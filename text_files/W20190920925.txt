Pressenævnets kendelse i sag nr. 2018-80-0180 Lørdagsavisen Køge får kritik for beskyldninger i lederartikel Lørdagsavisen Køge bragte i en lederartikel i august 2018 kritiske kommentarer til en persons læserbreve i andre lokale aviser.
Personen klagede til Pressenævnet over lederartiklen.
Pressenævnet fandt, at indholdet af lederartiklen overordnet fremstod som skribentens subjektive vurderinger, som ikke overskred de vide rammer for frisprog i lederartikler.
Nævnet fandt dog, at ét af lederartiklens udsagn fremstod som en faktisk oplysning, som kunne være skadelig og krænkende for klageren.
Nævnet udtalte kritik af Lørdagsavisen Køge for ikke at have givet klageren mulighed for at forholde sig til den i udsagnet indeholdte beskyldning inden offentliggørelsen.
 [Klager] har klaget til Pressenævnet over artiklen Gøg & Gokke lever i bedste velgående i Køge by! , som blev bragt i Lørdagsavisen Køge den 9. august 2018, idet han mener, at god presseskik er tilsidesat.
 [Klager] har navnlig klaget over, at artiklen indeholder usande og hånende oplysninger.
1 Sagsfremstilling Forud for offentliggørelsen Et læserbrev af [Klager] med overskriften Strandboulevarden/Strandpromenaden blev den 31. juli 2018 bragt i ugeavisen KØGE Onsdag.
Samme dag og på samme side i avisen blev der bragt et læserbrev af [Person A] under overskriften Brug ressourcerne på reelle problemer.
 Af [Klager]s læserbrev fremgik følgende:
 En boulevard er en bred gade med træer i begge sider som jo kunne anvendes som fødevej til et større område.
 Strandpromenaden er nærmest at betegne som en villavej på samme måde som Sveasvej og da beslutningerne blev taget om anlæg af Køge Kyst har Strandpromenaden ikke været i spil som adgangsvej til et område med flere tusinde mennesker.
 Jeg forstår godt, hvis beboerne i området kontrollerer deres huse for revner, idet samtlige større byggerier i Køge indenfor de sidste ti år har givet naboerne mange unødige og uoprettelige voldsomme skader.
 Torvebyen fik et enkelt hus til helt at kollapse og mange andre fik uoprettelige skader, mig selv inklusiv på vores fredede ejendom [Vejnavn og nummer].
 Ydermere fik vi meget store vandskader ved den seneste stormflod og hvorfor, jo fordi man igen havde lavet fejlberegninger, da man gav tilladelse til opførelse af Torvebyen.
Således måtte man lægge flydespærringer ud om hele ejendommen og samtidig lukkede man Ellebækken, hvilket betød, at man ledte millioner af liter vand væk fra Torvebyen og over på rækken af fredede huse på åens modsatte side.
Disse tog selvfølgelig stor skade og med mange omkostninger til følge for lodsejerne Nogle tidligere medarbejdere, vi har haft, fik simpelthen deres huse jævnet med jorden på Lyngen, da der skule etableres fjernvarme.
Da man begyndte på Stationscentret fik man et hus i Bjerggade til at kollapse.
Vi har part i en ejendom på Stationspladsen.
Her måtte vores ejendom stå uden tag i mere end et halvt år grundet førsteprioritet til Strædet.
Det medførte forsinkelser ødelæggelser og øgede omkostninger.
Vi er ligeledes medejer af Apotekergården, som jo også fik anerkendte skader ved piloteringen af den nye biograf.
Ydermere ligger vi i store retssager med Køge Kyst, idet de klart har brudt en aftale om adgangsvejen til Apoteket grundet fejlberegninger ved deres byggerier.
Adgangsvejen til vores firmaer på Glentevej har været delvis spærret i mere end to år grundet umanerlig dårlig planlægning af fjernvarme osv.
Vi har betalt formuer til oprettelse af P-pladser i midtbyen uden at have ret til dem.
 Parkeringsafgiften er udelukkende kommet for at tilgodese Køge Kyst og deres P-huse.
 Grundene Køge Kyst er udstykket med krav om p-plads til ¾ bil, ligesom ejerne af disse lejligheder jo kendte til dette, ligesom man ved handlens indgåelse selv skulle sørge for at købe sig til ekstra plads, hvis det var det, man ønskede.
 De beboere, der flyttede ind først på denne store byggeplads vidste, at det ville være en byggeplads de næste ti år med de trængsler dette måtte indebære i form af støj, støv og begrænsede adgangsforhold.
Så jeg forstår ikke, når [Person B] påstår, at byggerierne er ved at være færdige.
Det er igen Køges »gamle borgere «, der betaler prisen.
Tilflytterne har vidst, hvad de gik ind til.  Den påklagede artikel Lørdagsavisen Køge bragte den 9. august 2018 artiklen Gøg & Gokke lever i bedste velgående i Køge by! .
Af artiklen, som blev bragt under bjælken UGENS LEDER, fremgik:
Kære læser! Både fredag i sidste uge og mandag i denne uge fik jeg besøg af et par Køgensere, der helt uafhængigt af hinanden, kom ind på den diskussion, der i øjeblikket foregår med de lokale, tidligere byrådsmedlemmer, [Person A] og [Klager], samt et par af beboerne i både de gamle og de nye bebyggelser på Søndre Havn.
 Nu er de to navngivne ældre herrer jo ikke " hvem-som-helst", men det virker alligevel besynderligt, at de dag efter dag/ uge efter uge kan få så meget spalteplads i både Dagbladet og KøgeOnsdag til at brokke sig over "alverdens ting". Lige nu er det hovedsalig en sammenblanding mellem det nye byggeri på Søndre Havn, tilkørselsvejene, støjniveauet, sætningsskader og så de parkeringsbåse i Vestergade, som nu er blevet sløjfet.
 Når jeg skriver, at de jo ikke er "hvem-som-helst", så lad mig kort forklare, at de begge er langt oppe i alderen, og at de begge har siddet i Køge Byråd, hvor de begge har oplevet ikke at opnå genvalg, på trods af, at de - efter eget udsagn - ved bedst! Begge har også prøvet at opstille for flere forskellige partier og været løsgængere - uden at det gav stemmer nok til at forny pladserne.
 Det skal medgives, at de begge har haft ret i nogle af de ting de er kommet frem med igennem årene - jeg vil løseligt gætte på sådan ca. en 5-10%.
I øjeblikket er det Søndre Strand-byggeriet, der må stå for skud.
Jeg vil ikke på nogen måde påstå, at alt er foregået hensigtsmæssigt, men jeg - og mange andre -kan ikke forstå, hvorfor de to herrer hele tiden har behov for at "nedgøre" stort set alt! Der har aldrig været så megen information, som den Køge Kyst og Køge Kommune har givet - og jeg medgiver stadig, at meget kunne være anderledes - men vi er altså også mange, der glæder os over det nye område - og ser frem til hver gang en etape bliver færdiggjort.
 Hvis der er ret mange andre end mig og et par stykker mere, der har læst jeres læserbreve i tide og utide, så kan de pågældende ikke andet end blive skræmte for at flytte hertil.
Både [Person A] og [Klager] har aldrig - tidligere - forsømt en lejlighed til at fortælle, at de har været med til at " søsætte" bl.a. hele denne del af Køges byudvikling! [] [Klager] var bl.a. med til at indføre parkeringsbåse i Vestergade med den begrundelse, at det ville dæmpe trafikken og hjælpe butikkernes kunder.
Nu var det så uheldigt, at der blev etableret alt for mange p-båse, så det gav trafikale problemer, og "uheldigvis" var en af dem lige udenfor hr. [Klager]s værtshus i Vestergade, så der ikke var plads til de udendørs borde.
 Så stillede han sig forrest i køen af dem, der protesterede over parkeringsbåsene, og samtidig ville han også gerne have fjernet en fodgængerovergang, der også generede pladsen til hans borde.
Ligesom hr. [Person A] er han heller ikke så meget for musik, så lige siden starten har han protesteret over Køge Festuge.
Det bliver spændende at se, om han så sørger for, at lukke ned i sin ølbar i Vestergade når festugen starter, for vi skal vel ikke opleve folk "dingle halvfulde rundt" under festugen fordi et værtshus i Vestergade lige pludselig godt kan li´, at der er musik i gaden? Kære [Klager og Person As fornavne]er! Stop nu snart den kritik af alt, hvad der foregår i den by, som i - trods alt - holder så meget af! I risikerer begge at blive et "par dyre drenge" for kommunen - det er vel ikke jeres hensigt? - og det er jeres egen skyld, at en vis Charlie Rivel kalder jer for de lokale " Gøg & Gokke".
-i er konstant oppe at slås - men kan ikke undvære hinanden! Velkommen I LørdagsAvisen! .  [Klager]s klage er modtaget i Pressenævnet den 18. september 2018.
2 Parternes synspunkter 2.1 [Klager]s synspunkter [Klager] har anført, at den påklagede artikel er skrevet som reaktion på [Klager]s læserbrev om Køge Kyst, der blev bragt i Ugeavisen KØGE Onsdag den 31. juli 2018. Det meste af det, der står i den påklagede artikel, er usandt, ligesom han intet har med [Person A] at gøre.
[Klager] lever et almindeligt liv, driver nogle virksomheder i Køge, har ikke været involveret i politik i mange år og har end ikke fået en parkeringsbøde.
Efter [Klager]s opfattelse er det i strid med god presseskik, at [Journalisten], som tidligere har været i konflikt med loven, kan have lov til at håne folk i en gratis reklameavis.
Lørdagsavisen er en gratis ugeavis, som ikke bør mistænkeliggøre hverken privatpersoner eller firmaer.
Dette sker ofte i [Journalisten]s ledere i Lørdagsavisen Køge, hvilket [Klager] har været udsat for tre gange, ligesom [Journalisten] anklaget en person for en lovovertrædelse, som vedkommende efterfølgende blev frikendt for.
[Klager]s søn, som er direktør for [Virksomheden], der i den påklagede artikel blev omtalt som hr. [Klager]s værtshus, har som følge af artiklen set sig nødsaget til at lægge et opslag på Facebook, hvori de indeholdte beskyldninger besvares.
Af indlægget fremgår blandt andet, at [Virksomheden], ligesom alle de hørte myndigheder, var imod de omtalte parkeringsbåse.
Det er korrekt, at [Virksomheden] endvidere ikke ønskede båsene foran deres adresse.
Det fremgår også, at det er ikke korrekt, at [Virksomheden] ønskede fodgængerfeltet nedlagt, og at værtshuset ikke som sådan har noget imod Køge Festuge, og at der ikke holdes lukket under festugen.
 [Klager] har bemærket, at sønnens indlæg var nødvendigt, fordi Køge er meget sammenspist, og eksempelvis Køge Festuge kører en hård politik over for dem, som ikke sponsorerer dette arrangement, hvilket [Journalisten] er involveret i.
Som følge af den påklagede artikel forsøgte én af [Klager] bekendt at få bragt et læserbrev i ugebladet KØGE Onsdag til støtte for [Klager].
Dette blev afvist af dagbladet, som står for alle aviserne, da de, ifølge [Klager], styrer pressen.
Læserbrevet blev herefter i stedet lagt på Facebook.
2.2 Lørdagsavisens Køges synspunkter Lørdagsavisen Køge har anført, at klagen gælder avisens leder, som blev bragt under logoet Ugens leder og med angivelse af navngiven skribent.
Ingen læser kunne derfor være i tvivl om, at det var en kommentar.
[Person A] og [Klager] er begge offentlige debattører i Køge-området.
Dels er de tidligere byrådsmedlemmer, begge aktive/engagerede, dels tager de løbende del i den offentlige debat via debatbreve i de trykte medier og på Facebook.
Som nævnt af [Klager], med dennes henvisning til læserbrevet om Køge Kyst, bidrager han selv til debatten.
 Efter Lørdagsavisen Køges opfattelse er der i den påklagede leder ingen faktuelle oplysninger eller injurier i retslig forstand, som [Klager] ønsker korrigeret.
 [Klager] og lederskribenten har ikke samme syn på flere emner og spørgsmål, men Lørdagsavisen Køge har afvist, at den påklagede leder er i strid med god presseskik.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jens Kruse Mikkelsen, Jørn Mikkelsen, Ulrik Holmstrup og Marlene Borst Hansen.
 [Klager] har klaget over, at Lørdagsavisen Køge i lederartiklen Gøg & Gokke lever i bedste velgående i Køge by!  har bragt usande og hånende oplysninger.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives er korrekte.
Oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende.
Derudover skal angreb og svar, hvor det er rimeligt, bringes i sammenhæng og på samme måde.
Det gælder i særlig grad krænkende eller skadelige udsagn, jf. punkt A. 1. A. 3 og A. 4.
 Det er Pressenævnets opfattelse, at en lederartikel i videre omfang end nyhedsartikler og lignende reportager kan indeholde vurderende, kommenterende og subjektive betragtninger, og at der derfor må indrømmes en højere grad af frisprog i sådanne artikler.
Den påklagede lederartikel blev bragt under en bjælke med teksten UGENS LEDER.
På den baggrund finder Pressenævnet, at det fremgik tilstrækkeligt klart, at der var tale om en lederartikel.
Teksten vurderes derfor efter de videre rammere for frisprog.
 Pressenævnet finder, at lederartiklen overordnet fremstår som skribentens subjektive holdning til blandt andre [Klager]s fremsatte kritik af forskellige tiltag i Køge, og de heri fremsatte udsagn findes ikke at overskride de vide rammer for frisprog i lederartikler.
 Nævnet finder dog, at følgende udsagn fremstår som en faktisk oplysning om [Klager]s ageren i relation til de omtalte parkeringsbåse i Vestergade:
[Klager] var bl.a. med til at indføre parkeringsbåse i Vestergade med den begrundelse, at det ville dæmpe trafikken og hjælpe butikkernes kunder.
Nu var det så uheldigt, at der blev etableret alt for mange p-båse, så det gav trafikale problemer, og "uheldigvis" var en af dem lige udenfor hr. [Klager]s værtshus i Vestergade, så der ikke var plads til de udendørs borde.
Så stillede han sig forrest i køen af dem, der protesterede over parkeringsbåsene, og samtidig ville han også gerne have fjernet en fodgængerovergang, der også generede pladsen til hans borde.  Nævnet finder, at udsagnet, som er bestridt af [Klager] og hans søn, kan være krænkende, skadeligt eller virke agtelsesforringende for [Klager].
Udsagnet burde derfor have været forelagt forud for artiklens offentliggørelse den 9. august 2018, således at [Klager] havde mulighed for at besvare beskyldningen i sammenhæng med, at den blev fremsat.
Nævnet udtaler kritik.
Offentliggørelse af Pressenævnets kendelse I medfør af medieansvarslovens § 49 pålægger Pressenævnet herefter den ansvarshavende redaktør af Lørdagsavisen Køge at offentliggøre følgende med Pressenævnets logo som illustration:
[rubrik] Pressenævnet kritiserer Lørdagsavisen Køge [underrubrik] Lørdagsavisen Køge får kritik for manglende forelæggelse af kritisk udsagn.
[tekst] I en lederartikel i august 2018 bragte Lørdagsavisen Køge kritiske kommentarer til læserbreve skrevet af [Klager], som var blevet bragt i andre lokale aviser.
 [Klager] har klaget til Pressenævnet over beskyldningerne i artiklen.
Pressenævnet finder, at artiklen indeholdt udsagn, der kan være skadelige, krænkende eller virke agtelsesforringende for [Klager].
Nævnet udtaler derfor kritik af Lørdagsavisen Køge for ikke at give klager mulighed for at forholde sig til beskyldningerne om, at han skulle have ændret holdning vedrørende parkeringsbåsene i Vestergade.
Pressenævnet har pålagt os at bringe ovennævnte meddelelse.
Hele kendelsen fra Pressenævnet kan læses på pressenaevnet.dk.  Offentliggørelse af nævnets kendelse skal ske snarest i den første eller en af de første udgaver, der offentliggøres efter nævnets kendelse.
Offentliggørelse skal ske på det sted i mediet, hvor mediet har oplyst at ville offentliggøre kritik fra Pressenævnet.
Har mediet ikke en fast rettelsesspalte, skal offentliggørelse ske på det sted i mediet, der svarer til placeringen af den kritiserede artikel.
 Skrifttype og layout bør svare til den opsætning, der i øvrigt anvendes i mediet.
