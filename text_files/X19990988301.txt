Afslag på frigivelse af 40.000-50.000  

 kr. til bilkøb til mindreårig handicappet Personspørgsmål 64.2.
 "Civilretsdirektoratet har behandlet Deres klage  

 over .......  Statsamts  afgørelse af 3. marts 1998, hvorved  

 man afslog at imødekomme Deres ansøgning om frigivelse  af  

 40-50.000 kr. af N´s formue til køb af en bil .
 Vi finder efter en gennemgang af sagen ikke  

 grundlag for at ændre statsamtets afgørelse.
Vi har truffet afgørelsen efter § 39, jf. § 25,  

 stk. 2, i værgemålsloven.
Heraf følger, at forbrug af en  

 mindreårigs formue kræver statsamtets godkendelse.
Civilretsdirektoratet kan i den forbindelse oplyse, at der  

 i tilfælde, hvor den mindreårige lider af en livstruende eller  

 stærkt invaliderende sygdom, i praksis lægges betydelig  

 vægt på at sikre, at formuen straks kommer den mindreårige  

 til gavn.
Ved behandling af ansøgninger om forbrug af formue udvises  

 der således normalt en høj grad af imødekommenhed.
 Det er oplyst, at N lider af Spielmeyer-Vogt  

 sygdommen.
Det fremgår endvidere, at N´s nuværende  

 kapital udgør ca. 216.000 kr.
De har oplyst, at N derudover snart vil  

 modtage 56.000 kr. i erstatning.
 Ved telefonsamtale af 1. april 1998 har De  

 præciseret, at beløbet ønskes anvendt til at købe  

 en brugt bil, som N og familien i øvrigt kan benytte, indtil ......  

 kommune har behandlet en ansøgning om offentlig støtte til  

 køb af en handicapbil.
 Endvidere har De oplyst, at De for tiden må leje en  

 bil, hvis N skal rejse længere strækninger.
........ kommune har overfor Civilretsdirektoratet oplyst,  

 at kommunen for tiden behandler en ansøgning om støtte til en  

 bil til N.
Det er endvidere oplyst, at sagsbehandlingen vil kunne ske  

 betydeligt hurtigere end de 12 - 16 måneder, som De har angivet i Deres  

 skrivelse af 6. marts 1998.
 Civilretsdirektoratet har lagt vægt på de  

 ovenstående oplysninger, og finder herefter ikke, at der på det  

 foreliggende er tilstrækkeligt grundlag for at imødekomme Deres  

 ansøgning.
 Civilretsdirektoratet er således enig med statsamtet  

 i, at muligheden for optagelse af lån til en handicapbil bør  

 søges afklaret, og direktoratet har herved lagt vægt på,  

 at behandling af Deres ansøgning efter det oplyste vil kunne ske  

 betydeligt hurtigere end af Dem angivet.
