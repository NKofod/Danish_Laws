 I medfør af § 17, stk. 2, 2. pkt., og § 18 stk. 2, i lov nr. 1120 af 20.  

 december 1995 om erstatning for lægemiddelskader, fastsættes:
 § 1.  Patientforsikringsforeningen, jf. lov om  

 patientforsikring, modtager, oplyser og afgør alle erstatningssager efter lov  

 om erstatning for lægemiddelskader, samt beregner erstatning og godtgørelse  

 efter lovens kapitel 2.
 § 2.  Patientforsikringsforeningens afgørelser  

 meddeles skadelidte og efter omstændighederne andre med berettiget interesse  

 i sagen.
 Stk. 2.  Sundhedsministeriet og vedkommende  

 lægemiddelproducent eller importør underrettes om de afgørelser, hvori  

 Patientforsikringsforeningen har fastslået, at skadelidte har krav på  

 erstatning og/eller godtgørelse.
 Stk. 3.  I sager omfattet af stk. 2 kan  

 Patientforsikringsforeningen afgive en udtalelse til Sundhedsministeriet om  

 statens muligheder for at søge regres i henhold til lov om produktansvar.
 § 3.  Sundhedsministeriet udbetaler erstatning og  

 godtgørelse i overensstemmelse med Patientforsikringsforeningens afgørelser.
 § 4.  Patientforsikringsforeningen er i sin virksomhed  

 uafhængig af instruktioner om den enkelte sags behandling og afgørelse.
 Stk. 2.  Patientforsikringsforeningen skal afgive de  

 oplysninger til Sundhedsministeriet, som er nødvendige for ministeriets  

 administration af loven.
 § 5.  Hvis Patientforsikringsforeningen modtager  

 anmeldelse om en lægemiddelskade af alvorlig eller principiel karakter,  

 underretter foreningen snarest muligt Sundhedsstyrelsen og vedkommende  

 lægemiddelproducent eller importør herom.
 § 6.  Skadelidte, Sundhedsministeriet og andre med  

 retlig interesse i sagen kan inden 3 måneder efter, at der er givet  

 meddelelse om Patientforsikringsforeningens afgørelse, påklage denne til  

 Lægemiddelskadeankenævnet.
 Stk. 2.  Patientforsikringsforeningen afgiver en  

 udtalelse til Lægemiddelskadeankenævnet over den indsendte klage.
 § 7.  Patientforsikringsforeningens udgifter i  

 forbindelse med opgaver efter lov om erstatning for lægemiddelskader afholdes  

 af Sundhedsministeriet.
 Stk. 2.  Patientforsikringsforeningen afgiver årligt  

 regnskab til Sundhedsministeriet.
 Stk. 3.  Patientforsikringsforeningen afgiver en årlig  

 redegørelse til sundhedsministeren om sin virksomhed efter lov om erstatning  

 for lægemiddelskader.
 § 8.  Bekendtgørelsen træder i kraft den 1. januar  

 1996.
