Bekendtgørelse om vederlag for indvinding af råstoffer fra havbunden I medfør af § 22a, stk. 6 og 7 i lov om råstoffer, jf. lovbekendtgørelse nr. 950 af 24. september 2009, fastsættes:
Anvendelse § 1. Bekendtgørelsen fastsætter regler for opgørelse, opkrævning og indeksregulering af vederlag for indvinding af sand, grus og ral fra havbunden i henhold til tilladelse til indvinding af råstoffer meddelt efter lovens § 20, stk. 2, nr. 1-3.
Opgørelse af det samlede årlige vederlag for indvinding af råstoffer § 2. By - og Landskabsstyrelsen opgør én gang årligt det samlede årlige vederlag, som en indehaver af en tilladelse til indvinding af råstoffer fra havbunden efter lovens § 20, stk. 2, nr. 1-3, skal betale i henhold til lovens § 22a, stk. 1-3.
 Stk. 2. Den i stk. 1, nævnte samlede årlige betaling beregnes på baggrund af mængde indvundne råstoffer i m3 svarende til den mængde indvundne råstoffer, som tilladelseshaveren har indberettet til By- og Landskabsstyrelsen i henhold til § 9 i bekendtgørelse om ansøgning om tilladelse til efterforskning og indvinding af råstoffer fra havbunden samt indberetning af efterforskningsdata og indvundne råstoffer.
Beregning af vederlag i eneretsområder udlagt efter auktion i henhold til bekendtgørelse om auktion over områder til råstofindvinding fra havbunden § 3. Det samlede årlige vederlag beregnes som produktionsvederlag gange mængde indvundne råstoffer, jf. § 2, stk. 2, plus arealvederlag gange antal km2 indvindingsområde.
 Stk. 2. Størrelsen af produktionsvederlaget for indvinding af råstoffer fra havbunden i henhold til tilladelse meddelt efter lovens § 20, stk. 2, nr. 1, fremgår af tilladelsen.
 Stk. 3. Størrelsen af indvindingsarealet fremgår af tilladelsen meddelt i henhold til lovens § 20, stk. 2, nr. 1.
Stk. 4. Ved indvinding i henhold til tilladelse efter lovens § 20, stk. 2, nr. 1, skal som minimum betales for en mængde svarende til 50 % af den årlige mængde, der er fastsat i tilladelsen.
Har tilladelseshaveren ikke i et enkelt år indvundet den årlige mængde, kan denne indvindes i de følgende år uden yderligere omkostninger.
Beregning af vederlag i indvindingsområder udlagt til fællesområder i henhold til bekendtgørelse om udlægning af områder for fælles indvinding af råstoffer fra havbunden § 4. Det samlede årlige vederlag for indvinding af råstoffer i et fællesområde beregnes som det i lovens § 22a, stk. 2, fastsatte produktionsvederlag gange mængde indvundne råstoffer, jf. § 2, stk. 2.
 Stk. 2. Har flere virksomheder sammen gennemført nødvendig efterforskning og miljøvurdering i et fællesområde og sammen indgivet ansøgning om indvinding, er alle virksomheder omfattet af vederlagssatsen i lovens § 22a, stk. 2, 2. pkt. i forhold til den mængde, som de i fællesskab har efterforsket og miljøvurderet.
 Stk. 3. Har flere virksomheder gennemført efterforskning og miljøvurdering i et fællesområde, men ikke indgivet ansøgning sammen, er det alene den virksomhed, der har gennemført den nødvendige efterforskning og miljøvurdering, der ligger til grund for By- og Landskabsstyrelsens udlægning af området til fællesområde efter bekendtgørelse om udlægning af områder for fælles indvinding af råstoffer fra havbunden, der er omfattet af vederlagssatsen i lovens § 22a, stk. 2, 2. pkt.
Stk. 4. Ved udvidelse af mængden i et fællesområde er det den virksomhed, som har gennemført den nødvendige efterforskning og miljøvurdering i forhold til udvidelsen, der er omfattet af vederlagssatsen i lovens § 22a, stk. 2, 2. pkt.
Vederlagssatsen i lovens § 22a, stk. 2, 2. pkt. gælder for denne virksomhed, når den oprindelige mængde er opbrugt.
Beregning af vederlag i indvindingsområder til en bygherre udlagt efter ansøgning § 5. Det samlede årlige vederlag for indvinding af råstoffer fra havbunden i henhold til tilladelse efter lovens § 20, stk. 2, nr. 3, beregnes som det i lovens § 22a, stk. 3 fastsatte produktionsvederlag gange mængde indvundne råstoffer, jf. § 2, stk. 2, plus det i lovens § 22a, stk. 3, fastsatte arealvederlag gange antal km2 indvindingsområde.
Til brug for beregningen anvendes antal km2 indvindingsområde, som det fremgår af tilladelse meddelt i henhold til lovens § 20, stk. 2, nr. 3.
Vederlag for indvinding af råstoffer fra havbunden i henhold til tilladelse forlænget efter § 2, stk. 5, i lov nr. 515 af 12. juni 2009 § 6. For indvinding af råstoffer fra havbunden i henhold til forlængelse af en indvindingstilladelse meddelt efter lovens § 2, stk. 5, betales 4 kr./m3.
Betalingsforpligtelse § 7. Betaling af vederlag i henhold til lovens § 22a, stk. 1-3 for indvinding af råstoffer fra havbunden i henhold til indvindingstilladelse meddelt efter lovens § 20 påhviler tilladelseshaveren.
Opkrævning af vederlag § 8. Opkrævning af vederlag opgjort i henhold til denne bekendtgørelse varetages af SKAT .
Stk. 2. Opkrævning sker en gang årligt.
Betalingsfristen er 1. april.
Ved fejl i opkrævningen sker korrektionen ved efteropkrævning.
 Stk. 3. § 7 i lov om opkrævning af skatter og afgifter finder anvendelse ved for sen betaling.
 § 9. I tilfælde af manglende betaling kan By- og Landskabsstyrelsen tilbagekalde tilladelsen.
 § 10. Vederlagene i lovens § 22a, stk. 1-3, stiftes, når den indvindingstilladelse, hvori vederlagene indgår som vilkår, bliver meddelt.
 Stk. 2. Arealvederlag efter lovens § 22a, stk. 1 og 3, erlægges årligt forud.
 Stk. 3. Produktionsvederlag efter lovens § 22a, stk. 1-3, erlægges årligt bagud.
Indeksregulering § 11. Vederlagssatserne i lovens § 22 a, stk. 1-3, indeksreguleres én gang årligt i henhold til bekendtgørelse af lov om beregning af et nettoprisindeks.
Ikrafttrædelse § 12. Bekendtgørelsen træder i kraft den 1. januar 2010.
