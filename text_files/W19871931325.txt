En gift folkepensionist M, hvis ægtefælle H modtog efterløn, fik  

 udbetalt folkepension og fuldt hustrutillæg.
På grund af en administrativ  

 fejl fik H ved ændring af pensionslovgivningen pr. 1.
januar 1984 ikke valget mellem at bevare hustrutillægget eller overgå  

 til førtidspension, men blev overført til førtidspension.
Da fejlen blev  

 opdaget, gav H afkald på førtidspension, således at M i stedet overgik til at  

 modtage hustrutillæg.
Kommunen krævede den for meget udbetalte pension på  

 17.787 kr. tilbagebetalt.
 Ankestyrelsen fandt, at H burde stilles, som om hendes mand fra 1.
januar 1984 havde modtaget hustrutillæg.
Ankestyrelsen fandt  

 endvidere, at det modtagne pensionsbeløb alene kunne kræves tilbagebetalt i  

 henhold til lov om social pension § 42, jf. § 41. Da H ikke havde tilsidesat  

 sin oplysningspligt, eller i øvrigt mod bedre vidende uberettiget havde  

 modtaget pension, kunne det for meget udbetalte beløb ikke kræves  

 tilbagebetalt.
Kommunen fandtes at burde tilbagebetale det beløb, der  

 uberettiget var tilbageholdt i M's folkepension.
 REDEGØRELSE FOR SAGEN:
 En gift folkepensionist M fik indtil 1. januar 1984 udbetalt folkepension  

 og fuldt hustrutillæg. Ægtefællen H modtog efterløn.
I forbindelse med ændring af pensionslovgivningen pr. 1. januar 1984  

 orienterede kommunen M om, at der fra 1. januar 1984 ville blive udbetalt  

 førtidspension til H i stedet for fuldt hustrutillæg til M.
Det fremgik ikke  

 af kommunens skrivelse, at der kunne være tale om andre muligheder.
 I efteråret 1984 blev det konstateret, at H modtog førtidspension og  

 efterløn samtidig, hvilket er i strid med reglerne for udbetaling af  

 efterløn.
H indgik herefter en aftale med kommunen, hvorefter hun gav afkald på  

 førtidspension med virkning fra 1. januar 1984, således at M i stedet overgik  

 til at modtage hustrutillæg.
Erklæringen blev underskrevet den 19. november  

 1984.
I forbindelse med at H fra 1. marts 1985 selv overgik til folkepension,  

 krævede kommunen den forkert udbetalte pension for perioden 1. januar 1984 -  

 28. februar 1985 tilbagebetalt.
Kravet udgjorde 17.787 kr.
 Kommunen erkendte overfor en repræsentant for H, at kommunen var vidende  

 om, at H modtog efterløn, og at H således havde opfyldt sin oplysningspligt.
Kommunen anførte videre, at H pr. 1. januar 1984 burde have været stillet  

 overfor valget mellem at bevare hustrutillægget eller at overgå til  

 førtidspension.
Fejlen var opstået, fordi ændringen var gennemført via EDB,  

 og kommunen ikke havde haft kapacitet til manuelt at sortere undtagelserne  

 fra.
Der var således tale om en administrativ fejl.
 H's repræsentant gjorde ved brev af 31. juli 1985 over for det sociale  

 udvalg gældende, at da H var i fuldstændig god tro, var der ikke grundlag for  

 at kræve det for meget udbetalte beløb tilbagebetalt.
 Kommunen tilbageholdt i august og september 1985 ialt 4.790 kr. i M's  

 folkepension og anmodede den 2. september 1985 H om at foranledige  

 restbeløbet, 13.007 kr. indbetalt inden den 31. december 1985. Kommunen  

 oplyste senere, at tilbageholdelsen i M's pension skete efter aftale.
 H's repræsentant klagede herefter til amtsankenævnet over  

 tilbagebetalingskravet.
 Kommunen anførte overfor amtsankenævnet, at H efter at have modtaget råd  

 og vejledning omkring problematikken pension/efterløn, ønskede at give afkald  

 på pensionen fra 1. januar 1984, hvorved hun undgik en tilbagebetalingssag  

 vedrørende efterlønnen.
 Kommunen anførte videre, at H i sommeren 1985 pludselig nægtede at  

 tilbagebetale det for meget udbetalte pensionsbeløb på trods af aftale med  

 den daværende sagsbehandler.
 AFGØRELSEN, DER KLAGES OVER:
 Amtsankenævnet afviste at behandle den indgivne klage vedrørende  

 tilbagebetaling af pension, idet der ikke sås at være truffet nogen afgørelse  

 herom i henhold til pensionslovgivningen, jf.lov om social pension § 50.
 Nævnet bemærkede i sin afgørelse, at H, ifølge forvaltningen, som  

 efterlønsmodtager i princippet ikke havde været afskåret fra pension.
 Nævnet begrundede sin afgørelse med, at da forvaltningen ikke havde krævet  

 pensionen tilbagebetalt i henhold til pensionslovgivningen, kunne pensionen  

 heller ikke inddrives i henhold til disse bestemmelser.
 Hvorvidt forvaltningen kunne henholde sig til den indgåede aftale om  

 afkald på førtidspension, måtte afgøres efter de almindelige aftaleretlige  

 regler og en eventuel uenighed herom var et domstolsanliggende, der ikke  

 kunne behandles af amtsankenævnet.
 KLAGEN TIL ANKESTYRELSEN:
 Sagen blev anket af H, der bl.a. anførte, at hun efter at have  

 underskrevet erklæringen den 19. november 1984 ikke hørte mere fra kommunen,  

 før hun skulle overgå til folkepension den 1. marts 1985. På dette tidspunkt  

 fremkom kommunen pludselig med tilbagebetalingskravet på 17.787 kr.
 LOVGRUNDLAG:
 Lov om social pension, § 41, § 42, § 50 og § 65.
 ANKESTYRELSENS AFGØRELSE:
 Ankestyrelsen finder, at kommunen ved lovændringen den 1. januar 1984  

 burde have givet H valget mellem at modtage førtidspension eller fortsat  

 modtage hustrutillæg til M's folkepension.
 Ankestyrelsen finder derfor, at H bør stilles, som om hendes mand fra 1.  

 januar 1984 har modtaget hustrutillæg.
 Ankestyrelsen finder endvidere, at det pensionsbeløb, H har modtaget i  

 tiden 1. januar 1984 - 28. februar 1985, alene kan kræves tilbagebetalt i  

 henhold til lov om social pension § 42, jf. § 41.
 Da H ikke har tilsidesat sin oplysningspligt, eller i øvrigt mod bedre  

 vidende uberettiget har modtaget pension kan det for meget udbetalte beløb  

 ikke kræves tilbagebetalt, jf. ovennævnte bestemmelser.
 Ankestyrelsen finder endelig, at kommunen bør tilbagebetale det beløb,  

 kommunen herefter uberettiget har tilbageholdt i M's folkepension.
