 Der blev klaget over, at patienten ikke blev undersøgt  

 tilstrækkeligt grundigt og derfor fejlagtigt blev opereret for  

 grå stær, hvorved der blev forårsaget en  

 nethindeløsning.
Klage over fejlagtig operation for grå  

 stær med nethindeløsning til følge Nævnet fandt ikke grundlag for at kritisere øjenlægens  

 behandling af patienten.
Nævnet fandt, at operationen den 29. november  

 2000 blev udført i overensstemmelse med normen for almindelig  

 anerkendt faglig standard.
Nævnet fandt således, at det faktum,  

 at der efter operationen opstod en nethindeløsning, ikke var udtryk  

 for manglende omhu og samvittighedsfuldhed i forbindelse med operationen, men  

 måtte betegnes som en kendt komplikation.
 Nævnet fandt, at øjenlægen på relevant vis  

 forsøgte at forebygge en nethindeløsning og nævnet fandt  

 ikke at kunne kritisere, at øjenlægen ikke forsøgte at  

 fjerne rester af linsen bag pupillen, idet disse efter nævnets  

 opfattelse sædvanligvis med tiden ville forsvinde af sig selv og  

 forsøg på fjernelse uværgeligt ville medføre  

 træk på glaslegemet og dermed risiko for udrift i nethinden.  

 Nævnet fandt endvidere, at øjenlægen på relevant vis  

 undlod at forsøge at indsætte den kunstige linse bag den lille  

 pupil og i stedet valgte at placere den kunstige linse i det forreste  

 øjenkammer (forkammerlinse), samt at han på relevant vis  

 dryppede med pupiludvidende dråber gentagne gange under operationen.  

 Nævnet fandt i den forbindelse ikke at kunne kritisere, at  

 speciallægen opererede på trods af, at pupillen ikke ville udvide  

 sig.
 Nævnet oplyste hertil, at nogle pupiller ikke lader sig udvide, samt  

 at en lille pupil ikke udgør et særligt problem i forbindelse  

 med en operation som den, patienten fik foretaget.
