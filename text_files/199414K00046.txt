Nr BTL 46 Betænkning over Forslag til lov om ændring af straffeloven  

 (Racediskrimination m.v.)   

 Nr L 46 1994-95, 1. samling Afgivet af Retsudvalget Afgivet: 19950406 Udvalget har behandlet lovforslaget i nogle møder og har herunder stillet  

 spørgsmål til justitsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Advokat Hans Mogensen, Advokatrådet og Advokatsamfundet, Dokumentations- og Rådgivningscentret og H.
Krog Pedersen.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med de af  

 justitsministeren stillede ændringsforslag og henviser i den forbindelse til  

 bemærkningerne til ændringsforslagene.
 Flertallet lægger vægt på, at det nye stk. 2 i overensstemmelse med  

 bemærkningerne til lovforslaget anvendes mere aktivt af anklagemyndigheden,  

 end tilfældet har været med den hidtidige bestemmelse.
Flertallet lægger således vægt på, at anklagemyndigheden er opmærksom på  

 muligheden for at rejse sager af egen drift.
Dette vil f.eks. kunne ske, hvor  

 en sag har været genstand for offentlig omtale, men også henvendelser fra  

 interesseorganisationer m.v. bør indgå i anklagemyndighedens overvejelser  

 herom.
 Et mindretal (Venstres medlemmer af udvalget) indstiller  

 lovforslaget til forkastelse ved 3. behandling.
 Et andet mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til vedtagelse med de  

 af justitsministeren stillede ændringsforslag og bemærker:
FN's racismekonvention pålægger Danmark at have begrænsninger som  

 straffelovens § 266 b.
Og når man har en beskyttelse af enkeltindivider som i  

 injurielovgivningen, bør man også have det for udsatte minoritetsgrupper.  

 (Alene) af disse to grunde kan der ikke blive tale om at ophæve  

 racismeparagraffen.
I konsekvens heraf må man erkende, at det er meningsløst at fastholde, at  

 loven nærmest ikke må bruges.
Der må derfor formuleringer ind, som  

 tilkendegiver, at der skal være realiteter bag beskyttelsen.
Det er en betænkelig sag at indskrænke ytringsfriheden gennem  

 straffeloven.
Denne betænkelighed skærpes, når der som i den foreslåede  

 ændring er tale om at ville sætte ind mod den kampagneprægede racisme, al den  

 stund der herved åbnes muligheder for at forbyde partier.
Politiske partier  

 arbejder nu engang med propagandamæssige ytringer, og der er ikke i Danmark  

 forbud hverken mod racistiske holdninger eller racistiske partier, og det bør  

 der heller ikke være.
Den slags holdninger og partier må bekæmpes med  

 modargumenter, ringeagt og støtte til de udsatte minoriteter.
F.eks. bør  

 påstande, som at KZ-lejrenes jødeudryddelser ikke har fundet sted, så  

 forhånende de end er i deres løgnagtighed, ikke bekæmpes med straffeloven,  

 men med solid modargumentation.
Man får ikke stoppet vås og  

 historieforfalskning ved at forbyde det.
Når SF og Enhedslisten støtter L 46 i den ændrede udgave (dvs. med de  

 stillede ændringsforslag), er det i erkendelse af, at denne skærpelse kan  

 være nødvendig for at modvirke de organiserede grovheder mod etniske  

 minoriteter.
Men samtidig ønsker SF og Enhedslisten at advare mod de  

 misbrugsmuligheder, man herved åbner op for; det kan ikke tydeligt nok  

 understreges, at vi i Danmark ikke ønsker at slå ind på den vej, hvor man  

 forbyder partier.
 Derfor bør man nok i særlig grad lægge vægt på, om ytringerne er truende,  

 da det her er særligt belastende for de udsatte minoriteter og derfor er her,  

 beskyttelsen skal effektiviseres.
Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og kan ikke  

 støtte de af ministeren fremsatte ændringsforslag.
Mindretallet bemærker i  

 øvrigt:
 Den grundige udvalgsbehandling af lovforslaget og den afholdte høring om  

 ændring af straffelovens § 266 b har styrket mindretallet i overbevisningen  

 om, at ytringsfriheden bør have størst vægt.
 På samme måde som de øvrige partier i Folketinget tager Fremskridtspartiet  

 afstand fra egentlige racistiske ytringer.
Det er imidlertid ganske svært at vurdere, hvor grænsen mellem  

 ytringsfriheden og racistiske ytringer går.
Mindretallet har den klare  

 opfattelse, at ytringsfriheden i tvivlstilfælde skal gå forud.
 Ligeledes er det mindretallets opfattelse, at racistiske ytringer ikke kan  

 bekæmpes med forbud og straf, men kun ved argumentation og tilbagevisning.
 De ganske få personer, som har egentlige racistiske tendenser og tanker,  

 vil ikke stoppe deres egne tanker, blot fordi racistiske ytringer er blevet  

 forbudt; de pågældende personer vil arbejde videre i det skjulte, hvorved  

 andre ikke har skyggen af chance for at vide, hvor omfattende problemet er.
 Da mindretallet således hverken er for den eksisterende § 266 b eller  

 udvidelsen, kan mindretallet hverken støtte lovforslaget eller  

 ændringsforslagene.
Endelig skal mindretallet tage afstand fra flertallets tanker om, at  

 domstolene skal bruge bestemmelsen mere aktivt.
Tværtimod bør domstolene være  

 særdeles varsomme i deres vurdering af sagerne, da ytringsfriheden meget nemt  

 kan blive truet.
 ÆndringsforslagAf justitsministeren, tiltrådt af et flertal  

 (S, KF, SF, RV, EL og CD):
 Til § 1 1) Indledningen affattes således:
»I straffeloven, jf. lovbekendtgørelse nr. 886 af 30. oktober 1992,  

 som ændret senest ved lov nr. 1100 af 21. december 1994, foretages følgende  

 ændring:» 2) Det foreslåede § 266 b, stk. 2, affattes således:
»Stk. 2. Ved straffens udmåling skal det betragtes som en  

 skærpende omstændighed, at forholdet har karakter af  

 propagandavirksomhed.« Til § 2 3) Paragraffen affattes således:
»§ 2 Loven træder i kraft den 1. maj 1995.« Bemærkninger Til nr. 1 Der er alene tale om en redaktionel ændring som følge af  

 vedtagelsen af forslag til lov om ændring af straffeloven. (Besiddelse af  

 børnepornografi) (L 38).
 Til nr. 2 Ved ændringsforslaget bliver der mulighed for at anvende  

 bødestraf, selv om forholdet har karakter af propagandavirksomhed.
 Bødestraf vil f.eks. kunne komme på tale, hvor frihedsstraf ikke er  

 påkrævet, fordi en økonomisk sanktion anses for at være en tilstrækkeligt  

 følelig reaktion og at have den fornødne præventive virkning.
 Til nr. 3 Lovens ikrafttræden foreslås udskudt til den 1. maj 1995, da  

 lovforslaget ikke er blevet færdigbehandlet inden den oprindeligt foreslåede  

 ikrafttrædelsesdato (1. januar 1995).
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Pia Kjærsgaard  

 (FP) Tillægsbetænkningen Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde.
Udvalget har herunder  

 gennemgået justitsministerens besvarelser af to spørgsmål, som udvalget,  

 efter at betænkning over lovforslaget var afgivet, havde stillet til  

 lovforslaget under alm. del.
Disse spørgsmål og svar er optrykt som bilag til  

 tillægsbetænkningen.
 Endvidere har udvalget modtaget en skriftlig henvendelse fra Charles  

 Payne, Roskilde.
Udvalget har noteret sig justitsministerens bemærkninger ved lovforslagets  

 2. behandling vedrørende ændringsforslaget om, at det foreslåede § 266 b,  

 stk. 2, i straffeloven fik ordlyden: »Ved straffens udmåling skal det  

 betragtes som en skærpende omstændighed, at forholdet har karakter af  

 propagandavirksomhed.« Justitsministeren sagde bl.a.:
»Med det ændringsforslag bliver der mulighed for at anvende  

 bødestraf, selv om forholdet har karakter af propagandavirksomhed.
Bødestraf  

 vil f.eks. kunne komme på tale, hvor frihedsstraf ikke er påkrævet, fordi en  

 økonomisk sanktion anses for at være en tilstrækkelig følelig reaktion og  

 have den fornødne præventive virkning; men det skal den så også have, for at  

 man skal kunne anvende den form for straf.
Jeg vil i den forbindelse gerne understrege, at lovforslaget tilsigter en  

 skærpelse af straffen i alle tilfælde, hvor forholdet har karakter af  

 propagandavirksomhed.
Såfremt ændringsforslaget vedtages, betyder det, at  

 hvis det ikke findes påkrævet at anvende frihedsstraf, skal der udmåles en  

 strengere bødestraf end efter den hidtil gældende retstilstand.
 I andre tilfælde kan skærpelsen indebære, at der idømmes frihedsstraf i  

 stedet for bøde, men der sker en skærpelse i alle tilfælde.
 Hvis forholdet f.eks. bliver begået af folk, der økonomisk står stærkt, og  

 hvor en bøde udmålt efter sædvanlige principper ikke vil være en  

 tilstrækkelig følelig reaktion med den fornødne præventive virkning, bør der  

 efter ændringsforslaget ikke udmåles bødestraf, men frihedsstraf.
Det er effekten af lovgivningen, vi går efter, det er en skærpende  

 omstændighed, når det er propagandavirksomhed, og hvis det er økonomisk  

 stærke folk, så den sædvanlige bøde ikke virker, skal der idømmes  

 frihedsstraf efter lovforslagets hensigt.« Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Det Radikale Venstres,  

 Enhedslistens og Centrum-Demokraternes medlemmer af udvalget) lovforslaget  

 til vedtagelse i den affattelse, hvori det foreligger efter 2.  

 behandling.
 Et mindretal (Venstres og Fremskridtspartiets medlemmer af  

 udvalget) indstiller lovforslaget til forkastelse.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Pia Kjærsgaard  

 (FP) Bilag To af udvalgets spørgsmål til justitsministeren og dennes svar herpå Spørgsmål nr. 346:
»Vil ministeren oplyse, i hvilke sager ministeren med det ændrede  

 forslag vil forvente en skærpelse af straffene i forhold til den nuværende  

 bestemmelse?» Svar:
 Lovforslaget tilsigter en skærpelse af straffen i alle tilfælde, hvor  

 forholdet har karakter af propagandavirksomhed.
Såfremt ændringsforslaget vedtages, betyder dette, at hvis det ikke findes  

 påkrævet at anvende frihedsstraf, skal der udmåles en strengere bødestraf end  

 efter den hidtil gældende retstilstand.
I andre tilfælde kan skærpelsen  

 indebære, at der idømmes frihedsstraf i stedet for bøde.
 Spørgsmål nr. 347:
»Kan ministeren bekræfte, at reglerne i straffelovens alm. del  

 allerede indebærer, at propagandavirksomhed kan betragtes som et  

 skærpende moment?» Svar:
 Som anført i bemærkningerne til lovforslaget er den foreslåede bestemmelse  

 i § 266 b, stk. 2, et supplement til - ikke en erstatning for - de  

 almindelige bestemmelser om strafudmåling, herunder navnlig straffelovens §  

 80.
Efter denne bestemmelse skal der ved straffens udmåling tages hensyn til  

 lovovertrædelsens grovhed og til oplysninger om gerningsmandens person,  

 herunder om hans forhold før og efter gerningen samt hans bevæggrunde til  

 denne.
At gerningen er udført af flere i forening, vil i reglen være at anse  

 som en skærpende omstændighed.
Det forhold, at der er tale om propagandavirksomhed, vil således allerede  

 efter gældende ret efter omstændighederne kunne bevirke en skærpelse af  

 straffen.
Spørgsmålet kan derfor besvares bekræftende.
Formålet med den foreslåede bestemmelse er imidlertid at udskille en  

 særlig gruppe af tilfælde, hvor der altid af domstolene skal udmåles  

 en skærpet straf for dermed at markere en afstandtagen fra overtrædelser af §  

 266 b, der har karakter af propagandavirksomhed.
Der er således tale om en  

 obligatorisk strafskærpelsesregel.
 Der kan i øvrigt være anledning til at fremhæve, at lovforslaget også  

 tilsigter, at anklagemyndigheden i videre omfang end hidtil skal rejse  

 tiltale, når forholdet har karakter af propagandavirksomhed.  

 Anklagemyndigheden bør ikke mindst være opmærksom på muligheden for at rejse  

 sager af egen drift, jf. nærmere de almindelige bemærkninger til  

 lovforslaget, afsnit 3.3. Dette vil f.eks. kunne ske, hvor en sag har været  

 genstand for offentlig omtale, men også henvendelser fra organisationer m.v.  

 vil naturligvis kunne indgå i anklagemyndighedens overvejelser herom.
