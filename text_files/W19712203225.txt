Gulvbelægningsbranchens Arbejdsgiverforening, hvis  

 konkurrenceregulerende vedtagelser m.m. er registret i monopoltilsynet, har  

 bl.a. udarbejdet tilbudsforbehold, der siden 1968 har været bindende for  

 medlemmerne.
Et forslag til udvidelse af disse bestemmelser har givet  

 monopoltilsynet anledning til at kræve ændringer i nogle af forbeholdene og  

 ophævelse af et forbehold, der væsentligt indskrænkede  

 gulvebelægningsfirmaernes garantiforpligtelser.
Foreningen indbragte tilsynets afgørelse for ankenævnet, som har  

 stadfæstet ophævelsen af det ene forbehold.
Et andet forbehold gik ud på, at  

 en bygherre skulle afholde afleveringsforretning for rum, der var færdiggjort  

 af gulvbelægningsfirmaet, forinden andre håndværkere måtte få adgang til  

 rummet.
Hvis afleveringsforretning ikke afholdtes, skulle arbejdet betragtes  

 som afleveret og godkendt, når andre håndværkere fik adgang til rummet.  

 Monopoltilsynet havde krævet, at firmaet skriftligt skulle meddele bygherren,  

 at gulvbelægningsarbejdet var fuldført, men under proceduren i ankenævnet  

 tilbød foreningen en anden formulering, som nævnet tiltrådte.
 Det reelle indhold af forbeholdet bliver herefter, at risikoen for  

 skader forvoldt af andre håndværkere under visse omstændigheder overgår til  

 bygherren før afleveringen.
År 1971, den 27. maj, blev der i sagen j. nr. 13/70,  

 Gulvbelægningsbranchens Arbejdsgiverforening, afsagt sålydende KENDELSE:
 I skrivelse af 9. november 1970 har advokat Bjørn Saltorp for  

 Gulvbelægningsbranchens Arbejdsgiverforening klaget over en af  

 monopoltilsynet ved skrivelse af 20. august 1970 truffet afgørelse vedrørende  

 registrering af de af foreningen til monopoltilsynets register anmeldte  

 forbehold.
 Sagen har været behandlet på nævnets møder den 27. og 29. april og 26. maj  

 1971. På det første møde var parterne repræsenteret.
 Overfor nævnet har klagerne og monopoltilsynet nærmere redegjort for sagen  

 i indlæg henholdsvis af 26. marts og af 5. april 1971. Parterne er gjort  

 bekendt med hinandens indlæg.
Det er oplyst, at medlemmer af Gulvbelægningsbranchens  

 Arbejdsgiverforening (GAF), reg. nr. 2536, siden 1962 har anvendt fælles  

 Forbehold og Garanti udarbejdet af foreningen.
Heri henvises blandt andet til  

 Almindelige betingelser for arbejder og leverancer .
 GAF's forbehold og ændringer heri er anmeldt til monopoltilsynets register  

 (dog med bemærkninger om for sen anmeldelse). I 1966 ændredes og udvidedes  

 forbeholdene, og i 1968 blev forbeholdene, der hidtil havde været vejledende,  

 gjort bindende for medlemmerne.
Endvidere vedtog GAF Håndværksrådets standardforbehold, der gælder ved  

 siden af brancheforbeholdene, og i disse vedtoges ændringer, som dog først  

 træder i kraft, når de er godkendte af monopoltilsynet.
Forbeholdene vil være  

 ufravigelige som tilbudsvilkår, men vil kunne fraviges ved kontraktindgåelse  

 og vil normalt også finde anvendelse på blanketter, der benyttes ved  

 regningsarbejde.
 GAF's Forbehold og Garanti , der er vedtaget 10. september 1968 med  

 ændringer senest af 27. april 1970, er sålydende:
 § 1.
 Tilbudet afgives på grundlag af håndværksrådets Standardforbehold og  

 Danske Arkitekters Landsforbunds seneste generalbeskrivelse, sidstnævnte dog  

 kun i den udstrækning, hvori den ikke er i modstrid med bygherrens  

 udbudsmateriale.
 § 2.
Medmindre andet er foreskrevet i udbudsmaterialet, forudsættes arbejdet  

 udført uden afbrydelse fra bygherrens eller andre håndværkeres side.
Skulle  

 sådanne afbrydelser af arbejdet finde sted, betales entreprenørens  

 merudgifter herved efter regning i overensstemmelse med Håndværksrådets  

 fastpris-standardforbehold nr. 2, stk. 3. Det samme gælder, for så vidt  

 arbejdet ikke kan påbegyndes på det i arbejdsplanen angivne tidspunkt.
 § 3.
 Materialer til arbejdets udførelse skal kunne udbringes til arbejdsstedet  

 i passende tid før arbejdets påbegyndelse og der opbevares i egnede og  

 aflåselige rum af passende størrelse i forhold til entreprisens omfang,  

 såfremt andet ikke fremgår af udbudsmaterialet.
 Medmindre andet er udtrykkeligt foreskrevet i udbudsmaterialet, er  

 tilbudet baseret på, at arbejdet kan udføres i rum, som ved bygherrens  

 foranstaltning hele døgnet er opvarmet til mindst 18 grader C.
 § 4.
 Såfremt der i udbudsmaterialet er stillet krav om anvendelse af materialer  

 af bestemte fabrikater, påtager entreprenøren sig kun ansvar for sådanne  

 materialer i samme omfang, som sådant ansvar af entreprenøren kan gøres  

 gældende imod hans leverandører.
 § 5.
 Såfremt de rum, hvori arbejdet udføres, efter arbejdets fuldførelse skal  

 benyttes af andre, herunder entreprenører, enten til opholdsrum, gennemgang  

 eller færdiggørelse af entrepriser, skal bygherren, inden denne brug  

 påbegyndes, lade afholde afleveringsforretning for de pågældende rum; bliver  

 sådan afleveringsforretning ikke afholdt, betragtes arbejdet som afleveret og  

 godkendt på det tidspunkt, hvor trediemand får adgang til det pågældende rum.  

 Alle ekstraudgifter, herunder udgifter til efterreparationer efter andre  

 entreprenører, betales af bygherren efter regning.
 § 6.
For arbejdet ydes eet års garanti fra afleveringsdagen, således at enhver  

 fejl eller mangel, som måtte opstå inden garantiårets udløb, og som med rette  

 kan lægges entreprenøren til last, uden udgift vil blive afhjulpet.
Såfremt  

 udbudsmaterialet foreskriver længere garantiperioder, ydes sådanne kun som  

 leverandørgaranti for materialer i det omfang, entreprenørens leverandører  

 yder eller normalt ville have ydet sådan garanti overfor bygherren.
 Den påklagede afgørelse, der er indeholdt i monopoltilsynets skrivelse af  

 20. august 1970 til advokat Saltorp, er sålydende:
 Under henvisning til stedfundne forhandlinger og korrespondance om  

 Gulvbelægningsbranchens Arbejdsgiverforenings Forbehold og Garanti skal man  

 herved meddele, at dersom forbeholdene anmeldes med følgende ændringer, vil  

 de blive indført i tilsynets register under det ovenfor anførte  

 registernummer:
 § 2, der indføjes kan mellem ikke og påbegyndes , jfr. telefonisk aftale  

 den 13. august 1970.
 § 3, stk. 2, ændres, således at forbeholdet kun har virkning for kunststof  

 (herunder linoleum).
 § 5 ændres, således at det fremgår, at entreprenøren skriftlig skal have  

 meddelt, at arbejdet er fuldført.
 § 6 ophæves.
Der er ved afgørelsen lagt vægt på, at forbeholdene er bindende for  

 foreningens medlemmer ved tilbudsgivning.
Specielt med hensyn til ophævelsen  

 af § 6 skal bemærkes, at denne bestemmelse ville afskære bygherrer fra at  

 opnå konkurrerende bud med en garanti for arbejdets udførelse omfattende alle  

 fejl eller mangler, uanset om disse er culpøst forholdt af entreprenøren.
I  

 øvrigt henvises til, at der er bestemmelser om garanti i Almindelige  

 betingelser , § 16, og i Håndværksrådets standardforbehold, punkt 4, samt  

 til, at der ikke inden for gulvbelægningsbranchen findes særlige forhold, der  

 kan begrunde forbehold om garanti, der går videre end de for de øvrige  

 byggefag gældende.
Opmærksomheden henledes på, at efter monopollovens § 9, stk. 1, indebærer  

 registreringen ikke nogen godkendelse af det anmeldte.
Hvis forholdene senere  

 måtte tilsige det - herunder revisionsbehandlingen af Almindelige betingelser  

 for arbejder og leverancer eller modtagelsen af klager - vil tilsynet vende  

 tilbage til sagen.
Klagerne har nedlagt påstand om, at den påklagede afgørelse ændres  

 således, at Forbehold og garanti også for så vidt angår § 5 og § 6  

 registreres som af klagerne vedtaget.
Under den mundtlige forelæggelse for  

 nævnet har klagerne tilbudt at ændre forholdet i § 5 således, at sætningen  

 bliver sådan afleveringsforretning .... pågældende rum , erstattes af bliver  

 sådan afleveringsforretning ikke afholdt, betragtes arbejdet som overtaget af  

 bygherren med hensyn til risiko for beskadigelse og vedligeholdelse på det  

 tidspunkt, hvor trediemand af byggeledelsen gives adgang til det pågældende  

 rum.
 Monopoltilsynet har påstået den påklagede afgørelse stadfæstet.
 Til bestemmelserne i § 5 i Forbehold og garanti har advokat Saltorp over  

 for nævnet anført:
Den af Monopoltilsynet ønskede tilføjelse til § 5 gør dette forbehold  

 værdiløst.
For det første vil det være i strid med gængs praksis, at  

 entreprenøren melder det enkelte gulv færdigt, idet der ved større byggerier  

 kan være tale om hundredevis af sådanne gulve.
For det andet synes  

 Monopoltilsynet at bortse fra reglens reale baggrund: at gulventreprenøren  

 ved korrekt arbejdstilrettelæggelse er den sidste entreprenør, som arbejder i  

 et rum, hvorfor han må kunne påregne, at hans arbejde ikke beskadiges af  

 andre entreprenører.
Forbeholdet vil i den vedtagne form dække mod denne  

 risiko og alene imod denne.
Det kan f. eks. forekomme, at et gulv er lagt,  

 medens de til gulvet hørende kunststofpaneler endnu ikke er opsat af  

 gulventreprenøren.
Såfremt beskadigelser sker i denne situation som følge af,  

 at der gives andre håndværkere adgang til rummet, må forbeholdet kunne  

 påberåbes, uanset at panelerne endnu ikke er opsat.
Det er formentlig en  

 selvfølge, at gulventreprenøren ikke vil kunne hævde, at rummet er godkendt  

 uden opsætning af paneler, således at disse ikke skal udføres, idet  

 forbeholdet naturligvis ikke kan benyttes til at påstå ansvarsfrihed for  

 manglende ydelse, men alene for de beskadigelser og mangler, som k a n  

 hidrøre fra, at andre entreprenører har fået adgang til rummet.
 Til bestemmelserne i § 6 har advokat Saltorp anført:
Baggrunden for forbeholdet er, at gulvbelægningsbranchen i langt  

 større grad end noget andet håndværksfag løbende bliver præsenteret for en  

 nærmest uoverskuelig mængde af nye materialer.
Dette betyder dels, at  

 entreprenøren ofte ikke kender de i beskrivelsen foreskrevne materialers  

 egenskaber, og yderligere, at entreprenørerne ikke kan kende de meget  

 indviklede tekniske samspil mellem sådanne nye materialer og de materialer,  

 de skal kombineres med, f. eks. at visse belægningsmaterialer indeholder  

 stoffer, der virker opløsende på normalt benyttede lime. (Praktisk taget alle  

 fabrikanter af gulvbelægningsmaterialer foreskriver brug af de af dem selv  

 fremstillede klæbestoffer; kun i undtagelsestilfælde er der en teknisk  

 baggrund herfor, idet forskriften i det aldeles overvejende antal af  

 tilfældene alene synes begrundet i et ønske om et forøget salg af disse  

 klæbestoffer).
Tilbudsgivende entreprenører må kunne påregne, at der fra teknisk side i  

 projektmaterialet er taget alle fornødne tekniske hensyn.
Hvor  

 udbudsmaterialets valg af gulvbelægningsmaterialer imidlertid alene skyldes  

 æstetiske betragtninger, kan en gulventreprenør meget vel (og bliver i  

 praksis ofte) stillet overfor uforudseelige tekniske problemer, som det ikke  

 kan være rimeligt, at han skal bære risikoen for.
 Hvor bygherren foreskriver brug af et specielt materiale, kan det heller  

 ikke være rimeligt, at entreprenøren, såfremt materialet efter nogen tids  

 brug skulle vise sig mangelfuldt, skal bære risikoen for, om den af bygherren  

 udpegede fabrikant ved tidspunktet for skadens konstatering økonomisk er i  

 stand til at bære ansvar for den mangelfulde leverance.
Endelig må erindres, at købelovens mangelregler i alle normale tilfælde  

 udelukker reklamation, når eet år er hengået fra leveringen.
Vidererækkende  

 garantier fra leverandøren vil normalt kun kunne opnås ved meget store  

 leverancer, hvilket betyder, at de virksomheder i branchen, som beskæftiger  

 sig med arbejder af normal størrelse, vil være afskåret fra at opnå sådanne  

 specielle garantier.
Såfremt gulventreprenøren skulle have begået fejl under arbejdets  

 udførelse, vil sådanne praktisk taget altid have vist sig inden udløbet af  

 det sædvanlige garantiår.
Dette betyder, at skader, som opstår senere, næsten  

 altid vil hidrøre fra skjulte mangler ved de leverede materialer.
Det må være  

 rimeligt, at bygherren, som gennem udbudsmaterialet har fuldt herredømme  

 over, hvilke materialer, der skal benyttes, gennem sine teknikere ved  

 henvendelse til den fabrikant, hvis materialer ønskes benyttet ved lægningen  

 af gulvet, fra denne skaffer de ønskede garantier.
Dette sker også i ikke  

 ringe udstrækning i praksis, idet det er stærkt arbejdsbesparende, at der kun  

 foretages een henvendelse til fabrikanten om garanti, fremfor at en lang  

 række bydende skal foretage sådanne henvendelser; de ofte meget korte frister  

 fra udbudet til licitationsdagen vil hyppigt forhindre, at den enkelte  

 bydende kan modtage fabrikantens svar forud for tilbudets afgivelse.
 Monopoltilsynet har til det vedrørende § 5 anførte bemærket:
Forbeholdet indeholder efter tilsynets opfattelse primært en  

 forpligtelse for bygherren til at lade afholde afleveringsforretning for et  

 fuldført arbejde, inden andre, herunder andre entreprenører, får adgang til  

 rummet.
En sådan forpligtelse forudsætter, at bygherren får kendskab til, når  

 entreprenøren anser arbejdet for at være fuldført.
Advokatens argumentation vedrører spørgsmålet om, hvem der skal bære  

 risikoen for skader forvoldt af andre entreprenører under arbejdets gang.
En  

 risiko af denne art er ikke speciel for gulvbelægningsfaget og omfattes af  

 bestemmelsen i AB, § 13, stk.5, hvorefter skade, som entreprenørerne måtte  

 forvolde på hinandens arbejde, maskiner, redskaber, materialer m. v., er  

 bygherren uvedkommende .
 Et forbehold, der svarer til § 5, er først anvendt efter 1966 og vedrører  

 efter sin ordlyd kun fuldført arbejde.
 Til det til § 6 anførte har monopoltilsynet bemærket:
Det synes urimeligt at gennemføre branchevedtagelser, hvorved  

 branchens udøvere ved tilbudsgivning ikke kan påtage sig ansvaret for den  

 rette behandling og anvendelse af materiale m. v.
Det må antages, at de  

 bydende i kraft af deres branchekendskab og som følge af, at de er i direkte  

 kontakt med leverandører, har bedre muligheder for at skaffe sig fornøden  

 kendskab til de tekniske muligheder i faget end bygherren, og det må anses  

 for betænkeligt, hvis de udførendes interesse i korrekt behandling af  

 materialerne og i rigtigt valg af f. eks. klæbestoffer m. v. svækkes.  

 Forbeholdet finder både anvendelse ved større tilbudsarbejder, hvor særlige  

 garantier og speciel orientering kan opnås hos leverandøren af materialerne,  

 og ved mindre regningsarbejder, hvor bygherren ofte stoler på den bydendes  

 kendskab.
 I enkelte tilfælde, hvor et gulvebelægningsfirma stilles over for tekniske  

 problemer, vil der være mulighed for konkrete drøftelser med bygherren eller  

 for et konkret begrundet forbehold.
 Selv om § 6 ophæves, vil de bydendes risiko for tab på materialer være  

 begrænset ved bestemmelsen i § 4 i branchens standardforbehold, der pålægges  

 entreprenøren ansvar for leverede materialer i samme omfang, som et sådant  

 kan gøres gældende mod hans leverandør.
 På nævnets forespørgsel har monopoltilsynet oplyst, at der fra  

 bygherreside i flere tilfælde i udbudsmaterialet har været krævet en  

 længere-varende garanti såvel for materialer som for pålægning, men dette  

 krav synes stedse at være afvist af branchens medlemmer.
 Til det således foreliggende skal nævnet udtale:
 Som sagen er forelagt nævnet, er det spørgsmålet om, hvorvidt de af  

 klagerne vedtagne bestemmelser i § 5 og § 6 i Forbehold og garanti medfører  

 eller må antages at ville medføre urimelige priser eller  

 forretningsbetingelser, urimelig indskrænkning i den frie erhvervsudøvelse  

 eller urimelig ulighed i vilkårene for erhvervsudøvelsen, jfr. monopollovens  

 § 11, stk. 1.
Bestemmelsen i § 5 i klagernes Forbehold og garanti , således som dette er  

 tilbudt ændret af klagerne under sagen, finder nævnet ikke vil kunne medføre  

 de i lovens § 11 nævnte skadelige virkninger.
Klagernes påstand med den  

 anførte ændring vil derfor være at tage til følge.
Efter bestemmelsen i § 6 er klagernes medlemmer afskåret fra i deres  

 tilbud at påtage sig videregående garantier for arbejde og materialer.
En  

 sådan begrænsning i medlemmernes adgang til at give deres tilbud, det indhold  

 de ønsker med hensyn til et vilkår, der er af væsentlig betydning, og som  

 efter omstændighederne kan have en ikke ringe indvirkning på  

 prisfastsættelsen, er efter nævnets opfattelse en konkurrencebegrænsning, der  

 må antages at ville kunne medføre en urimelig indskrænknning i den frie  

 erhvervsudøvelse.
Monopoltilsynets påstand vil derfor for så vidt angår  

 bestemmelsen i § 6 være at tage til følge.
 Herefter bestemmes:
 Forannævnte af monopoltilsynet under 20. august 1970 trufne afgørelse  

 stadfæstes med den ændring, at § 5, 1. punktum, affattes således: Såfremt de  

 rum, hvori arbejdet udføres, efter arbejdets fuldførelse skal benyttes af  

 andre, herunder entreprenører, enten til opholdsrum, gennemgang eller  

 færdiggørelse af entrepriser, skal bygherren, inden denne brug påbegyndes,  

 lade afholde afleveringsforretning for de pågældende rum; bliver sådan  

 afleveringsforretning ikke afholdt, betragtes arbejdet som overtaget af  

 bygherren med hensyn til risiko for beskadigelse og vedligeholdelse på det  

 tidspunkt, hvor trediemand af byggeledelsen gives adgang til det pågældende  

 rum.
