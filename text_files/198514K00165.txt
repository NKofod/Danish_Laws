Nr BTL 165 Betænkning over Forslag til lov om ændring af børnetilskudsloven og  

 bistandsloven (Effektivisering af inddrivelsen af forskudsvis udlagte  

 børnebidrag og tilbagebetalingskrav efter bistandsloven)   

 Nr L 165 1985-86, 1. samling Blad nr 816 Afgivet af socialudvalget Afgivet: 19860430 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt.
Herefter indstiller et flertal (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse med de af socialministeren stillede og af flertallet tiltrådte ændringsforslag.
Flertallet har lagt vægt på, at der efter børnetilskudslovens § 31 er mulighed for at eftergive forskudsvis udbetalte børnebidrag, som ikke er tilbagebetalt af den bidragsskyldige.
Eftergivelse kan ske, når der ikke i det sidste år forskudsvis er udbetalt bidrag og den bidragsskyldige ikke ville kunne betale det skyldige beløb uden at komme til at mangle, hvad der må anses for nødvendigt til eget eller familiens underhold.
Flertallet har også lagt vægt på, at bistandslovens § 27, stk. 3, indeholder regler om bortfald af tilbagebetalingskrav.
Efter denne bestemmelse bortfalder et tilbagebetalingskrav, når der er gået 5 år efter hjælpens ophør, uden at der har været mulighed for at gennemføre tilbagebetalingskravet.
Bortfaldsreglen giver det sociale udvalg mulighed for at undlade at fastsætte en betalingsordning inden 5 års fristens ophør, såfremt kontanthjælpsmodtagerens økonomiske forhold tilsiger det.
Et mindretal (socialdemokratiets medlemmer af udvalget) kan tilslutte sig lovforslaget undtagen bestemmelsen i det foreslåede § 7, stk.
4, om opkrævning af gebyr.
Mindretallet vil i øvrigt redegøre nærmere for sin stilling til lovforslaget ved 3. behandling.
Mindretallet finder det naturligt, at bidragsgæld m.v. kan modregnes i overskydende skat, men ligefrem at opkræve strafgebyr ved for sen betaling af ydelsen efter bistandsloven er efter mindretallets mening for stor en belastning af et i øvrigt svagt klientel.
Ministeren argumenterer med, at reglen især tænkes anvendt på restancer vedrørende daginstitutionsområdet, og at fripladsgrænserne gør en sådan ordning fornuftig.
 Så længe grænsen for fuld friplads ligger på en indtægt på 40.000 kr.
 årligt og daginstitutionsbetalingen på omkring 1.000 kr.
 månedligt, kan mindretallet ikke være enige med ministeren.
Et andet mindretal (socialistisk folkepartis medlemmer af udvalget) vil redegøre for sin stilling ved 3. behandling.
Ændringsforslag Af socialministeren, tiltrådt af et flertal (KF, V, RV, CD og KrF):
Til § 2 1) Nr. 2 affattes således:
 »2. I § 27 indsættes efter stk. 2 som nyt stykke:
»Stk. 3. Når der er fastsat en betalingsordning, jfr. stk. 1, som ikke er overholdt, indtræder det sociale udvalg for et beløb, der svarer til de forfaldne afdrag, i retten til udbetaling af overskydende skat med godtgørelse og renter samt tilbagebetaling efter kildeskattelovens § 55.«» Til § 3 2) Paragraffen affattes således:
»Loven træder i kraft ved bekendtgørelsen i Lovtidende.
Reglerne i § 1, nr. 1, og § 2, nr. 1 og 2, om det offentliges indtræden i krav på overskydende skat finder anvendelse på overskydende skat med godtgørelse og renter samt tilbagebetaling efter kildeskattelovens § 55, der kommer til udbetaling efter tidspunktet for denne lovs bekendtgørelse i Lovtidende.« BEMÆRKNINGER Til nr. 1 På tilsvarende måde, som når der er tale om restancer for betaling for ydelser efter bistandsloven, foreslås det, at der indføres en direkte fyldestgørelsesadgang i udbetalingen af overskydende skat m.v., når der foreligger misligholdelse af en betalingsordning, der er fastsat af det sociale udvalg efter § 27, stk. 1.
Efter § 27, stk. 1, gennemføres et tilbagebetalingskrav ved en betalingsordning, der fastsættes af det sociale udvalg under hensyn til, hvad pågældende kan udrede uden at komme til at mangle, hvad der må anses for nødvendigt til eget eller familiens underhold.
Tilbagebetalingsordningen er således fastsat ud fra en social vurdering af pågældendes betalingsevne.
Til nr. 2 Ikrafttrædelsen af loven, der efter forslaget er fastsat til 1. maj 1986, foreslås ændret, således at loven træder i kraft ved bekendtgørelsen i Lovtidende.
Det findes påkrævet, at loven træder i kraft hurtigst muligt, da udbetalingen af overskydende skat i de fleste tilfælde finder sted i maj og juni 1986.
Agnete Laustsen (KF) fmd.
Karen Højte Jensen (KF) Lizzie Lichtenberg (KF) Merete Aarup (KF) Birthe Rønn Hornbech (V) Hanne Severinsen (V) Birgith Mogensen (CD) Arne Bjerregaard (KrF) Hanne Andersen (S) Mette Groes (S) Jytte Andersen (S) Joanna Rønn (S) Erik B.
Smith (S) nfmd.
Taanquist (S) Agerschou (SF) Birthe Hansen (SF) Aase Olesen (RV) Partierne VS, FP og FD havde ikke medlemmer i udvalget.
