Skriftlig fremsættelse (15. november 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af forskellige love på Undervisningsministeriets område samt lov om specialpædagogisk støtte ved videregående uddannelser og lov om folkehøjskoler (Frit leverandørvalg på tegnsprogs- og skrivetolkeområdet, adgang til specialpædagogisk bistand på voksen- og efteruddannelsesområdet og i overgangen mellem uddannelsesniveauer) (Lovforslag nr.
L 105) Lovforslaget er en del af udmøntningen af Aftale om bedre veje til uddannelse og job (13. oktober 2017), som blandt andet indeholder et initiativ om indførelse af specialpædagogisk bistand til voksne på de almene og erhvervsrettede voksenuddannelser og en ordning, der sikrer adgang til specialpædagogisk bistand i overgangen mellem uddannelsesniveauer.
 Lovforslaget indeholder herudover adgang til etablering af en ordning, der skal sikre et friere leverandørvalg af ydelser inden for specialpædagogisk bistand.
Med lovforslaget foreslås indført adgang til specialpædagogisk bistand til voksne på de almene og erhvervsrettede voksenuddannelser.
Lovforslaget indebærer endvidere, at forsøgsordningen med specialpædagogisk bistand på arbejdsmarkedsområdet permanentgøres.
Endvidere indebærer lovforslaget, at støtteberettigede elever ved skift af skole (for eksempel fra folkeskole til fri grundskole), eller uddannelsesniveau (for eksempel fra grundskole til ungdomsuddannelse) kan medtage de bevilgede hjælpemidler, indtil der ydes tilbud om den fornødne støtte på den nye uddannelse.
Det samme vil gælde for elever, kursister og deltagere ved fortsat uddannelse i en ungdomsuddannelse, forberedende voksenuddannelse, ordblindeundervisning for voksne samt efter- og videreuddannelse.
Endeligt foreslås en ordning, der skal give borgerne større valgfrihed af leverandører af ydelser inden for specialpædagogisk bistand, ved at anvende en kontraktform, som muliggør, at nye kvalificerede leverandører kan indtræde i aftalens løbetid.
Det vil fortsat være et krav, at der anvendes leverandører fra centralt koordinerede indkøbsaftaler.
Samtidig gives bedre mulighed for, at den enkelte elev kan beholde samme leverandør igennem uddannelsen, selvom udbudsperioden udløber.
På Undervisningsministeriets område påtænkes en ordning, der i første omgang alene omfatter levering af ydelser inden for tegnsprogs- og skrivetolkning.
 Det foreslås, at loven træder i kraft den 1. januar 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
