Indenrigsministeriet har i bekendtgørelse nr. 391 af 29. august 1979 i  

 medfør af § 5, stk. 2 og 3, i lov nr. 100 af 14. marts 1979 om kliniske  

 tandteknikere fastsat begrænsning i kliniske tandteknikeres  

 virksomhedsområde.
Disse regler repræsenterer en undtagelse fra det ved loven  

 fastsatte virksomhedsområde for kliniske tandteknikere og omhandler dels,  

 hvilke behandlinger som skal udføres i samarbejde mellem klinisk tandtekniker  

 og tandlæge, § 1, dels de behandlinger som den kliniske tandtekniker alene  

 vil kunne udføre under en tandlæges ansvar, § 2. I tilslutning hertil skal  

 sundhedsstyrelsen meddele følgende:
Efter bestemmelserne i § 5, stk. 1, i lov om kliniske tandteknikere  

 omfatter virksomhed som klinisk tandtekniker indsættelse og korrektion af  

 aftagelige tandproteser til voksne personer med tandtab, og som iøvrigt ikke  

 har sygelige forandringer eller medfødte defekter i bevarede tænder og mund  

 eller kæber.
Med begrænsningerne i henhold til indenrigsministeriets  

 bekendtgørelse indebærer denne formulering af virksomhedsområdet, at den  

 kliniske tandtekniker til TANDLØSE patienter selvstændigt kan indsætte nye  

 proteser og korrigere i forvejen eksisterende proteser, når patienten efter  

 tandteknikerens vurdering ikke har sygelige forandringer som f.eks.  

 betændelsestilstande, fistler, rodstumper efter tænder, myoser i  

 tyggemuskler, kæbeledslidelser, hævelser og forandringer i mundslimhinden  

 eller medfødte defekter i mund eller kæber.
Patienter med de nævnte tilstande  

 henvises til tandlæge.
Når fornøden behandling af patienter med sygelige  

 forandringer i mund og kæber har fundet sted, kan den kliniske tandtekniker  

 indsætte protese.
Vægrer en patient sig mod at underkaste sig en tandlæges  

 undersøgelse, må den kliniske tandtekniker undlade at indsætte protese.
Bestemmelserne i § 1 i indenrigsministeriets bekendtgørelse om begrænsning  

 i kliniske tandteknikeres virksomhedsområde indebærer, at den kliniske  

 tandtekniker forinden behandling med aftagelige tandproteser påbegyndes af  

 patienter, som har bevaret et antal naturlige tænder, skal henvise patienten  

 til undersøgelse og forbehandling af tænder, mund og kæber hos en tandlæge.  

 Proteser til disse patienter skal udføres i overensstemmelse med en  

 behandlingsplan, der fastlægges i et samarbejde mellem den kliniske  

 tandtekniker og tandlægen.
Fornyelse af proteser til de pågældende patienter  

 kan dog foretages uden henvisning til tandlæge, såfremt patienterne er blevet  

 undersøgt af en tandlæge inden for de seneste 6 måneder og når fornyelsen  

 foretages i overensstemmelse med en tidligere af tandlæge og klinisk  

 tandtekniker i samarbejde fastlagt behandlingsplan.
Henvisning til tandlæge af de nævnte petienter med partielt tandtab bør  

 ske skriftligt, og benyttelse af en standardblanket vil være hensigtsmæssig.  

 En henvisningsblanket er optaget som BILAG til nærværende cirkulære.  

 Blanketten er udformet således, at den kan indeholde et forslag til  

 protesekonstruktion samt de oplysninger, som den kliniske tandtekniker finder  

 kan være af betydning for tandlægens vurdering af forslaget.
Såfremt  

 henvisningen ikke rummer et protesekonstruktionsforslag, kan det udarbejdes  

 af tandlægen, ligesom denne i forbindelse med sin undersøgelse og  

 forbehandling af patienten kan anføre nødvendige ændringer i den henvisende  

 tandteknikers forslag.
Ved tilbagevisning til den kliniske tandtekniker kan  

 tandlægen endvidere påføre blanketten oplysninger af betydning for den  

 protetiske behandling.
Den kliniske tandtekniker bør herefter i almindelighed  

 følge tandlægens anvisninger.
Vægrer en patient sig mod at underkaste sig en  

 tandlæges undersøgelse og forbehandling, må den kliniske tandtekniker undlade  

 at indsætte protese.
 I medfør af § 2 i indenrigsministeriets bekendtgørelse om begrænsning i  

 kliniske tandteknikeres virksomhedsområde må indsættelse og korrektion af  

 aftagelige immediatproteser og aftagelige tandproteser, der fæstnes til  

 implantater i kæberne eller til elementer, som er fældet ind i kunstige  

 tandkroner eller i indlæg i de naturlige tænder, kun foretages af kliniske  

 tandteknikere efter en tandlæges instruktion og under dennes tilsyn.
Ved behandlinger med immediatproteser bærer tandlægen hele ansvaret  

 overfor patienterne såvel for tandudtrækning, operation og sårhelingsforløb  

 som for protesernes tilpasning og funktion i tilhelings- og  

 regenerationsfasen.
Denne fase kan have en varighed på flere måneder.
Den  

 tilsvarende ansvarsfordeling gælder for indsættelse og korrektion af  

 tandproteser, der fæstnes til implantater i kæberne eller til elementer, som  

 er fældet ind i kunstige tandkroner eller indlæg i de naturlige tænder.
De  

 nævnte forhold udelukker ikke, at den kliniske tandtekniker medvirker i de  

 pågældende behandlinger, men dette skal ske efter tandlægens instruktion og  

 under hans tilsyn og med ansvar overfor tandlægen.
 Sundhedsstyrelsen skal endelig fremhæve, at inden for de i lovens § 5 og  

 indenrigsministeriets bekendtgørelses §§ 1-2 angivne rammer for de kliniske  

 tandteknikeres virksomhedsudøvelse vil udgangspunktet for  

 virksomhedsudøvelsen være den kliniske tandteknikers ansvarsfølelse med  

 hensyn til omfanget af hans eller hendes viden og kunnen.
SUNDHEDSSTYRELSEN, DEN 1. OKTOBER 1979 P.D.V.
ERIK RANDERS HANSEN /Øhlenschlæger Bilag 1 Bilag 2 Bekendtgørelse nr. 391 af 29. august om begrænsning af kliniske  

 tandteknikeres virksomhedsområde.
