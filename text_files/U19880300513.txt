Anset for godtgjort, at to fagforeninger foranledigede  

 arbejdsnedlæggelse på en byggeplads tilhørende det Sydafrikanske konsulat.
Da  

 det antoges at indklagede havde erkendt, at arbejdsnedlæggelsen var  

 overenskomststridig for to deltagende medlemmer af fagforeningen, kunne  

 Normens § 5, stk. 2 ikke påberåbes.
Af hensyn til konsekvenserne fraveg Arbejdsretten ikke det  

 udgangspunkt, at iværksættelse af kollektive kampskridt med politiske formål  

 er i strid med fredspligten efter Hovedaftalens § 2, stk. 1 og dermed i  

 reglen bodspådragende.
De indklagede fagforeningen hver idømt 5.000 kr. i  

 bod.
 Under denne sag har Dansk Arbejdsgiverforening for Entreprenørforeningen  

 for B.L.Jensen ApS, Hellerup indklaget Landsorganisationen i Danmark for  

 Murerforbundet i Danmark for Murersvendenes fagforening af 1919 for København  

 og omegn og for Specialarbejderforbundet i Danmark for Murerarbejdsmændenes  

 fagforening, København for Arbejdsretten for overenskomstbrud.
 Sagens nærmere omstændigheder er følgende:
Den 12. maj 1987 nedlagde de medlemmer af de indklagede fagforeninger, som  

 var beskæftiget på B.L.Jensen ApS' arbejdsplads Gammel Vartovvej 8, Hellerup,  

 arbejdet.
Det drejede sig om 1 medlem af Murersvendenes Fagforening og 1  

 medlem af Murerarbejdsmændenes Fagforening.
Om baggrunden for  

 arbejdsnedlæggelsen anførte den sidstnævnte fagforening følgende i skrivelse  

 af 12. maj 1987 til virksomheden:
»Murerarbejdsmændenes fagforening har D. 12/5 kl. 11,00 besøgt  

 arbejdspladsen Gl.
Vartovvej 8, og konstateret, at arbejdet på ovennævnte  

 arbejdsplads bliver udført for det sydafrikanske konsulat.
 Med baggrund i de oplysninger der fremkom i TV søndag d. 10/5-87 om  

 aktioner der vil blive udført mod de virksomheder der på den ene eller anden  

 måde er medvirkende til, at støtte det facistiske styre i sydafrika i deres  

 undertrykkelse af den sorte befolkning, har vi stoppet vore folk på  

 arbejdspladsen, da vi ikke vil udsætte vore medlemmer for eventuelle  

 aktioner.
 Iøvrigt er det fagforeningens politiske holdning, at vi ikke på nogen måde  

 vil medvirke til, at opretholde eller på nogen måde støtte  

 apartheidpolitikken i sydafrika.
Vi vil i den forbindelse udtrykke, ikke kun vores harme, men også vores  

 store undren over, at der i vores såkaldte demokratiske samfund, hvor både  

 den borgerlige regering, og visse politiske partier har udtrykt deres  

 fordømmelse af det racistiske styre i sydafrika, kan ske en udbygning af  

 diplomatiets faciliteter i Danmark.« Murersvendenes Fagforening anførte i skrivelse af 26. maj 1987 til  

 virksomheden følgende:
»Vedr.: Arbejdsstandsning på arbejdspladsen Gl.
Vartovvej 8.
 Vi vil hermed - som det er blevet lovet firmaet - give en skriftlig  

 redegørelse vedr. arbejdsstandsningen på ovennævnte arbejdsplads.
 Da fagforeningen besøgte arbejdspladsen første gang, vidste - imod sædvane  

 - ingen, hvad bygningen, efter endt ombygning, skulle bruges til, samt hvem  

 bygherrer var.
Dette vakte vor forundring, ikke mindst da der havde været flere personer  

 og spørge om det samme.
Et rygte sagde, at »det vist nok var for  

 Sydafrika«.
Med de oplysninger gav vi os til at forespørge hvad? og for hvem? der blev  

 bygget.
Forespørgslen udmundede i, at matrikelnr. ejes af Det Sydafrikanske  

 Konsulat og disse ligeledes er bygherrer og bygningen skulle bruges til  

 fremtidigt konsulat.
 Med disse oplysninger tog vi igen til arbejdspladsen den 12. maj 1987 og  

 foreholdt vort medlem oplysningerne samt meddelte, at vi ikke fandt, det  

 ville være rigtigt og sikkert at fortsætte arbejdet.
- dels på grund af den politiske opfattelse, at vi og vore medlemmer under  

 ingen omstændigheder ønsker at medvirke til at udføre arbejde for det  

 racistiske styre i Sydafrika, hvor 25 mill. sorte er frataget de demokratiske  

 rettigheder, - dels på baggrund af Lov nr. 289, der omhandler forbud mod handel med Den  

 Sydafrikanske Republik og Namibia (loven vedlagt). Det er vor opfattelse, at  

 firmaet har brudt denne lov og vore medlemmer skal ikke være delagtige heri, - dels på grund af de oplysninger, der er fremkommet i TV om aktioner i  

 lighed med de såkaldte Shell-aktioner mod virksomheder, der medvirker til at  

 støtte det racistiske styre i Sydafrika.
Vi håber, at firmaet kan forstå og vil respektere vor og vore medlemmers  

 holdning i denne sag.' Arbejdsnedlæggelsen blev behandlet på et fællesmøde den 13. maj 1987. I  

 fællesmødereferatet anføres bl.a.:
»Fra arbejdsgiverside henviste man til, at såvel formanden for  

 Murerarbejdsmændenes Fagforening i København, Erik Jensen, som næstformanden  

 for Murerforbundets afd. 25, Henrik Lippert, tirsdag den 12. maj 1987 om  

 formiddagen havde indfundet sig på arbejdspladsen Gl.
Vartovvej 8, 2900  

 Hellerup, og der pålagt de respektive forbunds medlemmer at standse arbejdet.
 Arbejdet på arbejdspladsen blev herefter nedlagt.
 Fra arbejdsgiverside gjorde man gældende, at arbejdsnedlæggelsen var  

 overenskomststridig samt at de ovennævnte afdelinger af  

 Specialarbejderforbundet i Danmark og Murerforbundet i Danmark ved at beordre  

 arbejdet standset som ovenfor anført ifalder organisationsansvar.
Fra lønmodtagerside erkendte man, at arbejdsstandsningen normalt vil være  

 overenskomststridig, men gjorde gældende, at folkene på pladsen nedlagde  

 arbejdet med baggrund i henvisning til liv, ære og velfærd.
Endvidere gjorde  

 Murerforbundets repræsentanter gældende, at de ville have udsat sagen, da det  

 ikke var muligt på fællesmødet at få indkaldt afdelingen til møde, og derved  

 få sagen fuldt belyst.
Endvidere blev det bestridt, at der var tale om  

 organisationsansvar.
 Fra arbejdsgiverside bestred man, at der på tidspunktet for  

 arbejdsnedlæggelsen var risiko for liv, ære og velfærd ved at udføre arbejde  

 på pladsen.
 Klagerne indbragte herefter sagen for Arbejdsretten ved klageskrift af 19.  

 maj 1987.
 Klagerne har påstået de indklagede tilpligtet at anerkende, at de  

 indklagede fagforeninger har handlet overenskomststridigt som følge af deres  

 deltagelse i arbejdsnedlæggelsen den 12. maj 1987. Klagerne har endvidere  

 påstået foreningerne idømt bod for overenskomstbruddet.
 De indklagede har påstået frifindelse, subsidiært bortfald af bodsansvar.
Til støtte for påstandene har klagerne anført, at de indklagede på  

 retsmøder i Arbejdsretten den 25. maj 1987 og 4. juni 1987 har erkendt, at  

 arbejdsnedlæggelsen for så vidt angår de deltagende medlemmer i de 2  

 fagforeninger var overenskomststridig.
Aktionen var ikke rettet mod  

 arbejdsgiveren, og tjente intet fagligt formål, men havde - som det fremgår  

 af skrivelserne fra de indklagede fagforeninger - et rent politisk sigte.
Det  

 er tidligere fastslået af Arbejdsretten, at iværksættelse af kollektive  

 kampskridt med politisk formål strider mod fredspligten.
Normens 5 stk. 2 kan ikke påberåbes af de indklagede.
Dels var der ikke  

 nogen aktuel trussel mod arbejdernes liv, velfærd eller ære på tidspunktet  

 for arbejdsnedlæggelsen, dels tilkommer retten til at påberåbe sig Normens §  

 5 stk. 2, den enkelte arbejder, ikke organisationen.
Det fremgår klart af skrivelserne af 12. maj og 26. maj 1987, at  

 arbejdsnedlæggelsen skete på foranledning af de indklagede fagforeninger, som  

 herved har gjort sig delagtige i overenskomstbruddet.
Der er ikke grundlag  

 for at lade bodsansvaret for organisationerne bortfalde.
De indklagede har til støtte for frifindelsespåstanden anført, at de  

 indklagede fagforeninger ikke har gjort sig delagtige i arbejdsnedlæggelsen.  

 Repræsentanter for de 2 fagforeninger henvendte sig på arbejdspladsen den 12.  

 maj 1987 og gjorde deres medlemmer opmærksom på den risiko, som ville være  

 forbundet med en fortsættelse af arbejdet - ikke mindst på baggrund af  

 TV-udsendelsen den 10. maj 1987. I TV-udsendelsen blev der givet udtryk for,  

 at der kunne forventes iværksat aktioner mod virksomheder, der støttede  

 regimet i Sydafrika.
På baggrund af denne information traf de 2 medlemmer,  

 som arbejdede på konsulatbygningen, selv beslutning om at standse arbejdet.
Til støtte for påstanden om bodsfritagelse har de indklagede anført, at  

 aktionen ikke var rettet mod virksomheden, men tjente det formål at give  

 udtryk for de indklagede fagforeningers afstandtagen fra det racistiske styre  

 i Sydafrika.
Denne afstandtagen er helt på linje med Danmarks officielle  

 holdning til regimet i Sydafrika.
Sagen er af rent politisk karakter og hører  

 hjemme i Folketinget.
Den bør derfor ikke afgøres efter de retningslinier,  

 som følges ved bedømmelsen af aktioner, der tjener faglige formål.
 Arbejdsretten skal udtale:
 De indklagede har erkendt, at arbejdsnedlæggelsen for så vidt angår de 2  

 deltagende medlemmer af de indklagede fagforeninger var overenskomststridig.  

 Dette indebærer, at de indklagede erkender, at Normens § 5, stk. 2 ikke kan  

 påberåbes af de 2 medlemmer.
Som sagen er oplyst, må det lægges til grund, at arbejdsnedlæggelsen skete  

 på foranledning af de indklagede fagforeninger.
Fagforeningerne har hermed  

 gjort sig delagtige i overenskomstbruddet, og de indklagedes  

 frifindelsespåstand kan derfor ikke tages til følge.
 Som anført af klagerne er det fast antaget i Arbejdsrettens praksis, at  

 iværksættelse af kollektive kampskridt med politiske formål er i strid med  

 fredspligten efter Hovedaftalens § 2, stk. 1. Dette indebærer, at det  

 bodsansvar, som efter reglerne i arbejdsretslovens § 12 er knyttet til brud  

 på fredspligten, normalt ikke kan bortfalde under påberåbelse af aktionens  

 politiske sigte.
 Af hensyn til konsekvenserne findes det betænkeligt at fravige dette  

 udgangspunkt med henvisning til de synspunkter, som de indklagede har anført  

 til støtte for påstanden om bodsfritagelse.
 De indklagede fagforeninger findes derfor at have pådraget sig bodsansvar.  

 Boden fastsættes til 5.000 kr. for hver af de 2 foreninger.
 T h i k e n d e s f o r r e t :
 Murersvendenes Fagforening af 1919 for København og omegn og  

 Murerarbejdsmændenes Fagforening i København har gjort sig delagtige i  

 overenskomstbrud i forbindelse med arbejdsnedlæggelsen den 12. maj 1987 på  

 den klagende virksomheds arbejdsplads Gammel Vartovvej 8, Hellerup.
 Til Dansk Arbejdsgiverforening betaler de 2 fagforeninger hver en bod på  

 5.000 kr.
 I sagsomkostninger betaler Landsorganisationen i Danmark 2.000 kr. til  

 Arbejdsretten.
 (* 1) Henvisninger: Per Jacobsen s.271, s.288, s.291, note 112,  

 Hasselbalch Kollektivarbejdsretten s.130, K 10.962 (A 1986, s.118), K 86.130  

 og 86.131 (A 1986 s.151).
