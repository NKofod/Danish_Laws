Bekendtgørelse om grøn buspulje til regionale busser og øer I medfør af tekstanmærkning nr. 121 ad 28.53.02. til § 28 på finansloven for finansåret 2020 fastsættes efter bemyndigelse:
Anvendelsesområde § 1. På Finansloven for 2020 er der afsat midler til grøn buspulje til regionale busser og øer.
 Stk. 2. Formålet med denne bekendtgørelse er at regulere udmøntning af midler fra puljen, der målrettes fremme af CO2-reducerende busser.
Statsligt tilskud § 2. Det statslige tilskud til et projekt udgør maksimalt 75 pct. af den støtteberettigede del af projektet.
Ansøger bidrager selv med mindst 25 pct. af den støtteberettigede del af projektet.
 Stk. 2. Det statslige tilskud kan ydes i år 2020, så længe der er midler til rådighed inden for den afsatte ramme.
 § 3. Tilskudsmodtagers egenfinansiering, jf. § 2, stk. 1, kan ikke dækkes af andre statslige puljer inden for Transport- og Boligministeriets område.
Ansøgning om tilskud § 4. Ansøgning om tilskud indgives til Trafik-, Bygge- og Boligstyrelsen af regioner eller ø-kommuner uden bro eller landfast forbindelse efter bilag 1, punkt 4.
 Stk. 2. Projektet kan udføres i samarbejde mellem flere ansøgerberettigede parter eller i samarbejde med andre parter, der udfører offentlig servicetrafik.
Indgivelse af ansøgning og frister § 5. Ansøgning om tilskud skal indsendes via virk.dk og vedhæftes projektbeskrivelse og projektbudget.
Skabeloner til brug herfor ligger på Trafik-, Bygge- og Boligstyrelsens hjemmeside.
 Stk. 2. En ansøgning om tilskud skal være modtaget i Trafik-, Bygge- og Boligstyrelsen senest den 30. september 2020.
 Stk. 3. Trafik-, Bygge- og Boligstyrelsen kan til enhver tid anmode om yderligere dokumentation i forbindelse med behandlingen af en ansøgning.
Procedure for politisk beslutningsproces § 6. Trafik-, Bygge- og Boligstyrelsen udarbejder på baggrund af Administrationsgrundlag for Grøn buspulje til regionale busser og øer, jf. bilag 1, indstilling om tildeling af tilskud til projekter, der kan sikre fremme af af CO2-reducerende busser og busser der nedbringer øvrige emissioner.
 Stk. 2. Trafik-, Bygge- og Boligstyrelsen kan indstille, at der til konkrete projekter stilles vilkår for tilskud eller tilsagn om tilskud.
 § 7. Transportministeren forestår på baggrund af indstilling efter § 6 forhandlinger med ordførere fra forligskredsen, jf. § 1, om tildeling af tilskud til de enkelte busprojekter.
 Stk. 2. Parterne i forligskredsen kan stille vilkår for tilskud eller tilsagn om tilskud.
 § 8. Transportministeren giver meddelelse til Trafik-, Bygge- og Boligstyrelsen om de beslutninger, der er truffet efter § 7, med henblik på, at Trafik-, Bygge- og Boligstyrelsen forestår den praktiske administration heraf, jf. §§ 9-11.
 Administration, opfølgning m.v.
 § 9. Trafik-, Bygge- og Boligstyrelsen giver meddelelse til ansøgerne, jf. § 4, om beslutninger om tildeling af tilskud til de enkelte bussprojekter, jf. § 7, og forestår udbetaling af puljemidler.
Stk. 2. Ændring af et projekt kan godkendes af Trafik-, Bygge- og Boligstyrelsen på betingelse af, at ændringen efter Trafik-, Bygge- og Boligstyrelsens vurdering er i overensstemmelse med projektets formål, jf. ansøgers projektbeskrivelse.
Ansøgning om ændring af et projekt skal godkendes af Trafik-, Bygge- og Boligstyrelsen, inden ændringen iværksættes.
Stk. 3. Tilskudsmodtager skal indsende en afrapportering til Trafik-, Bygge- og Boligstyrelsen 1 år efter projektstart.
Afrapporteringen skal indeholde et foreløbigt regnskab.
Skabeloner til brug herfor findes på Trafik-, Bygge- og Boligstyrelsens hjemmeside.
 Stk. 4. Trafik-, Bygge- og Boligstyrelsen fører tilsyn med, at reglerne i denne bekendtgørelse overholdes og kan i den forbindelse anmode om enhver oplysning til brug herfor fra ansøgeren eller tilskudsmodtageren.
 Stk. 5. I det omfang ansøgeren anvender samarbejdspartnere, jf. § 4, stk. 2, er ansøgeren forpligtet til i nødvendigt omfang at fremskaffe oplysninger efter stk. 3 fra den pågældende samarbejdspart.
Stk. 6. Tilskudsmodtager skal straks underrette Trafik-, Bygge- og Boligstyrelsen, hvis 1) der foreligger forhold, som efter stk. 7 kan medføre helt eller delvist bortfald af tilskud eller tilsagn om tilskud, eller 2) der foreligger forhold, som efter § 10 kan medføre krav om hel eller delvis tilbagebetaling af tilskud.
Stk. 7. Trafik-, Bygge- og Boligstyrelsen træffer beslutning om, at tilskuddet bortfalder, hvis 1) ansøger eller tilskudsmodtager har givet urigtige eller vildledende oplysninger, 2) ansøger eller tilskudsmodtager tilsidesætter sin underretningspligt efter stk. 6, 3) projektet ikke gennemføres i overensstemmelse med den godkendte ansøgning eller eventuelle senere ændringer, som er godkendt af Trafik-, Bygge- og Boligstyrelsen, 4) betingelserne for tilskud, herunder den til enhver tid gældende instruks for regnskab og revisionsinstruks, jf. § 12, stk. 2, ikke opfyldes, eller 5) tilskuddet uden forudgående godkendelse har været anvendt til andre formål end beskrevet i projektbeskrivelsen, eller eventuelle senere ændringer, som er godkendt af Trafik-, Bygge- og Boligstyrelsen.
§ 10. Trafik-, Bygge- og Boligstyrelsen kræver, at udbetalte tilskud skal tilbagebetales helt eller delvist, hvis 1) der er sket helt eller delvist bortfald af tilsagn om tilskud i henhold til § 9, stk. 7, eller 2) tilskudsmodtager efterfølgende får ydet tilskud fra andre puljer under Transport- og Boligministeriets område til dækning af udgifter, som er finansieret med tilskud fra grøn buspulje til regionale busser og øer.
§ 11. Hvis et udbetalt tilskud helt eller delvist skal tilbagebetales, opkræves det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab § 12. På Trafik-, Bygge- og Boligstyrelsens hjemmeside vil den gældende udgave for instruks for regnskab og revisionsinstruks kunne ses.
Det omhandlede gældende materiale vil ligeledes kunne rekvireres ved henvendelse til Trafik-, Bygge- og Boligstyrelsen.
 Stk. 2. Den til enhver tid gældende instruks for regnskab og revisionsinstruks skal overholdes.
Ikrafttræden § 13. Bekendtgørelsen træder i kraft den 1. juli 2020.
Trafik-, Bygge- og Boligstyrelsen, den 18. juni 2020 Carsten Falk Hansen / Jan Albrecht Bilag 1 Administrationsgrundlag Administrationsgrundlag for Grøn buspulje til regionale busser og øer 1. Baggrund Af aftalen om Grøn buspulje til regionale busser og øer (udmøntning af FL20) af 22. april 2020 fremgår:
I henhold til aftalen om finansloven for 2020 skal der udmøntes en pulje på 75 mio. kr. i 2020 til grønne busser med henblik på at understøtte og accelerere omstillingen frem mod grønne busser.  2. Udmøntning af puljen 2.1 Formål Puljen kan søges af regioner samt af ø-kommuner uden bro eller landfast forbindelse.
 Der kan søges om tilskud til fremme af CO2-reducerende busser, som eksempelvis kører på el, brint, biogas eller biodiesel.
 Ved bus forstås et motorkøretøj, der er indrettet til befordring af flere end 9 personer, føreren medregnet, jf. bekendtgørelse om buskørsel § 1, stk. 2.
 Der kan søges om tilskud til busser, der udskiftes (indgås kontrakt om) i både 2020 og første halvår 2021.
 Formålet med kørslen skal være offentlig servicetrafik i form af almindelig rutekørsel.
2.2 Ansøgningens indhold Ansøgningen skal omfatte et samlet projekt, eksempelvis en kontrakt, der omfatter et antal busruter, et trafikomfang eller et antal busser samt de nødvendige faciliteter til opladning, tankning og lignende.
 Der kan søges om medfinansiering til merudgiften ved omstilling til CO2-reducerende busser, fx etablering af el-forsyningsanlæg, tankningsanlæg til biogas, biodiesel eller brint, indkøb af grønne busser etc., samt til eventuelt øgede driftsudgifter.
 Tilskuddet kan udgøre op til 75 pct. af forskellen mellem at benytte grønne busser sammenlignet med at købe den tilsvarende bustrafik med traditionelle dieselbusser.
 Det er en forudsætning for ansøgningen, at der indgås kontrakt om den buskørsel, der søges om tilskud til, i perioden 1. januar 2020 til 30. juni 2021.
 Merudgiften, defineret som udgiften i forhold til et tilsvarende indkøb af dieselbuskørsel, skal dokumenteres i ansøgningen.
 Den forventede CO2-besparelse samt eventuelle nedbringelse af øvrige emissioner skal dokumenteres i ansøgningen.
2.3 Tildelingskriterier Der prioriteres mellem ansøgningerne på baggrund af følgende kriterier:
 a) Nedbringelse af CO2 pr. tilskudskrone.
 b) Nedbringelse af øvrige emissioner.
 c) Acceleration af grøn omstilling.
 d) Geografisk spredning af puljemidlerne.
3. Økonomiske rammer Der er afsat en ramme på 75 mio. kr. i 2020.
Der er en egenfinansiering på mindst 25 pct., dvs. at ansøgeren skal bidrage med mindst 25 pct. af merudgiften ved den grønne omstilling i det konkrete projekt.
Egenfinansieringen omfatter det samlede projekt, herunder projektering og forundersøgelser.
 Ansøgerne skal reservere beløb til egenfinansiering på de relevante budgetter.
 Ansøgerne kan ikke få dækket deres egenfinansiering ved f.eks. at bruge tildelte midler af andre bevillinger fra Transport- og Boligministeriets område.
 Af rammen anvendes 1 pct. til Trafik-, Bygge- og Boligstyrelsens administration af ordningen.
4. Procedure 4.1 Ansøgerkreds Ansøgerkredsen er ø-kommuner uden bro eller landfast forbindelse og regioner.
Ansøgerkredsen må gerne bestå af flere ansøgerberettigede, og også gerne ansøgerberettigede i samarbejde med andre parter, der udfører offentlig servicetrafik.
4.2 Ansøgningsfrist Ansøgningsfristen er den 30. september 2020.
 Ansøgningerne sendes elektronisk via virk.dk.
4.3 Ansøgningens indhold Det må generelt forlanges, at ansøgningerne er gennemarbejdede og konkrete.
 Ansøgningsberettigede kan søge Trafik-, Bygge- og Boligstyrelsen med oplysninger om følgende indhold:
- projektets indhold - projektets start- og sluttidspunkt, - projektets forventede C02-reduktion - projektets forventede emissionsreduktion - antallet af passagerer, der påvirkes af projektet, - det ansøgte beløb og samlede omkostninger ved projektet fordelt på eventuelle forundersøgelser og selve projektet.
4.4 Behandling af indkomne ansøgninger Trafik-, Bygge- og Boligstyrelsen modtager, koordinerer og behandler ansøgningerne.
 På baggrund af de indkomne ansøgninger udarbejder Trafik-, Bygge- og Boligstyrelsen en indstilling til transportministeren om meddelelse af tilsagn eller afslag på ansøgningerne.
 Transportministeren udmelder tilsagn og afslag inden 3 måneder efter ansøgningsfristen på baggrund af en forhandling med aftalepartierne.
 Ved tildeling af støtte fra puljen tilstræbes en geografisk spredning i fordelingen af puljemidler, der afspejler fordelingen af køreplantimer fordelt på regioner.
4.5 Afrapportering og udbetaling af støtte Det er en forudsætning for tildeling af midler, at projektet indsender en afrapportering 1 år efter projektstart.
Afrapporteringen skal følge op på punkterne i ansøgningen og skal indeholde en rapportering samt et foreløbigt regnskab.
 Tilskuddet udbetales på baggrund af afrapporteringen indsendt efter 1 år, senest 30 dage efter at Trafik-, Bygge- og Boligstyrelsen har godkendt afrapporteringen.
 På den baggrund udarbejder Trafik-, Bygge- og Boligstyrelsen en status for projekterne, tilsagn om og anvendelse af støttemidler.
