Beretning afgivet af Uddannelses- og Forskningsudvalget den 23. juni 2020 Beretning over Forslag til folketingsbeslutning om indførelse af en helhedsorienteret studieplan for studerende med handicap [af Jens Henrik Thulesen Dahl (DF) m.fl.]:
1. Politiske bemærkninger Socialdemokratiet, Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti og Liberal Alliance Et flertal i udvalget (S, V, DF, RV, SF, EL, KF og LA) konstaterer, at der stadig er udfordringer i uddannelsessystemet for studerende med fysiske og psykiske handicap.
Det kommer bl.a.  til udtryk ved, at personer med handicap i dag har en lavere uddannelsesfrekvens og et lavere uddannelsesniveau end personer uden handicap.
Partierne konstaterer videre, at de videregående uddannelsesinstitutioner efter gældende ret allerede er forpligtet til at tilbyde hensigtsmæssige individuelle tilpasninger  herunder særlige prøvevilkår  til studerende med handicap, når uddannelsesinstitutionen får kendskab til handicappet.
Partierne opfordrer regeringen til at følge op på, at de videregående uddannelsesinstitutioner gør, hvad de kan for at hjælpe de studerende i henhold til de forpligtelser, der følger af gældende regler og det hyrdebrev, som Styrelsen for Forskning og Uddannelse nyligt har sendt ud til de videregående uddannelsesinstitutioner om samme.
 Herudover pålægger partierne regeringen at undersøge, hvilke initiativer der kan tages for at mindske uligheden i uddannelsessystemet for personer med handicap, hvor et initiativ f.eks. kan være en helhedsorienteret studieplan.
Venstre, Dansk Folkeparti og Det Konservative Folkeparti Et mindretal i udvalget (V, DF og KF) pålægger ministeren at nedsætte en hurtigtarbejdende arbejdsgruppe, som inden for rammerne og principperne for dansk handicappolitik skal komme med bud på en helhedsorienteret uddannelsesplan for studerende med handicap.
Partierne mener, at dette vil være et afgørende skridt for at fremme inklusion og mangfoldighed i samfundet.
Partierne lægger vægt på, at handicaporganisationerne, uddannelsesinstitutionerne, KL og andre relevante aktører er bredt repræsenteret i arbejdsgruppen.
 Alternativet, Inuit Ataqatigiit, Siumut, Sambandsflokkurin og Javnaarflokkurin  havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 26. februar 2020 og var til 1. behandling den 13. maj 2020. Beslutningsforslaget blev efter 1. behandling henvist til behandling i Uddannelses- og Forskningsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
 P.u.v.
