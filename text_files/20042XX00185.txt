Skriftlig fremsættelse (27. april 2005) Videnskabsministeren  

  

 (Helge Sander):
 Herved tillader jeg mig for Folketinget at fremsætte:
Forslag til lov om  

 internet-domæner, der særligt tildeles Danmark (Lovforslag nr.
L 165).
 Formålet med loven er at fremme en dynamisk og  

 kvalitetspræget udvikling i det danske internet-samfund ved at tilvejebringe  

 tilgængelighed, gennemsigtighed, effektivitet og sikkerhed om  

 internet-domæner,  

 der særligt tildeles Danmark (for eksempel .dk). Loven fastsætter grundlaget  

 for, at selvregulering i vidt omfang kan videreføres, og fastsætter rammerne  

 for registrering og anvendelse af internet-domænenavne.
Domænenavne har udviklet sig til en del af infrastrukturen,  

 som har afgørende betydning for både offentlige og private brugere, men især  

 for de mange virksomheder, der i stigende grad sælger deres ydelser via  

 internettet.
I lyset af denne udvikling er der behov for lovgivning på  

 området.
Ministeriet for Videnskab, Teknologi og Udvikling nedsatte i  

 oktober 2003 et domæneudvalg, der skulle undersøge, om og i givet fald i  

 hvilket omfang der var behov for lovgivning på domænenavnsområdet.  

 Domæneudvalget offentliggjorde betænkning nr. 1450 om administration af  

 domænenavne i Danmark i september 2004. Et enigt domæneudvalg anbefalede, at  

 der udarbejdes en lov på området.
Udvalgets betænkning indeholdt et forslag  

 til  

 lov, som har været sendt i høring.
Resultatet af høringen viste bred  

 opbakning  

 til lovforslaget.
Foreningen Dansk Internet Forum (DIFO) har gennem selskabet  

 DK Hostmaster siden juli 1999 varetaget administrationen af .dk.
Det er  

 hensigten med loven at videreføre styrkerne ved den nuværende selvregulering.
Loven fastsætter de overordende principper for  

 administrationen af internet-domæner, som særligt tildeles Danmark.
Loven  

 omfatter som udgangspunkt landedomænet .dk, men kan omfatte andre domæner,  

 der  

 senere vil blive tildelt Danmark.
Udpegning af administrator skal ske på baggrund af et udbud  

 med henblik på at sikre konkurrence om varetagelsen af opgaven.  

 Administration  

 af internet-domæner, som er omfattet af loven, skal ske på non-profit basis.  

 Det betyder blandt andet, at der fastsættes regler for skift fra én  

 administrator til en ny og for administrators ophør i øvrigt.
Reglerne  

 medfører, at der ikke må udføres penge fra administrators virksomhed og  

 dermed  

 fra internet-samfundet, men at en eventuel egenkapital skal komme det danske  

 internet-samfund til gode.
 Et af lovens grundlæggende principper for administrationen  

 er, at administrator skal sikre gennemsigtighed i sin administration,  

 sikkerhed  

 og have en bred repræsentation af deltagere fra det danske internet-samfund,  

 herunder private brugere, professionelle brugere og internet-branchen  

 (leverandører).
 Administrator skal som i dag fortsat fastsætte  

 forretningsbetingelser og vilkår for registranter og registratorer.
 I medfør af loven skal der nedsættes et klagenævn med  

 henblik på en smidig og hurtig klagebehandling af tvister på området.  

 Ministeren for videnskab, teknologi og udvikling udpeger medlemmer til  

 klagenævnet.
Loven vil alene indeholde enkelte bestemmelser rettet  

 direkte mod registranter.
Der er blandt andet tale om en regel om god skik på  

 domænenavnsområdet inspireret af markedsføringslovens § 1. Forslaget om at  

 indføre en god skik på domænenavnsområdet er en nyskabelse, der skal sikre,  

 at  

 klagenævnet får et klarere hjemmelsgrundlag i sager, hvor den eksisterende  

 lovgivning ikke finder anvendelse som hjemmelsgrundlag.
Herudover indeholder  

 loven et forbud mod at registrere et domænenavn alene med udleje eller  

 videresalg for øje, det såkaldte warehousing.
Formålet er, at  

 registrering af  

 domænenavne som udgangspunkt skal foretages af en registrant, som har ret til  

 eller selv har nytten af det eller de pågældende domænenavne.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
