Skriftlig fremsættelse (28. september 2022) Skatteministeren (Jeppe Bruus):
 Herved tillader jeg mig for Folketinget at fremsætte:
Forslag til lov om ændring af lov om afgift af elektricitet, lov om en børne- og ungeydelse, pensionsbeskatningsloven og selskabsskatteloven (Nedsættelse af den almindelige elafgift i første halvår 2023, forhøjelse af børne- og ungeydelsen i 2023, fremrykning af forhøjelse af aldersopsparingens lave loft, udvidelse af perioden for aldersopsparingens høje loft og indførelse af skattepligt på udbytter til udenlandske stater og deres institutioner) (Lovforslag nr.
L 214) På baggrund af krigen i Ukraine, forsyningssituationen og de meget høje prisstigninger på særligt energi har regeringen (Socialdemokratiet), Venstre, Socialistisk Folkeparti, Radikale Venstre, Enhedslisten, Det Konservative Folkeparti, Danmarksdemokraterne, Alternativet og Moderaterne den 23. september 2022 indgået Aftale om Vinterhjælp med henblik på at gennemføre afbødende tiltag.
En række af de aftalte tiltag foreslås gennemført med dette lovforslag.
 Der foreslås således en lempelse af den almindelige elafgift midlertidigt til EUs minimumssats på 0,8 øre pr. kWh i de første seks måneder af 2023. Det svarer til en lempelse på 68,9 øre pr. kWh i 1. halvår af 2023.
Desuden foreslås en midlertidig forhøjelse af børne- og ungeydelsen i 2023 med 660 kr. pr. barn, hvilket målrettet hjælper børnefamilierne.
Beløbet udbetales for så vidt angår børneydelsen i januar 2023, og for så vidt angår ungeydelsen i 1. kvartal 2023.
Herudover foreslås det at fremrykke forhøjelsen af aldersopsparingens lave indbetalingsloft fra 2024 til 2023. Forhøjelsen er en del af Aftale om etablering af en grøn fond fra den 24. juni 2022 mellem regeringen (Socialdemokratiet), Venstre, Socialistisk Folkeparti, Radikale Venstre, Enhedslisten og Det Konservative Folkeparti.
Det foreslås ligeledes at udvide perioden for aldersopsparingens høje indbetalingsloft med to år.
Endelig foreslås det at indføre en skattepligt på udbytter af danske aktier, der tilfalder fremmede stater og statsinstitutioner, der udgør en integreret del af staten.
Udbytterne foreslås pålagt en skat på 22 pct., idet beskatningen dog vil skulle nedsættes eller helt bortfalde, hvis der er indgået en dobbeltbeskatningsoverenskomst med den pågældende stat, hvori der er aftalt en lavere eller ingen beskatning.
Beskatningen vil typisk være på 15 pct.
 Nedsættelsen af elafgiften vil medføre et mindreprovenu, der efter tilbageløb og adfærd udgør ca. 3,5 mia. i 2023. Den midlertidige forhøjelse af børne- og ungeydelsen skønnes at medføre merudgifter efter tilbageløb og adfærd på ca. 600 mio. kr. i 2023.
 Den del af lovforslaget, der vedrører en forhøjelse af aldersopsparingens lave loft, skønnes at medføre et merprovenu efter tilbageløb og adfærd på ca. 1.100 mio. kr. i 2023. Den del af lovforslaget, der vedrører en udvidelse af perioden for aldersopsparingens høje indbetalingsloft, skønnes at medføre et merprovenu efter tilbageløb og adfærd på ca. 200 mio. kr. i 2023. Den del af lovforslaget, som vedrører indførelse af skattepligt på udbytter til fremmede stater m.v., skønnes at medføre et årligt merprovenu efter tilbageløb og adfærd på ca. 350 mio. kr. fra og med 2023.
 Det foreslås, at loven træder i kraft den 1. januar 2023, dog således at forslaget om at indføre skattepligt på udbytter af danske aktier til fremmede stater m.v. foreslås at træde i kraft den 15. oktober 2022 med virkning for udbytter, der udloddes den 1. marts 2023 eller senere.
 Lovforslaget har været i høring fra den 23. september 2022 til den 26. september 2022.
 Den korte høringsperiode og fremsættelsestidspunktet uden for Folketingets samling er en følge af, at der i Aftale om Vinterhjælp er et ønske om hastebehandling for at initiativerne kan virke i tråd med hensigten i aftalen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
