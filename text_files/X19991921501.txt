Tilførsel af aktiver Reference FUL § 15 c FUL § 15 d LV 1998 S.D.3 Ligningsrådet blev anmodet om tilladelse til  

 skattefri tilførsel af aktiver, jf. fusionsskattelovens § 15 c, idet  

 selskabet I ønskede at overdrage aktiviteter vedrørende  

 produktion og salg af fyrretræsmøbler til et nyerhvervet  

 datterselskab, D1, uden at der skulle foretages afståelsesbeskatning.  

 Tilførslen skulle foretages med virkning pr. 1. juli 1999.
Det var oplyst, at moder-datterselskabsforholdet var  

 etableret i 1998, idet I havde erhvervet alle aktierne i D1 og i et  

 yderligere datterselskab, D2, fra et andet selskab, M.
Som vederlag for  

 erhvervelsen af selskaberne D1 og D2 modtog M aktier i I.
 Herudover havde I også erhvervet aktierne i et  

 tredje selskab, D3, der bl.a. producerede limtræ til  

 møbelindustrien.
 Som begrundelse for tilførslen var det oplyst, at  

 man med henblik på fortsat rationalisering og med sigte på en  

 fremtidig børsnotering ønskede at omdanne selskabet I til et  

 holdingselskab omfattende visse fællesfunktioner som koncernledelse,  

 koncern edb-, salgs-, og administrationsfunktioner, medens selve  

 fyrretræs- og plademøbelproduktionen skulle udøves i et  

 100% ejet datterselskab, D1.
 Det var endvidere oplyst, at man efter tilførslen  

 påtænkte at overdrage aktiviteten i datterselskabet, D3, til  

 datterselskabet D1 ved en skattepligtig overdragelse.
Af det fremsendte udkast til overdragelsesbalance fremgik  

 det, at samtlige aktiver og passiver i I, pånær grunde og  

 bygninger, likvider og konvertible gældsbreve, blev overført til  

 D1 ved tilførslen.
Om ejendommen var det oplyst, at den skulle  

 forblive i det indskydende selskab I, fordi den indeholdt fælles  

 funktioner for koncernen.
Det modtagende selskab, D1, skulle efter  

 tilførslen leje lokaler i ejendommen til driften af aktiviteten.
 Den skatteansættende myndighed indstillede, at der  

 blev givet tilladelse til skattefri tilførsel af aktiver.
 Af udkastet til overdragelsesbalance fremgik det, at der  

 blandt de tilførte passiver var prioritetsgæld.
Eftersom der ikke skulle tilføres fast ejendom til  

 D1, kunne styrelsen ikke umiddelbart henføre prioritetsgæld som  

 et passiv med tilknytning til grenen.
I den anledning oplyste  

 revisionsfirmaet uddybende, at passivet var et FIH-lån med pant i  

 driftsmidlerne.
Herefter kunne passivet anses at have den fornødne  

 tilknytning til den aktivitet i det indskydende selskab, der skulle  

 tilføres.
Styrelsen anså herefter det udskilte for at  

 udgøre en selvstændig gren af en virksomhed, og fandt  

 således at fusionsskattelovens objektive betingelser var opfyldt.
 Selvom de objektive betingelser for en skattefri  

 tilførsel af aktiver er opfyldt, indeholder fusionsskatteloven hjemmel  

 til, at LR kan fastsætte særlige vilkår med henblik  

 på at imødegå skatteunddragelse eller  

 skatteundgåelse.
 I denne sammenhæng overvejede styrelsen betydningen  

 af, at det modtagende selskab, D1, forinden tilførslen havde en  

 negativ egenkapital på 5.871.000. Ved tilførslen ville der blive  

 overført nettoaktiver for i alt 38.337.000, således at det  

 modtagende selskab efter tilførslen var rekonstrueret med en  

 egenkapital på 32.466.000.
Ifølge fusionsskattelovens § 15 d, stk. 4, anses de  

 aktier som det indskydende selskab modtager ved tilførslen for  

 erhvervet for et beløb, der svarer til den skattemæssige  

 værdi af de tilførte aktiver og passiver på  

 tilførselsdatoen.
Værdiansættelsen sker således  

 efter principperne i Lov om skattefri virksomhedsomdannelse, dvs. som  

 handelsværdien af de tilførte aktiver/passiver, forinden  

 rekonstruktionen, med fradrag af skattepligtig fortjeneste.
Eftersom en del af de tilførte nettoaktiver blev  

 anvendt til at udligne den negative egenkapital i det modtagende selskab, var  

 konsekvensen, at aktiernes værdi lige efter tilførslen ikke  

 ville svare overens med de indskudte værdier.
Den værdireduktion  

 af aktierne som rekonstruktionen indebar medførte således, at  

 aktionærerne reelt kunne afstå aktierne dagen efter  

 tilførslen og derved realisere et eventuelt tab.
 Da revisionsfirmaet oplyste, at der ikke forelå  

 planer om afståelse af de modtagne aktier, fandt styrelsen under de  

 konkrete omstændigheder, at der kunne indstilles tilladelse til  

 skattefri tilførsel af aktiver uden vilkår.
 Ligningsrådet tiltrådte indstillingen fra  

 Styrelsen.
