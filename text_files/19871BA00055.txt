Nr BSF 55 Forslag til folketingsbeslutning om ændring af klagereglerne i  

 miljøbeskyttelsesloven med flere love Fremsat af Baadsgaard (S) Helen Beim (S) Dorte Bennedsen (S) Pia Gjellerup  

 (S) Erik Holst (S) Helge Mortensen (S) Henning Nielsen (S) Trøjborg (S) den 26. november 1987 Folketinget opfordrer miljøministeren til i folketingsåret 1987-88 at fremsætte lovforslag om ændring af klagereglerne i miljøbeskyttelsesloven og andre love inden for Miljøministeriets område efter følgende model:
 1. Der indføres et modificeret to-instans-system, således:
a.
At primærkommuners og amtskommuners afgørelser i henhold til deres godkendelses- og tilsynsbeføjelser kan påklages til Miljøstyrelsen.
b.
At Miljøstyrelsens afgørelser i henhold til egne godkendelses- og tilsynsbeføjelser kan påklages til Miljøankenævnet.
c.
At de afgørelser, Miljøstyrelsen træffer i dens egenskab af klageorgan, kan påklages til Miljøankenævnet, såfremt sagen skønnes at være af principiel betydning.
Miljøankenævnet træffer selv afgørelsen herom.
 2. Miljøankenævnet sammensættes efter følgende regler:
a.
Ankenævnet består af:
En formand, der skal opfylde de almindelige betingelser for at være landsdommer, og 6 medlemmer udpeget af Folketinget, jf. reglerne i § 36 i forretningsorden for Folketinget.
For hvert af disse medlemmer vælges en suppleant efter samme regler.
b.
Valgperioden for ankenævnet svarer til Folketingets.
3. Kredsen af klageberettigede udvides til at omfatte lokale sammenslutninger, der har beskyttelse af miljø- og naturværdier som hovedformål, og som har fremsat ønske om underretning om afgørelsen i første instans.
BEMÆRKNINGER TIL FORSLAGET Almindelige bemærkninger Miljøankenævnet blev oprettet ved lov nr. 372 af 13. juni 1973 om miljøbeskyttelse.
Det oprindelige lovforslag fremsat af den socialdemokratiske regering indeholdt ikke nogen bestemmelse om et ankenævn.
Men som et led i et kompromis med Det Konservative Folkeparti om miljøbeskyttelseslovens gennemførelse blev ankenævnet indført.
Det fremgår af lovens forarbejder, at de beskikkede medlemmer af ankenævnet ikke skal fungere som interesserepræsentanter, men som teknisk sagkyndige.
De, der ønskede ankenævnet, havde utvivlsomt en forestiling om, at erhvervslivet herigennem kunne udøve kontrol med Miljøstyrelsens varetagelse af miljøinteresserne.
Sådan er det da også kommet til at virke i praksis.
Siden miljøbeskyttelseslovens vedtagelse er Miljøankenævnet blevet klageorgan for afgørelser truffet efter en række andre love: lov om vandforsyning m.v., lov om begrænsning af svovlindhold m.v. i brændsel, lov om bortskaffelse m.v. af olie- og kemikalieaffald, lov om genanvendelse og begrænsning af affald, lov om råstoffer, lov om beskyttelse af havmiljøet, lov om kemiske stoffer og produkter, lov om by- og landzoner, lov om sommerhuse og campering m.v. og lov om miljø- og genteknologi.
Miljøankenævnet er hermed blevet et ganske centralt organ på hele miljøområdet.
Der er nu gået 14 år, siden Miljøankenævnet blev oprettet.
Vi har fået en del erfaringer, og det er blevet tydeliggjort, at der er væsentlige problemer i det eksisterende klagesystem.
Skal en sag gennem tre instanser, er der stor risiko for en meget lang sagsbehandlingstid.
På miljøbeskyttelseslovens område er den gennemsnitlige sagsbehandlingstid ved tre instanser 93/4 måned.
Miljøankenævnet virker ofte som et omsvøbsdepartement, fordi nævnet i realiteten ikke er mere kompetent som teknisk sagkyndigt organ end Miljøstyrelsen.
En lang sagsbehandlingstid vil som regel være til ugunst for miljøet.
Miljøankenævnets sammensætning og placering i systemet har ligeledes generelt været til ugunst for miljøet.
I konsekvens af den ændring, der blev gennemført i folketingsåret 1985-86 i miljøbeskyttelseslovens formålsbestemmelse, fremsatte Socialdemokratiet den 29. januar 1987 forslag til folketingsbeslutning om ændring af klagereglerne i miljøbeskyttelsesloven med flere love, se Folketingstidende 1986-87, forhandlingerne sp. 6451, sp. 9974 og Tillæg A sp. 3617.
Forslaget havde til formål at forenkle ankesystemet samt at ændre ankenævnets sammensætning til et politisk sammensat organ ud fra den betragtning, at spørgsmål, der ikke kan afgøres tilfredsstillende ved en faglig, teknisk behandling i Miljøministeriets styrelser, er politiske spørgsmål og derfor bør afgøres af et politisk sammensat organ.
Beslutningsforslaget kom til 1. behandling sammen med et af Socialistisk Folkeparti fremsat forslag til folketingsbeslutning om ændring af lovgivningen vedrørende Miljøankenævnet, jf.
Folketingstidende forhandlingerne 1986-87 sp. 7265, 9974 og Tillæg A sp. 4225.
Ved 1. behandling afviste et flertal i Folketinget at realitetsbehandle Socialdemokratiets beslutningsforslag, idet man henviste til det af miljøministeren den 30. oktober 1984 nedsatte arealudvalg, som bl.a. havde til opgave at behandle de forskellige ankesystemer inden for Miljøministeriets område.
Arealudvalget afgav den 30. juni 1987 delbetænkning over sit arbejde med ankesystemets organisation og ankeprocessuelle regler, herunder synspunkter vedrørende kredsen af klageberettigede.
Konklusionerne i Arealudvalgets delbetænkning har dannet baggrund for nærværende beslutningsforslag.
Socialdemokratiet er fortsat af den opfattelse, at ankesystemet bør forenkles.
Som det fremgår af beslutningsforslagets tekst, mener forslagsstillerne, at det kan ske ved indførelse af et modificeret to-instans-system.
Afgørelser i miljøsager truffet af en kommunalbestyrelse eller et amtsråd skal kunne påklages til Miljøstyrelsen.
Miljøstyrelsen har herefter som hovedregel den endelige afgørelse.
Kun i sager, der skønnes at være af principiel betydning, skal der efter forslaget være adgang til at anke til Miljøankenævnet.
Miljøankenævnet træffer selv afgørelse om, hvilke sager der må anses for at være principielle.
I sager, hvor Miljøstyrelsen er 1. instans, skal der efter forslaget være mulighed for påklage til Miljøankenævnet.
Efter lov om beskyttelse af havmiljøet, lov om begrænsning af svovlindholdet i brændsel, lov om genanvendelse og begrænsning af affald og lov om kemiske stoffer og produkter er Miljøstyrelsen 1.
 instans, og styrelsens afgørelser kan ankes til Miljøankenævnet.
Det må indgå i overvejelserne, om der er mulighed for at lade Miljøstyrelsens afgørelser være endelige for så vidt angår disse love.
Det bør ligeledes indgå i overvejelserne, om Planstyrelsens sekretariatsfunktion i relation til Miljøankenævnet efter lov om by- og landzoner og lov om sommerhuse og campering m.v. skal fortsætte, eller om Planstyrelsen skal placeres på linje med Miljøstyrelsen som et 2. instansorgan, hvis afgørelser kun kan ankes til Miljøankenævnet, såfremt de findes principielle.
 I henhold til lov om råstoffer er Skov- og Naturstyrelsen 2. instans.
Det samme er Levnedsmiddelstyrelsen i henhold til lov om miljø og genteknologi og Miljøstyrelsen i henhold til lov om vandforsyning og lov om bortskaffelse af olie- og kemikalieaffald.
Her bør princippet fastholdes, således at henholdsvis Skov- og Naturstyrelsens, Levnedsmiddelstyrelsens og Miljøstyrelsens afgørelser kun kan ankes til Miljøankenævnet, såfremt disse findes principielle.
Miljøreguleringens hovedformål er at styre udviklingen i retning af nogle overordnede samfundsmæssige målsætninger.
Den nugældende sammensætning af Miljøankenævnet er ikke egnet til at sikre dette formål.
Det er forslagsstillernes opfattelse, at disse hensyn bedst varetages af et miljøankenævn, som er politisk sammensat.
Miljøankenævnets medlemmer bør udpeges af Folketinget efter forholdstal, jf.
Folketingets forretningsorden, § 36.
Forslagsstillerne er af den opfattelse, at de overordnede samfundsmæssige hensyn bedst vil kunne varetages af et miljøankenævn sammensat af medlemmer udpeget af Folketinget.
Der har forekommet urimelige tilfælde, hvor lokale sammenslutninger, der har beskyttelse af miljø- og naturværdier som hovedformål, ikke har kunnet opnå klageadgang.
Der foreslås derfor en udvidelse af klageadgangen således, at sådanne grupper får klageadgang, forudsat at de har udvist en sådan interesse i sagen, at de har anmodet om underretning om afgørelser i 1. instansens behandling.
De klageberettigede må sikres mulighed for at kunne gøre sig bekendt med indkomne ansøgninger og sagsafgørelser.
Med de forbedringer, der i foråret 1986 blev indført i miljøbeskyttelseslovens formålsbestemmelse, er der ikke tvivl om, at det er Folketingets ønske, at hensynet til miljøet skal opprioriteres.
Derfor er der også grund til at tilpasse ankesystemet for at fremme dette hensyn.
Bemærkninger til de enkelte punkter Ad 1 Forestillingen om, at der skal være mulighed for at få en sag prøvet ved en anden instans, er dybt rodfæstet i dansk retstradition.
Og samtidig giver anden instans-behandling en afgørende mulighed for fra mere centralt hold at påvirke indholdet af afgørelserne på området.
Udgangspunktet er derfor et to-instans-system med mulighed for at klage een gang.
Miljøstyrelsen sidder inde med den fornødne tekniske faglige viden, og styrelsen fungerer under miljøministerens ansvar.
Derfor er det naturligt, at Miljøstyrelsen bliver klageinstans for langt de fleste miljøsager.
Det må også tillægges betydning, at Miljøstyrelsen har en tæt føling med den sagsbehandling, der foregår i første instans.
Forslagets hovedregel er, at afgørelserne kun skal kunne indbringes for een klageinstans.
Det kan imidlertid ikke udelukkes, at enkelte afgørelser er af en så principiel karakter, at det bør være muligt at fravige hovedprincippet om kun to behandlinger, således at Miljøankenævnet kan komme ind i billedet.
Efter forslaget skal Miljøankenævnet selv afgøre, hvorvidt sagen er af en så principiel betydning, at nævnet bør tage sagen op.
Ad 2 Afgørelserne i 1. instans (typisk kommuner/ amtskommuner) er som oftest truffet af politiske organer, fordi de er bedst egnede til at foretage afvejninger af modsatrettede interesser.
Den absolut sidste instans bør derfor også være et politisk sammensat organ, fordi det vil være bedst egnet til at foretage det nødvendige helhedsskøn, og afgørelserne vil hermed få en betydelig autoritet.
Afgørende herfor er tillige, at afgørelserne følger det politiske flertal i Folketinget og dermed i befolkningen.
Ad 3 De eksisterende regler i miljøbeskyttelsesloven m.fl. love skaber en betydelig usikkerhed om klageadgangens rækkevidde.
Der er ingen særlige grunde til at begrænse gruppen af klageberettigede i miljøsager, og de eksisterende regler har utvivlsomt været til skade for miljøhensynet.
