Nr LSF 49 Forslag til Lov om ændring af borgerlig straffelov (Uagtsomt manddrab og  

 legemsbeskadigelse i forbindelse med spiritusindtagelse) Fremsat af Inger Stilling Pedersen (KRF) Lysholm Christensen (KRF)  

 Glønborg (KRF) Kofod-Svendsen (KRF) den 31. oktober 1989 § 1 I borgerlig straffelov, jf. lovbekendtgørelse nr. 607 af 6. september  

 1986, som ændret senest ved § 3 i lov nr. 373 af 7. juni 1989, foretages  

 følgende ændringer:
 1. I § 241 indsættes som stk. 2:
»Stk. 2. Er døden forvoldt under færdsel eller ophold på vej eller i  

 køretøj på vej af en person, der har indtaget spiritus i et sådant omfang, at  

 alkoholkoncentrationen i blodet i eller efter gerningsøjeblikket overstiger  

 0,50 promille, kan straffen stige til fængsel i 5 år.« 2. I § 249 indsættes som stk. 2:
»Stk. 2. Er skaden forvoldt under færdsel eller ophold på vej eller i  

 køretøj på vej af en person, der har indtaget spiritus i et sådant omfang, at  

 alkoholkoncentrationen i blodet i eller efter gerningsøjeblikket overstiger  

 0,50 promille, kan straffen stige til fængsel i 5 år.« § 2 Loven træder i kraft den 1. januar 1990.
Bemærkninger til lovforslaget Almindelige bemærkninger 1. Indledning Antallet af trafikuheld har fortsat et sådant omfang, at nye og måske  

 utraditionelle initiativer er påkrævet, hvis de menneskelige og økonomiske  

 omkostninger, som færdselsuheld påfører samfundet, skal reduceres mest  

 muligt.
 Lovforslaget indeholder forslag om skærpelse af strafferammen i  

 straffelovens §§ 241 og 249.
 Forslaget tilsigter en generel skærpelse af strafniveauet, når  

 gerningsindholdet i straffelovens §§ 241 og 249 realiseres af en trafikant,  

 der i gerningsøjeblikket er spirituspåvirket, dvs. når blodalkoholpromillen  

 overstiger 0,50 på gerningstidspunktet.
2. Baggrunden for forslaget Det forholder sig sådan, at en væsentlig del af trafikuheldene sker efter  

 indtagelse af alkohol.
I Færdselssikkerhedskommissionens  

 færdselssikkerhedspolitiske handlingsplan (betænkning nr. 1157, december  

 1988), side 23 ff., er der redegjort således for udviklingen:
»I treårsperioden 1985-87 registreredes 6.735 personskadeuheld som  

 spiritusuheld, idet politiet i hvert af disse uheld havde fundet en  

 alkoholpromille over 0,50 hos en fører eller fodgænger.
I alt 694 trafikanter  

 omkom efter sådanne ulykker.
 I forhold til treårsperioden 1976-78 er der tale om en nedgang i antallet  

 af spiritusuheld og i antallet af omkomne ved disse: I 1976-78 blev der  

 registreret 8.827 personskadeuheld med påvirkede førere eller fodgængere, og  

 750 trafikanter omkom som følge af disse uheld.
Faldet i antallet af spiritusuheld er på 24 pct. og dermed mindre end  

 faldet i antallet af ikkespiritusuheld, som er på 33 pct.
De generelle  

 uheldsforebyggende foranstaltninger har altså forholdsvis mindre effekt på  

 spiritusuheld end på uheld i øvrigt.
Da antallet af spiritusuheld er faldet mindre end øvrige uheld, er deres  

 andel af samtlige uheld steget: fra 18,5 pct. i 1976-78 til ca. 20,5 pct. i  

 1985-87. I 1976-78 omkom ca. 29,5 pct. af alle trafikdræbte i  

 spiritusulykker.
I 1985-87 var denne andel steget til ca. 31,5 pct.
Førere af biler, motorcykler og traktorer er ansvarlige for flertallet af  

 spiritusuheldene.
Det bør dog ikke overses, at også knallertkørere, cyklister  

 og fodgængere - som kun i ringe grad er omfattet af indsatsen mod  

 spiritusuheld - tegner sig for en ikke ringe del af disse uheld, nemlig ca.  

 30 pct.
Denne andel er uændret fra 1976-78 til 1985-87.
Ved spiritusulykker er ca. 8 pct. af alle personskader dødelige.
I  

 ulykker, der ikke er registreret som spiritusulykker, er dødeligheden ca. 4,5  

 pct.
Det må således konkluderes, at indsatsen for at begrænse antallet af  

 spiritusuheld ikke har været nær så succesrig som indsatsen for at nedbringe  

 antallet af ikkespiritusuheld.
Når henses til den manglende succes med at  

 nedbringe antallet af spiritusuheld og disse uhelds farlige karakter, er det  

 særdeles relevant at styrke indsatsen på dette felt.
Forslagsstillerne er af  

 den opfattelse, at der i forbindelse hermed også bør ske skærpelse af  

 straffen for spirituspåvirkede trafikanter, der overtræder straffelovens §§  

 241 og 249.
3. Gennemgang af retspraksis Under skærpende omstændigheder går frihedsstraffen i de to bestemmelser op  

 til 4 år.
Fra retspraksis kan nedennævnte domme trækkes frem:
§ 241 31-årig T, der havde indtaget spiritus (0,91 promille ca. 9 timer senere),  

 mistede en nat herredømmet over sin bil og ramte nogle træer m.m., hvorefter  

 han bortfjernede sig fra stedet, hvor han lod sin passager P henligge livløs  

 på kørebanen.
P blev senere på natten fundet af en trafikant, men var da død  

 som følge af de kvæstelser, hun havde pådraget sig ved færdselsuheldet.
T  

 blev for overtrædelse af bl.a. § 9, stk. 2, 1. punktum, og § 53, stk. 1, i FL  

 samt efter straffelovens §§ 241 og 253, nr. 2, 1. led, idømt fængsel i 6  

 måneder.
Førerretten frakendtes i 5 år.
 (ØLD i U 1981.1063).
20-årig T, der førte personbil efter at have indtaget spiritus (2,53  

 promille ca. 1 time senere), påkørte i venstre side en modkørende cyklist,  

 der dræbtes.
T blev for overtrædelse af straffelovens § 241 og forskellige  

 bestemmelser i FL, herunder § 53, stk. 1, idømt fængsel i 6 måneder.
Under  

 hensyn til grovheden af den begåede forseelse og henset til T's unge alder,  

 hans gode personlige forhold og den udviste vilje til at erstatte de  

 økonomiske følger af ulykken blev T frakendt førerretten i 6 år.
 (ØLD i U 1982.489).
23-årig T, der i 1980 for spirituskørsel var idømt bøde og frakendt  

 førerretten i 1 år, påkørte i december 1983 i spirituspåvirket tilstand (1,84  

 promille ca. 11/2 time efter kørsel) under overhaling i mørke en modkørende  

 15-årig cyklist, der dræbtes.
T forlod uheldsstedet.
For overtrædelse af  

 straffelovens § 241 og FL § 53, stk. 1, m.v. idømtes T fængsel i 8 måneder og  

 frakendtes førerretten i 10 år.
 (VLD af 10.09.1984).
25-årig T, der i 1984 for promillekørsel (0,81 promille 2 timer efter  

 kørsel med uheld) var idømt bøde og frakendt førerretten betinget, førte i  

 august 1985 personbil i spirituspåvirket tilstand (1,65 promille ca. 21/2  

 time efter kørsel) og med en efter forholdene for stor hastighed ad ca. 3  

 meter bred skovvej.
I en højredrejende kurve påkørte han frontalt et træ, og  

 en af fire passagerer i bilen blev dræbt.
T idømtes fængsel i 6 måneder og  

 frakendtes førerretten i 10 år.
 (VLD 18.09.1986).
T førte lastbil med anhænger i spirituspåvirket tilstand (2,30 promille  

 ca. 21/4 time efter uheld) ad hovedvej og kørte efter længere tids slingrende  

 kørsel over i den modsatte kørebanehalvdel, hvor en modkørende taxa med  

 passagerer måtte vige ud i rabatten for at undgå påkørsel.
Herved mistede  

 taxachaufføren A herredømmet over taxaen, der kurede over i modsatte  

 kørebanehalvdel og kolliderede med en bag T kommende lastbil, hvorved A  

 dræbtes og en passager kvæstedes (bækkenbrud m.v.). Den af T førte lastbil  

 var behæftet med mangler ved styretøjet, der bevirkede, at lastbilen var  

 vanskelig at styre.
T blev for overtrædelse af bl.a. straffelovens §§ 241 og  

 249 idømt fængsel i 6 måneder og frakendt førerretten i 8 år.
 (VLD af 01.10.1986).
Dagældende § 249, stk. 1 T, som 1 time efter kørslen havde 1,05 promille, gjorde under kørsel med  

 en varevogn udsving mod højre, hvorved han ramte en fodgænger, som befandt  

 sig på en rabat mellem kørebane og cykelsti.
Fodgængeren pådrog sig et  

 kompliceret lårbensbrud og et totalt ledskred svarende til højre skulderled  

 og var hospitalsindlagt i 21/2 måned.
T idømtes for overtrædelse af FL § 53,  

 stk. 2, m.v. samt straffelovens § 249, stk. 1, hæfte i 20 dage og frakendtes  

 førerretten for 2 år. (Dissens af 2 af 5 dommere for hæfte i 30 dage og  

 frakendelse i 3 år).
 (HRD i U 1979.522).
Som fører af en personbil påkørte den 41-årige T i et gadekryds en  

 knallertfører, som pådrog sig åbent benbrud og antagelig blivende  

 invaliditet.
T, der havde undladt at overholde sin vigepligt, og som ca. 2  

 timer senere havde en alkoholkoncentration i blodet på mindst 2,61 promille,  

 fandtes skyldig efter bl.a.
FL § 53, stk. 1, og straffelovens § 249, stk. 1.  

 Han idømtes fængsel i 3 måneder og frakendtes førerretten for 5 år.
 (ØLD i U 1980.652).
20-årig T, der ca. 1 time efter kørsel havde en blodalkoholkoncentration  

 på 1,54 promille, mistede under kørsel om natten på grund af døsighed  

 herredømmet over sin personbil, der kørte i grøften og væltede.
En passager i  

 bilen pådrog sig bl.a. armbrud og splintret lårbensbrud og var  

 hospitalsindlagt i ca. 21/2 måned.
T idømtes for overtrædelse af FL § 53,  

 stk. 1, m.v. og straffelovens § 249, stk. 1, hæfte i 30 dage og frakendtes  

 førerretten for 3 år.
 (VLD af 19.02.1980).
T førte bil i spirituspåvirket tilstand med for stor hastighed og mistede  

 herunder herredømmet over bilen, der fortsatte over i den modsatte  

 kørebanehalvdel og ud i rabatten, hvor den ramte et stendige.
Ved uheldet kom  

 en passager i T's bil til skade og fik bl.a. læderet milten, der måtte  

 bortopereres.
Skaden ansås omfattet af § 249, stk. 1, og T blev for  

 overtrædelsen af bl.a. denne bestemmelse straffet med 20 dages hæfte og  

 frakendt førerretten i 3 år.
 (ØLD i 1983.1134).
28-årig T blev fundet skyldig i spirituskørsel efter FL § 53, stk. 2,  

 (1,09 promille) og overtrædelse af straffelovens § 249, stk. 1, ved under  

 overhaling af en lastbil frontalt at være stødt sammen med en modkørende bil  

 i dennes halvdel af vejen og derved at have tilføjet føreren af denne bil  

 bækkenbrud samt knusningsbrud af venstre albueben og den store fodrodsknogle  

 i højre fodrod.
Straffen blev fastsat til hæfte i 20 dage, og førerretten  

 blev frakendt i 2 år.
 (ØLD af 05.11.1985).
Dagældende § 249, stk. 2 26-årig T, der i 1976 var straffet for overtrædelse af FL § 53, stk. 1,  

 (blodalkoholkoncentration 1,56 promille 11/4-13/4 time efter kørslen) med  

 hæfte i 10 dage og frakendt førerretten i 1 år og 6 måneder, havde gjort sig  

 skyldig i spirituskørsel, idet han med en blodalkoholkoncentration ca. 21/2  

 time efter kørslen på 1,15 promille førte personbil med en efter forholdene  

 for stor hastighed, hvorunder han i en vejkurve mistede herredømmet over  

 bilen, der påkørte et færdselsskilt og en bygning.
Ved uheldet pådrog en  

 passager sig kraniebrud, brud i knogleloftet over øjenhulen samt  

 kindbensbrud, hvilket bl.a. medførte blindhed på det ene øje og synssvækkelse  

 på det andet øje.
For overtrædelse af FL § 53, stk. 1, m.v. samt  

 straffelovens § 249, stk. 2, idømtes T fængsel i 80 dage og frakendtes  

 førerretten for 8 år.
 (VLD af 18.04.1979).
53-årig T havde gjort sig skyldig i spirituskørsel, idet han med en  

 blodalkoholkoncentration ca. 11/2 time efter kørslen på 1,89 promille havde  

 ført personbil, hvorunder han mistede herredømmet over bilen og påkørte et  

 rækværk ved et fortov.
Ved uheldet pådrog en passager sig væsentlig  

 forringelse af syn, idet venstre øje måtte fjernes.
For overtrædelse af FL §  

 53, stk. 1, og straffelovens § 249, stk. 2, idømtes T hæfte i 40 dage og  

 frakendtes førerretten for 3 år.
 (VLD af 08.12.1982).
Retspraksis viser en temmelig standardiseret strafudmåling.
Hvor  

 gerningsindholdet i straffelovens § 241 realiseres af en person i  

 spirituspåvirket tilstand, udmåles straffen som udgangspunkt til 6 måneders  

 fængsel.
Hvor der er sket uagtsom legemsbeskadigelse, jf. straffelovens § 249, stk.  

 1, udmåles frihedsstraffen som udgangspunkt til 20 dages hæfte.
I de  

 tilfælde, hvor der foreligger skærpende omstændigheder, ligger  

 frihedsstraffen som udgangspunkt over 40 dages hæfte, men sjældent på mere  

 end 3 måneders fængsel.
Som det fremgår af retspraksis, udnytter domstolene  

 alene den nederste del af strafferammen, når straffen for uagtsom  

 legemsbeskadigelse og manddrab skal udmåles for personer, der har realiseret  

 gerningsindholdet i spirituspåvirket tilstand.
Det er forslagsstillernes opfattelse, at domstolene udmåler for lave  

 straffe, når spirituspåvirkede personer overtræder straffelovens §§ 241 og  

 249. Forslagsstillerne mener, at hensynet til ofrenes og de pårørendes  

 retsfølelse må have en højere prioritet.
Endvidere må præventionshensyn  

 tillægges større betydning.
Der er en nøje sammenhæng mellem retssystemets effektivitet og det  

 forhold, at retssystemet opleves retfærdigt.
Mange trafikofre eller pårørende  

 til disse oplever retssystemet som uretfærdigt, når der udmåles lave straffe  

 for personer, der i spirituspåvirket tilstand har overtrådt straffelovens §§  

 241 og 249. Deres retsfølelse bliver krænket.
Dette forhold taler for en  

 generel strafskærpelse.
Forslagsstillerne mener desuden, at hensynet til såvel generalpræventionen  

 som individualpræventionen taler for skærpelse af straffen for personer, der  

 overtræder straffelovens §§ 241 og 249 i spirituspåvirket tilstand.
Der må  

 være en kraftig formodning for, at potentielle lovovertrædere i nogen  

 udstrækning vil lade sig afskrække af et generelt højere strafniveau.  

 Ligeledes må det antages, at den enkelte lovovertræder i højere grad vil  

 ændre adfærd, når den pågældende udsættes for, at der udmåles hårdere  

 straffe.
Det vil være i modstrid med dansk retstradition at bedømme uagtsomt  

 manddrab og legemsbeskadigelse forårsaget af en spirituspåvirket trafikant  

 som forsætligt manddrab og vold i stedet for som uagtsomt manddrab og  

 legemsbeskadigelse.
Imidlertid kan det med rette hævdes, at en spritbilists  

 uagtsomme manddrab eller legemsbeskadigelse sker på en måde, der  

 tilnærmelsesvis bringer forholdet ind under forsætsbegrebet i dansk ret.
Til forsætsbegrebet i dansk ret hører forsætsgraden dolus eventualis.  

 Betingelsen for at statuere sådant forsæt er, at gerningsmanden har anset det  

 for muligt, at et til forbrydelsen hørende gerningsmoment var til stede eller  

 en følge kunne indtræde.
Har denne bevidsthed om en mulighed været til stede,  

 vil den dog som udgangspunkt højst udgøre bevidst uagtsomhed.
Det springende  

 punkt er, hvilke forhold der da kan bevirke, at det subjektive forhold  

 alligevel betragtes som forsæt.
Den ene opfattelse af dolus eventualis betegnes som læren om positiv  

 indvilligelse.
Knud Waaben beskriver denne lære i »Strafferettens  

 ansvarslære« (G.E.C.
Gad, København, 1987), side 151, på følgende måde:
». . . I forskellige udformninger kredser læren om den tanke at de  

 der har set noget som muligt kan deles i to grupper: nogle forholder sig  

 accepterende til muligheden (forsæt), andre handler i tillid til eller i håb  

 om at det mulige ikke er eller vil blive en realitet (bevidst uagtsomhed).  

 Den snævreste og mest brugbare definition lyder således.
Den der har set et  

 gerningsmoment eller en følge for en mulighed anses som forsætligt handlende,  

 såfremt han, idet han indså muligheden, psykologisk har forholdt sig  

 godkendende eller accepterende til det mulige for det tilfælde at det måtte  

 være den faktiske sammenhæng eller blive den faktiske følge.« Legemsbeskadigelse og manddrab forårsaget af en spirituspåvirket trafikant  

 falder ikke ind under forsætsbegrebet i dansk ret.
Men efter  

 forslagsstillernes opfattelse er der tale om særdeles grov uagtsomhed, der  

 tilnærmelsesvis bringer forholdet ind under forsætsgraden dolus eventualis.  

 Ud fra dette forhold er det således relevant at skærpe strafniveauet.  

 Spirituspåvirkede trafikanters overtrædelse af straffelovens §§ 241 og 249 må  

 i høj grad anses for strafværdige.
Bilag I dette bilag er optrykt den gældende affattelse af straffelovens §§ 241  

 og 249 § 241. Den, som uagtsomt forvolder en andens død, straffes med hæfte  

 eller bøde, under skærpende omstændigheder med fængsel indtil 4 år.
 § 249. Den, som uagtsomt tilføjer nogen betydelig skade på legeme eller  

 helbred, straffes med bøde, hæfte eller fængsel indtil 4 måneder eller under  

 skærpende omstændigheder med fængsel indtil 4 år.
