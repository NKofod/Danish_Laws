 Udtalt, at hvis der ønskes tillagt formanden for et udvalg kompetence  

 til at afgøre sager på udvalgets vegne ud over, hvad formanden er berettiget  

 til efter styrelseslovens § 22, stk. 2, forudsætter en sådan delegation  

 enighed i udvalget.
 Endvidere udtalt, at hvis formanden for et udvalg forelægger en endnu  

 ikke afgjort sag for udvalget, må forelæggelsen indebære enten et ønske om,  

 at udvalget skal afgøre den pågældende sag, eller en anmodning til udvalget  

 om at overlade afgørelsen af den pågældende sag til formanden.
 Endelig udtalt, at såfremt en endnu ikke afgjort sag forelægges et  

 udvalg med et forslag til sagens afgørelse, må dette indebære et ønske om, at  

 udvalget træffer beslutning i sagen.
 Tilføjet, at et udvalgsmedlem, som på anden måde får kendskab til en  

 ikke afgjort sag, som udvalgets formand ifølge en meddelt delegation har  

 beføjelse til at afgøre, altid vil kunne kræve, at sagen udvalgsbehandles,  

 inden afgørelse træffes.
I skrivelse af 3. juni 1982 rettede De, som er medlem af Hovedstadsrådet,  

 henvendelse til indenrigsministeriet.
I henvendelsen klagede De over, at  

 formanden for miljøbeskyttelsesudvalget i et udvalgsmøde afviste Deres  

 anmodning om at få en sag forelagt for Hovedstadsrådet.
De anmodede endvidere  

 indenrigsministeriet om at præcisere det enkelte udvalgsmedlems rettigheder i  

 forhold til formandens beføjelser som udvalgsformand.
 De har som baggrund for klagen oplyst, at der på Hovedstadsrådets  

 miljøbeskyttelsesudvalgs dagsorden den 6. maj 1982 under meddelelser fra  

 formanden var en sag med følgende ordlyd:
»Det vil blive meddelt miljøstyrelsen, at Hovedstadsrådet ud fra en  

 recipientmæssig vurdering ikke kan anbefale, at der meddeles Bidstrup  

 skovdistrikt tilladelse til at deponere 2-3000 m3 stormfældet træ i Avnsø,  

 Hvalsø kommune, men at Hovedstadsrådet ikke har foretaget en afvejning af,  

 hvorvidt der ud fra andre hensyn bør meddeles en tilladelse til det ansøgte,  

 idet det forudsættes, at denne afvejning vil indgå i miljøstyrelsens  

 behandling af sagen.« De har endvidere oplyst, at et flertal i udvalget på mødet besluttede, at  

 der skulle ændres i et vedlagt miljøteknisk notat, at dette skulle medsendes  

 til miljøstyrelsen, og at det samtidig skulle meddeles miljøstyrelsen, at den  

 miljøtekniske vurdering ikke har været behandlet i miljøbeskyttelsesudvalget,  

 og at der ikke er foretaget en vurdering efter miljøbeskyttelseslovens § 1,  

 stk. 3, af, hvorvidt der ud fra andre hensyn end de miljømæssige bør meddeles  

 tiladelse til det ansøgte.
 Beslutningen blev ikke protokolleret, men udvalgsformanden meddelte, at  

 han ville foretage de vedtagne ændringer.
Da De var uenig i beslutningen, meddelte De formanden, at De ønskede sagen  

 forelagt for Hovedstadsrået.
Dette afviste formanden med, at det drejede sig  

 om en »meddelelse« og ikke om en »sag« og at kun  

 »sager« kunne forlanges forelagt for Hovedstadsrådet.
 På Deres forespørgsel om, hvilken kompetence formanden havde til at  

 afgøre, hvilke sager, der er »sager«, og hvilke der er  

 »meddelelser«, svarede formanden, at det er der ingen regler for.
 På denne baggrund anmodede De ved skrivelse af 10. maj 1982 formanden for  

 Hovedstadsrådet om at få en redegørelse for udvalgsformandens beføjelser samt  

 om at få sagen på Hovedstadsrådets møde den 28. maj 1982.
 Som svar på Deres henvendelse til formanden for Hovedstadsrådet sendte  

 denne Dem en skrivelse af 14. maj 1982, hvori der om udvalgsformandens  

 beføjelser og et udvalgsmedlems muligheder for at forlange en sag forelagt  

 for Hovedstadsrådet var anført følgende:
»Reglerne herom findes i den kommunale styrelseslov. § 23 bestemmer,  

 at et udvalgsmedlem kan standse udførelsen af en beslutning, der er truffet  

 af udvalget.
Men denne bestemmelse kan imidlertid ikke anvendes, da der netop  

 ikke i den foreliggende sag er tale om en beslutning truffet af udvalget, men  

 derimod om en formandsmeddelelse om ekspedition af en miljøteknisk vurdering  

 til miljøstyrelsen, der realitetsafgør sagen.
I lovens § 22, stk. 3, er indsat en ny bestemmelse, hvorefter et  

 udvalgsmedlem kan indbringe ethvert spørgsmål om formandens virksomhed for  

 udvalget.
Under en drøftelse af en sådan sag kan udvalget fastsætte  

 forskrifter for udøvelsen af formandens funktioner og give formanden  

 direktiver om funktionens udøvelse.
Endelig er der den helt generelle regel i styrelseslovens § 11, hvorefter  

 et medlem af Hovedstadsrådet kan indbringe ethvert spørgsmål om  

 Hovedstadsrådets anliggender for rådet og fremsætte forslag til beslutninger  

 herom.
Denne regel giver ikke adgang til realitetsbehandling af sagen i  

 Hovedstadsrådet, men alene adgang til at forlange oplysninger om bestemte  

 anliggender inden for Hovedstadsrådets virksomhed.« På Hovedstadsrådets møde den 28. maj 1982 vedtog man at oversende sagen om  

 lagring af stormfældet træ til miljøbeskyttelsesudvalget.
 Som De er orienteret om, udbad indenrigsministeriet sig ved skrivelse af  

 22. juni 1982 en udtalelse fra Hovedstadsrådet over Deres klage.
 I skrivelse af 24. juni 1982 har formanden for Hovedstadsrådet besvaret  

 ministeriets skrivelse og herunder oplyst, at sagen af Hovedstadsrådet den  

 28. maj 1982 blev oversendt til miljøbeskytelsesudvalget.
 På udvalgets møde den 17. juni 1982, hvor sagen var optaget på  

 dagsordenen, vedtoges enstemmigt følgende:
»Gældende praksis vedrørende formandsmeddelelser videreføres.
Der kan  

 ikke træffes beslutninger under punktet, men formanden kan med udvalget  

 drøfte foretagne såvel som påtænkte dispositioner.
Formandsmeddelelser om de af formanden foretagne og påtænkte dispositioner  

 vil i overensstemmelse med den kommunale styrelseslovs § 22, stk. 3, som  

 hidtil kunne indbringes for udvalget.« Ifølge § 12 i lovbekendtgørelse nr. 204 af 7. maj 1981 om et Hovedstadsråd  

 finder nærmere angivne bestemmelser i lov om kommunernes styrelse tilsvarende  

 anvendelse for styrelsen af de anliggender, der er henlagt til  

 Hovedstadsrådet, medmindre andet bestemmes i styrelsesvedtægten.
Blandt de  

 bestemmelser i styrelsesloven, som således finder anvendelse, er  

 bestemmelserne om møder i §§ 9-15 samt § 16, stk. 2-8, og  

 udvalgsbestemmelserne i kapitel III.
 I denne anledning skal indenrigsministeriet udtale, at formanden for et  

 udvalg i medfør af den kommunale styrelseslovs § 22, stk. 2, kan afgøre  

 sager, som ikke tåler opsættelse eller ikke giver anledning til tvivl.  

 Såfremt der herudover ønskes tillagt formanden kompetence til at afgøre sager  

 på udvalgets vegne, forudsætter en sådan delegation af kompetence enighed i  

 udvalget, jfr. side 130 i betænkning nr. 874 fra 1980 om kommunale  

 styrelsesformer m.m.
 Hvis formanden for et udvalg forelægger en endnu ikke afgjort sag for  

 udvalget, må forelæggelsen indebære enten et ønske om, at udvalget skal  

 afgøre den pågældende sag, eller en anmodning til udvalget om at overlade  

 afgørelsen af den pågældende sag til formanden f.eks. fordi formanden er i  

 tvivl om, hvorvidt en af udvalget tidligere meddelt delegation af kompetence  

 til formanden omfatter en sag, som den foreliggende.
 Såfremt en endnu ikke afgjort sag forelægges et udvalg med et forslag til  

 sagens afgørelse, må forelæggelsen efter indenringsministeriets opfattelse  

 indebære et ønske om, at udvalget skal træffe beslutning i sagen.
Et udvalgsmedlem, som på anden måde får kendskab til en ikke afgjort sag,  

 der er af en sådan karakter, at udvalgets formand ifølge en meddelt  

 delegation har kompetence til at afgøre den, vil i øvrigt altid kunne kræve,  

 at sagen udvalgsbehandles, inden afgørelse træffes, jfr.
Erik Harder: Dansk  

 kommunalforvaltning 1982, s. 348.
Overført til den konkrete sag, som har givet anledning til Deres  

 henvendelse til indenrigsministeriet, indebærer det anførte, at denne sag  

 burde have været optaget på udvalgets dagsorden som et punkt, hvoraf det  

 fremgik, at man ønskede udvalgets stillingtagen til den foreslåede  

 besvarelse.
Herefter ville der ikke have været tvivl om, at udvalgets  

 beslutning skulle protokolleres, og at ethvert medlem af udvalget havde ret  

 til at standse udførelsen af beslutningen ved at kræve sagen indbragt for  

 Hovedstadsrådet i medfør af den kommunale styrelseslovs § 23.
 For så vidt De har ønsket oplysning i almindelighed om et udvalgsmedlems  

 rettigheder i forhold til udvalgsformanden, skal man henvise til den ovenfor  

 nævnte betænkning nr. 894/1980.
Indenrigsministeriet må i øvrigt beklage, at svaret til  

 indenrigsministeriet på ministeriets anmodning om en udtalelse fra  

 Hovedstadsrådet er blevet afgivet af formanden for Hovedstadsrådet uden  

 forelæggelse for rådet.
Af denne grund er det ikke muligt for  

 indenrigsministeriet at se, om Hovedstadsrådet er enigt med Dem i Deres  

 opfattelse af det passerede, og om rådet kan tiltræde udvalgsformandens  

 afvisning af Deres ønske om sagens indbringelse for Hovedstadsrådet.
Dette  

 har man tilkendegivet over for Hovedstadsrådet samtidig med, at man har  

 orienteret rådet om svaret til Dem.
 P.M.V.
 E.B.
Johan Erichsen (* 1) Indenrigsministeriets afgørelser og udtalelser om kommunale forhold  

 1983 1.1.
