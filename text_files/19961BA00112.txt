Nr BSF 112 Forslag til folketingsbeslutning om et udredningsarbejde vedrørende  

 ændringer i embedsmændenes rolle i den offentlige forvaltning Fremsat af Holger K.
Nielsen (SF) Margrete Auken (SF) Anne Baastrup (SF)  

 Aage Frandsen (SF) Steen Gade (SF) den 2. april 1997 Regeringen pålægges at iværksætte et udredningsarbejde, som skal belyse konsekvenserne af en forvaltningsmæssig udvikling, hvor embedsmænd i stigende omfang spiller en politisk rolle, og hvor de i stigende grad ansættes efter politiske kriterier.
Bemærkninger til forslaget Den klassiske embedsmand fungerer i en formel ramme, hvor der er en klar  

 skillelinje mellem det politiske og det forvaltningsmæssige.
Han står uden  

 for det politisk-taktiske spil og fungerer i stedet som neutral rådgiver for  

 ministeren.
Han skal fremlægge forskellige sagligt begrundede alternativer og  

 være ansvarlig for, at de politiske valg, ministeren træffer, efterfølgende  

 føres ud i livet.
Embedsmænd havde tidligere en rolle, hvor de kunne vente, til de blev  

 spurgt.
Det forventedes ikke af dem, at de løbende kom med nye initiativer og  

 forslag.
De dyrkede selv ideologien om at være neutrale bærere af almenvellet  

 og forestillingen om, at politik og forvaltning kunne adskilles.
Det er  

 diskutabelt, om politik og forvaltning kan adskilles.
Man overlod det til  

 ministeren at klare det parlamentariske spil.
Ministre måtte selv sende  

 politiske prøveballoner og »følere« op.
 Ministre skrev i første halvdel af dette århundrede selv deres politiske  

 taler og ofte også mere repræsentative taler.
 Embedsmandens rolle var samvittighedsfuldt at redegøre for de retslige og  

 de saglige forhold.
Den klassiske embedsmand arbejder ud fra en norm om neutralitet og  

saglighed.
Neutraliteten skal sikre, at hans egne politiske  

 opfattelser ikke påvirker hans rådgivning - i forlængelse heraf skal han  

 kunne arbejde for ministre af forskellig politisk observans.
Sagligheden skal  

 sikre, at de politiske valg træffes på et juridisk og økonomisk korrekt  

 grundlag.
 Den klassiske embedsmand arbejder ud fra en forudsætning om objektivitet.  

 Han er i princippet upolitisk - han deltager ikke i det politisk-taktiske  

 spil, men udøver udelukkende rollen som neutral rådgiver og forvalter af de  

 politiske beslutninger, ministeren træffer.
I modsætning til en række andre lande, som i større og mindre omfang har  

 tradition for politiske embedsmænd, bygger den danske statsforvaltning på en  

 tradition med klassiske embedsmænd i ovennævnte forstand.
Embedsmændene skal  

 kunne betjene regeringer af forskellige politiske afskygninger, og de skal  

 principielt ikke deltage i det politisk-taktiske spil.
Man kan diskutere, om idealtypen vedrørende den klassiske embedsmand har  

 været afspejlet i den faktiske virkelighed.
Grænsen mellem politik og  

 forvaltning er ikke altid nem at trække, og bag neutraliteten og sagligheden  

 har der med sikkerhed været mulighed for også at udøve politisk indflydelse.  

 Alligevel har det danske system været bygget op på en skillelinje mellem det  

 politiske og det saglige/forvaltningsmæssige, som har givet systemet nogle  

 særlige karakteristika.
 I de seneste år er der imidlertid sket en vis ændring af dette system.  

 Skillelinjen mellem det politiske og det saglige er blevet mere uklar.
 Troen på, at politik og forvaltning kan adskilles, er dalet, men hele vor  

 forfatning bygger fortsat på den sondring.
 Nu forventes det, at embedsmændene løbende analyserer, hvor udviklingen  

 fører hen, og kommer med forslag til initiativer og »policies« (et  

 ord, der slet ikke forekom i tidligere tiders embedsmandsordforråd).
Flere ministerier er omdannet til politikfabrikker.
De rådgiver ministeren  

 med henblik på det parlamentariske spil og håndteringen af medierne, de  

 deltager i drøftelser med regeringspartiernes folketingsgrupper, de yder til  

 tider service, herunder taleskrivning, for folketingsmedlemmer fra disse  

 partier.
De varetager i langt videre udstrækning end tidligere forhandlinger  

 med organisationer, EU, kommuner m.m.
De opererer her ofte ganske  

 selvstændigt.
Der forventes langt mere information af offentligheden fra  

 ministerierne, men grænsen mellem information og PR-virksomhed med politisk  

 ladning er flydende.
Den tiltagende politisering afspejles også i ansættelsen af embedsmænd.  

 Under de borgerlige regeringen i 80'erne intensiveredes en udvikling, hvor  

 ministre ansatte partifæller med klart politiske opgaver.
Dette fortsatte  

 efter regeringsskiftet i 1993 - senest med ansættelsen af en politisk  

 topmedarbejder i Statsministeriet.
Hele denne udvikling er ikke mindst foregået, fordi stadig mere støtte har  

 været efterspurgt af stadig mere overbebyrdede ministre.
Der ligger derfor  

 ikke en kritik af embedsmændene bag ovenstående beskrivelse af udviklingen.  

 Det er hverken muligt eller ønskværdigt blot at ville forsøge at skrue  

 udviklingen tilbage.
Men vi må erkende, at der er sket en forrykkelse af  

 balancen mellem dem, der har et demokratisk mandat, politikerne, og dem, der  

 ikke har det, embedsmændene.
Politikernes og det repræsentative demokratis indflydelse er svækket.  

 Embedsmændenes er øget.
Ansættelse af politiske embedsmænd er ikke  

 nødvendigvis negativt.
I komplicerede teknisk-bureaukratiske systemer kan der  

 hos ministre være et velbegrundet behov for også at modtage egentlig politisk  

 rådgivning.
Og der kan være behov for, at embedsmænd på vegne af ministeren  

 fungerer i roller, der må karakteriseres som politiske.
Det er imidlertid et problem, hvis det finder sted bag ryggen af  

 offentligheden uden nogen egentlig demokratisk debat.
Og det må siges at være  

 tilfældet i de seneste års udvikling.
 Problemerne gør sig gældende på flere områder.
 - Det er i sig selv et demokratisk problem, at embedsmænd, der er ansat  

 som neutrale (klassiske) embedsmænd, uden nævneværdig offentlig diskussion  

 påtager sig egentlige politiske opgaver.
- Et særkende ved politiske beslutninger i et demokrati er muligheden for  

 offentlig kontrol.
Politik er et offentligt anliggende.
Beslutningerne gøres  

 til genstand for en offentlig diskussion, og hvis vælgerne på baggrund heraf  

 er utilfredse med politikerne, kan disse afsættes.
I modsætning til  

 politikerne befinder embedsmændene sig i et lukket administrativt system.  

 Lovgivningen om offentlighed i forvaltningen har givet en begrænset åbenhed  

 og dermed også visse kontrolmuligheder, men slet ikke på et niveau, som kan  

 begrunde en egentlig politisering af embedsmændenes arbejde.
- Der ligger problemer omkring ansvarligheden.
Omkring politiske  

 beslutninger er ministre omfattet af et retligt og politisk ansvar, som det  

 er defineret i ministeransvarlighedsloven, og muligheden for, at et flertal i  

 Folketinget kan afsætte en minister.
Embedsmændenes ansvar er defineret  

 fuldstændig anderledes.
De er ansatte som »neutrale«,  

 »upolitiske« embedsmænd og kan som følge heraf ikke gøres til  

 genstand for noget politisk ansvar.
Heraf følger også, at de ikke kan  

 indkaldes som vidner i parlamentariske undersøgelser, som det var tilfældet i  

 undersøgelsen vedrørende Spar Nord-sagen.
Embedsmændenes ansvar er defineret  

 af deres ansættelsesvilkår, bl.a. som det kommer til udtryk i  

 tjenestemandsreglerne.
Men er det hensigtsmæssigt, at der eksisterer  

 ansvarsregler, som er udformet i relation til den klassiske embedsmandsrolle  

 samtidig med, at denne rolle undergår store forandringer? - For embedsmændene selv er det uhensigtsmæssigt, at de på den ene side er  

 ansat i den klassiske rolle, samtidig med at de skal påtage sig opgaver, der  

 ligger ud over denne rolle.
I Tamil-sagen blev flere embedsmænd klemt i denne  

 konflikt, og det er vel rimeligt, at de har klare retningslinjer: Er de  

 ansatte i den klassiske rolle, eller skal de fungere som politiske  

 embedsmænd? - Dertil kommer, at det skaber uro i centraladministrationen, når denne  

 udvikling kommer snigende.
De pågældendes kompetencer samt løn- og  

 ansættelsesvilkår kan være uafklarede.
Karriereembedsmændene ved ikke,  

 hvordan de skal forholde sig.
Skal de »fryse« de politiske  

 embedsmænd ud, eller skal de ud i et kapløb om selv at blive meldt ind i et  

 regeringsparti? Så længe der ikke er skabt klare spilleregler, er det også et  

 uafklaret spørgsmål, hvad der skal ske med de pågældende efter et  

 regeringsskifte.
- Der ligger en risiko for, at de klassiske embedsmandsdyder om korrekt  

 forvaltning svækkes, hvis ministerierne i stigende grad forventes at leve sig  

 ind i netop ministrenes politiske tankebaner og handle i forlængelse heraf,  

 samtidig med at embedsmændene i stigende grad risikerer forflyttelse, hvis de  

 ikke føjer ministeren.
Hvis en sådan udvikling skal undgås, forudsætter det i  

 det mindste en offentlig debat og mere klare retningslinjer.
Som nævnt er udviklingen i embedsmandsrollen ikke nødvendigvis negativ,  

 men det er afgørende, at den finder sted på et åbent grundlag og ikke uden  

 for offentlighedens kontrol.
Regeringen pålægges derfor at gennemføre et  

 udredningsarbejde, som belyser fordele og ulemper ved politiske embedsmænd i  

 den offentlige forvaltning.
Det vil være naturligt at inddrage erfaringer fra  

 andre lande.
I forlængelse heraf skal der opstilles forslag til, hvordan der  

 i givet fald kan opstilles regler omkring politiske embedsmænd, som sikrer  

 demokratisk indsigt og kontrol med den offentlige forvaltning.
Desuden bør  

 der udarbejdes forslag til, hvordan et system med politiske embedsmænd i  

 givet fald vil kunne fungere i den danske forvaltning.
Det forudsættes, at udredningsarbejdet færdiggøres i næste  

 folketingssamling, og der bør derfor udarbejdes et præcist kommissorium inden  

 udgangen af denne samling.
I udredningsarbejdet bør inddrages uafhængige  

 samfundsforskere, som har beskæftiget sig med problemstillingen.
Skriftlig fremsættelse Holger K.
Nielsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om et udredningsarbejde vedrørende  

 ændringer i embedsmændenes rolle i den offentlige forvaltning.
(Beslutningsforslag nr.
B 112).
 Idet jeg henviser til de bemærkninger, der ledsager forslaget, anbefaler  

 jeg det til Tingets velvillige behandling.
