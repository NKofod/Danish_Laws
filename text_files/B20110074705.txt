Bekendtgørelse om andre kollektive investeringsordninger I medfør af § 195, stk. 6, og § 221, stk. 3, i lov nr. 456 af 18. maj 2011 om investeringsforeninger m.v., fastsættes:
Den kollektive investeringsordnings regelsæt § 1. Et investeringsforvaltningsselskab eller pengeinstitut, der administrerer en kollektiv investeringsordning, skal sørge for, at den kollektive investeringsordning beskrives i et regelsæt, der udleveres til investorerne.
Dette regelsæt kan for eksempel være vedtægter, almindelige forretningsbetingelser eller standardkontrakter for den kollektive investeringsordning.
 Stk. 2. Det i stk. 1 nævnte regelsæt skal mindst indeholde følgende oplysninger:
 1) Den kollektive investeringsordnings navn.
 2) Den juridiske form, som den kollektive investeringsordning er organiseret i, for eksempel om der er tale om en pulje, en forening, et kommanditselskab, et interessentskab eller andet samt oplysninger om, hvordan investorerne hæfter.
 3) Oplysninger om investorernes rettigheder og hæftelse.
 4) Størrelsen af det honorar, inklusive honorarer til eventuelle investeringsrådgivere, som den kollektive investeringsordning skal betale til det investeringsforvaltningsselskab eller pengeinstitut, der administrerer den kollektive investeringsordning samt oplysning om, hvordan honoraret beregnes.
 5) Om den kollektive investeringsordning er omfattet af en investorgarantiordning.
 6) En beskrivelse af de risici, der er forbundet med at deltage i den kollektive investeringsordning, herunder om den må optage lån.
 7) Hvilke aktiver, midlerne anbringes i, samt rammerne og principperne for anbringelse af midlerne.
 8) Principperne for indregning og måling af investeringsordningens aktiver og passiver, samt hvilken kurs instrumenter, jf. bilag 5 til lov om finansiel virksomhed, der er optaget til handel på et reguleret marked, optages til.
 9) Andelenes eventuelle pålydende værdi og principperne for indregning og måling af andelenes indre værdi samt omkostningerne ved at indtræde i og udtræde af den kollektive investeringsordning eller reglerne for eventuelt salg af andele.
 10) Den kollektive investeringsordnings aflæggelse af årsrapport, herunder oplysninger om hvor ofte der udarbejdes perioderapportering for den kollektive investeringsordning.
 11) Navn og adresse på det revisionsfirma og den eller de revisorer, der reviderer årsrapporten for den kollektive investeringsordning.
 12) Rapportering til investorerne og oplysning om, hvor ofte og hvornår investorerne modtager rapportering om deres investering i den kollektive investeringsordning fra det investeringsforvaltningsselskab eller pengeinstitut, der administrerer den kollektive investeringsordning.
 13) Eventuelle afviklingsplaner for den kollektive investeringsordning.
 14) Hvordan og med hvilket varsel investorerne vil blive underrettet om ændringer i de nævnte vilkår.
 Stk. 3. Er den kollektive investeringsordning en juridisk person, skal følgende tillige fremgå af regelsættet, jf. stk. 1:
 1) Den kommune, hvori den kollektive investeringsordning har hjemsted.
 2) Vedtægternes formålsbestemmelse.
 3) Regler om indkaldelse til generalforsamling.
 4) Regler om vedtagelse af forslag på generalforsamlingen, herunder om ændring af vedtægter og den kollektive investeringsordnings opløsning.
 5) Regler om stemmeretten og dennes udøvelse.
 6) Valg af bestyrelse og dennes beføjelser.
 7) Tegningsret.
Den kollektive investeringsordnings udbudsdokument § 2. Foretager den kollektive investeringsordning udbud af andele, der ikke er omfattet af kapitel 12 i lov om værdipapirhandel m.v., skal det beskrives i et udbudsdokument.
Såfremt udbuddet af andelene er omfattet af kapitel 12 i lov om værdipapirhandel m.v. om prospekter ved offentlige udbud af værdipapirer mellem 100.000 euro og 2.500.000 euro, kan dette prospekt træde i stedet for det i 1. punktum nævnte udbudsdokument.
Stk. 2. Det i § 1 nævnte regelsæt skal fremgå af udbudsdokumentet eller vedlægges dette som et bilag tillige med den seneste årsrapport.
Har den kollektive investeringsordning bestået i mindre end et år, skal udbudsdokumentet vedlægges en perioderapport.
Har revisor taget forbehold eller nægtet at påtegne rapporten, skal dette oplyses med angivelse af grundene hertil.
Såfremt revisor er anmodet om at gennemgå og påtegne en perioderapport, og revisor har nægtet at påtegne eller taget forbehold, skal dette oplyses med angivelse af grundene hertil.
Har revisor givet supplerende oplysninger i sin påtegning, skal dette tillige oplyses.
§ 3. Det investeringsforvaltningsselskab eller pengeinstitut, der administrerer den kollektive investeringsordning, skal i udbudsdokumentet oplyse om sit 1) navn, 2) adresse og 3) registreringsnummer i Finanstilsynet og selskabets CVR - nummer.
 Stk. 2. Har investeringsforvaltningsselskabet eller pengeinstituttet, der administrerer den kollektive investeringsordning, indgået aftale med en rådgiver, skal udbudsdokumentet give oplysningerne i stk. 1, nr. 1-3, for rådgiveren.
§ 4. Udbudsdokumentets oplysninger om de udbudte andele skal mindst omfatte 1) datoen for, hvornår den kollektive investeringsordning er stiftet, 2) en beskrivelse af andelenes juridiske form, 3) oplysninger om indskrænkninger i andelenes omsættelighed, 4) andelenes pålydende værdi og et eventuelt antal udstedte andele, 5) den kurs, hvortil andelene udbydes, eller metoden for kursfastsættelsen, 6) betaling og fristen for udlevering af andelene eller dokumentation for dem, 7) datoen fra hvilken andelene giver ret til udbytte, 8) eventuel kildeskat af udbytte, 9) udbudsperioden eller angivelse af, at der er tale om løbende emission, 10) hvem, der er långiver, hvis den kollektive investeringsordning optager lån, 11) eventuelle andre oplysninger om forhold, som kan have betydning for vurdering af andelene, 12) oplysninger om af hvem og hvordan, den kollektive investeringsordnings instrumenter og midler bliver opbevaret, og 13) datoen for udstedelse af udbudsdokumentet.
§ 5. Er den kollektive investeringsordning en juridisk person, skal udbudsdokumentet udover de i §§ 3 - 4 nævnte oplysninger mindst indeholde oplysninger om 1) den kollektive investeringsordnings vedtægtsmæssige formål, 2) den kollektive investeringsordnings eventuelle CVR - nummer, 3) den kollektive investeringsordnings aktuelle formue eller kapital og dens eventuelle opdeling i klasser, og 4) bestyrelsesmedlemmernes navn, stilling og bopæl eller eventuelle forretningsadresse.
 § 6. Et udbudsdokument udarbejdet efter §§ 2-5 skal enten være affattet på dansk, svensk, norsk, engelsk eller et andet sprog godkendt af Finanstilsynet.
 Stk. 2. De væsentlige dele af udbudsdokumentet skal løbende ajourføres.
 Stk. 3. Den kollektive investeringsordnings regelsæt, jf. § 1, skal vedlægges udbudsdokumentet som bilag.
 § 7. Det skal af eventuelt udbudsmateriale, herunder annoncer, opslag o.l., fremgå, at der er udarbejdet et udbudsdokument, der beskriver den kollektive investeringsordning, og hvor udbudsdokumentet kan erhverves.
Straffebestemmelser § 8. Overtrædelse af §§ 1-7 straffes med bøde, når overtrædelsen er forsætlig eller groft uagtsom.
Ikrafttræden § 9. Bekendtgørelsen træder i kraft den 1. juli 2011.
 Stk. 2. Samtidig ophæves bekendtgørelse nr. 59 af 6. februar 2008 om andre kollektive investeringsordninger.
