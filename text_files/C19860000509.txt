Ved lov nr. 534 af 13. december 1985 om ændring af ligningsloven er der  

 sket en begrænsning i retten til ved indkomstopgørelsen at fradrage udgifter  

 til repræsentation.
Loven er trykt som bilag 1 til dette cirkulære.
Repræsentationsudgifter, der afholdes i tidsrummet 1. januar-31. december  

 1986, kan herefter kun fradrages med et beløb svarende til 75 pct. af  

 udgifterne.
Repræsentationsudgifter, der afholdes den 1. januar 1987 eller  

 senere, kan kun fradrages med 25 pct. af de afholdte udgifter.
I cirkulæret behandles spørgsmål om fradragsret for  

 repræsentationsudgifter.
Spørgsmål om eventuel beskatning hos modtageren af  

 repræsentationsydelser (f.eks. gaverne eller bespisningen) behandles derimod  

 ikke i cirkulæret, idet gældende ret på dette område ikke er ændret ved  

 lovændringen.
 Cirkulæret er inddelt i følgende punkter:
 1. Hvad er repræsentation.
 2. Afgrænsning over for ikke fradragsberettigede  

 udgifter, herunder privatforbrugsudgifter.
 3. Afgrænsning over for fuldt fradragsberettigede  

 driftsomkostninger. a) Personaleudgifter og andre interne udgifter. b)  

 Reklameudgifter. c) Gaver. d) Rejser.
 4. Sammenkomster med blandet deltagelse.
 5. Anvendelse af formuegoder til repræsentativt brug.  

 a) Repræsentativ anvendelse af personalekantiner b) Repræsentativ anvendelse  

 af virksomhedens formuegoder.
 6. Hvem kan fradrage repræsentationsudgifter.
 7. Repræsentation over for udenlandske  

 forretningsforbindelser.
 8. Kontrol.
1. Hvad er repræsentation I bemærkningerne til lovforslaget om begrænsning af  

 repræsentationsfradraget er repræsentationsudgifter beskrevet som  

 »udgifter, som en skatteyder afholder for at få afsluttet forretninger  

 eller for at knytte eller bevare forretningsforbindelser, og de må være  

 afholdt over for personer, som ikke er knyttet som medarbejdere til  

 erhvervsvirksomheden.
Repræsentation har karakter af opmærksomhed eller  

 kommerciel gæstfrihed over for forretningsforbindelser.
Den kommercielle gæstfrihed antager i mange tilfælde samme former som  

 privat gæstfrihed.
Repræsentationsudgifter er således typisk udgifter til  

 måltider, restaurationsbesøg, tobaks- og drikkevarer, gaver og opmærksomheder  

 over for forretningsforbindelser og deres familier, afholdelse af jubilæer,  

 fødselsdage og forretningsindvielser samt endvidere udgifter til  

 underholdning og fornøjelser og deltagelse f.eks. i rejser, udflugter og  

 ferieophold«.
2. Afgrænsning over for ikke fradragsberettigede  

 udgifter, herunder privatforbrugsudgifter Repræsentationsudgifter grænser tæt op til privatforbrugsudgifter.
Det  

 gælder fortsat, at der ikke er fradrag for udgifter, som må karakteriseres  

 som privatforbrugsudgifter.
Sondringen mellem fradragsberettigede  

 driftsudgifter og ikke fradragsberettigede udgifter er et kendt  

 afgrænsningsproblem.
Ved talrige domme og administrative afgørelser, herunder  

 kendelser fra landsskatteretten, er der taget stilling til, hvilke udgifter  

 der må anses for fradragsberettigede driftsomkostninger, og hvilke udgifter  

 der ikke kan fradrages.
 Den praksis, der har udviklet sig på dette område, finder fortsat  

 anvendelse ved afgørelsen af, om en udgift må anses for en  

 repræsentationsudgift med begrænset fradrag eller en ikke fradragsberettiget  

 udgift, herunder en privatforbrugsudgift.
3. Afgrænsning over for fuldt fradragsberettigede  

 driftsomkostninger Det er ofte vanskeligt at udsondre repræsentationsudgifter fra andre  

 driftsomkostninger, som f.eks. udgifter til personalegoder, reklame, rejser  

 og salgsomkostninger i øvrigt.
Afgrænsningen over for disse udgifter har ikke  

 tidligere haft betydning for opgørelsen af den skattepligtige indkomst, da  

 der har været fuld fradragsret, uanset hvilken driftsomkostning der var tale  

 om.
Under den nye ordning har denne afgrænsning imidlertid afgørende  

 betydning, og den vil derfor blive omtalt i det følgende.
Det bemærkes, at repræsentationsudgifter er omfattet af det almindelige  

 driftsomkostningsbegreb.
De krav, der stilles, for at en udgift kan anses for  

 fradragsberettiget enten efter statsskattelovens § 6 eller efter  

 ligningslovens § 8, stk. 1, eller § 9, stk. 1, må derfor være opfyldt, for at  

 udgiften kan anses for en repræsentationsudgift.
Hvis udgiften ikke har den  

 fornødne tilknytning til indkomsterhvervelsen, vil der således ikke være  

 fradrag.
 Der er alene tale om repræsentation, hvis udgiften afholdes over for  

 personer, der ikke er knyttet til virksomheden som medarbejdere m.v.
Personaleudgifter, dvs. udgifter der afholdes direkte til fordel for de  

 ansatte i en virksomhed, og som knytter sig til velfærdsforanstaltninger,  

 eller som tager sigte på at forbedre arbejdsmiljøet eller arbejdsklimaet, kan  

 i samme omfang som hidtil fratrækkes ved indkomstopgørelsen.
Det gælder  

 således normalt en virksomheds tilskud til kantinedrift og sommerboliger  

 o.lign., der stilles til rådighed for de ansatte.
Også udgifter, der anvendes  

 til festligheder for personalet i forbindelse med jubilæer, højtider og  

 lignende anledninger, vil fortsat normalt kunne fradrages ved  

 indkomstopgørelsen.
 Det er derfor nødvendigt at sondre mellem, om udgifterne er afholdt over  

 for »medarbejdere« (interne udgifter), eller om de er afholdt over  

 for forretningsforbindelser.
Som »medarbejdere« betragtes først og fremmest indehaveren og de  

 ansatte i virksomheden.
Herudover er der en række andre persongrupper, der  

 har en sådan tilknytning til virksomheden, at de normalt må betragtes som  

 »medarbejdere«.
Bestyrelsesmedlemmer og aktionærer betragtes som medarbejdere, når  

 udgifterne afholdes over for disse i deres egenskab af bestyrelsesmedlemmer  

 og aktionærer.
På samme måde betragtes medlemmer af skattepligtige foreninger  

 som medarbejdere, når de udfører et arbejde for foreningen.
Udgifter til  

 bestyrelsesmøder, generalforsamlinger og medlemsmøder er således  

 fradragsberettigede i samme omfang som hidtil, dvs. at udgifterne skal have  

 den fornødne tilknytning til indkomsterhvervelsen og må f.eks. ikke have  

 karakter af udlodning.
Hvis udgifterne derimod afholdes over for de pågældende  

 bestyrelsesmedlemmer, aktionærer eller foreningsmedlemmer i deres egenskab af  

 forretningsforbindelser, er udgifterne ikke fuldt fradragsberettigede som  

 interne udgifter.
Der er således kun begrænset fradrag for udgifter af  

 repræsentativ art, som i forbindelse med en handel afholdes over for en  

 aktionær, der også er kunde i selskabet.
Medarbejdere i et selskabs moderselskab eller datterselskaber betragtes  

 som »medarbejdere« i det pågældende selskab, når udgifterne  

 afholdes i modtagernes egenskab af medarbejdere i koncernen.
Efter  

 aktieselskabslovens § 2 og anpartselskabslovens § 2 anses et selskab for  

 moderselskab, hvis det ejer aktier eller anparter, der repræsenterer  

 flertallet af stemmerne i et datterselskab, eller hvis det i øvrigt har en  

 bestemmende indflydelse over datterselskabet og en betydelig andel i dets  

 driftsresultat.
Udgifter, som et selskab afholder i forbindelse med et besøg  

 af medarbejdere fra moderselskabet eller et datterelskab, betragtes således  

 normalt som fuldt fradragsberettigede interne udgifter.
Derimod anses  

 udgifter afholdt over for medarbejdere i selskabets søsterselskab ikke for  

 interne udgifter.
 Virksomhedens kunder, leverandører, rådgivere, forhandlere og fuldmægtige,  

 kommissionærer, konsignanter og agenter uden ansættelse i virksomheden  

 betragtes som forretningsforbindelser.
 Af rådgivere kan nævnes virksomhedens advokater, revisorer, konsulenter og  

 rådgivende ingeniører, der ikke er ansat i virksomheden.
 En virksomheds udgifter til bespisning af virksomhedens revisor i  

 forbindelse med gennemgang af regnskaberne skal således henføres til  

 repræsentationsudgifter.
I ganske særlige tilfælde kan det forekomme, at de omtalte forhandlere,  

 fuldmægtige, kommissionærer, konsignanter og agenter må sidestilles med  

 »medarbejdere«, således at udgifter afholdt over for disse personer  

 er fuldt fradragsberettigede.
Dette kan være tilfældet, hvor en producent  

 eller importør af et bestemt produkt afholder udgifterne til et kursus eller  

 en instruktion for forhandlerne m.v. af det pågældende produkt.
Det må dog  

 være en betingelse, at kurset eller instruktionen ikke har karakter af  

 selskabelighed, og at afholdelsen er nødvendig, for at de pågældende  

 forhandlere m.v. kan varetage deres salgsopgaver vedrørende det pågældende  

 produkt.
Hvis det i sådanne tilfælde efter en konkret vurdering vil være  

 naturligt at sidestille forhandlerne m.v. med virksomhedens ansatte, kan både  

 rejse-, opholds- og fortæringsudgifter fradrages i samme omfang, som hvis  

 udgifterne var afholdt over for ansatte.
Som eksempel kan nævnes, at bilforhandlere normalt betragtes som  

 forretningforbindelser i forhold til importøren af de pågældende biler.
Hvis  

 importøren imidlertid i forbindelse med lanceringen af en ny bilmodel  

 inviterer landets hovedforhandlere til en demonstration, der er nødvendig  

 for, at forhandlerne kan varetage deres salgsopgaver, må forhandlerne i denne  

 forbindelse betragtes som importørens »medarbejdere«.
 I andre tilfælde skal udgifter af repræsentativ art, der er afholdt over  

 for de nævnte personer, henføres til repræsentationsudgifter under  

 forudsætning af, at udgifterne har den fornødne tilknytning til  

 indkomsterhvervelsen.
 Udgifter til reklame kan som hidtil fradrages fuldt ud i medfør af  

 ligningslovens § 8, stk. 1. Repræsentationsudgifter må derfor afgrænses i  

 forhold til reklameudgifter.
I modsætning til repræsentationsudgifter er det karakteristisk for  

 reklameudgifter, at de normalt afholdes over for en ubestemt kreds af kunder  

 eller potentielle kunder.
Reklameudgifter tager endvidere sigte på at  

 opretholde en virksomheds almindelige omdømme eller fremme dens interesser  

 ved at gøre den kendt og fordelagtigt bemærket.
Der foreligger et særligt problem i relation til gaver og opmærksomheder.  

 Er et firmamærke eller firmanavn påført en gavegenstand, kan udgifterne i  

 almindelighed betragtes som reklameudgifter, såfremt det drejer sig om gaver,  

 der i reklameøjemed er fremstillet i et større antal eksemplarer, og som ikke  

 er særligt kostbare.
Som eksempel herpå kan nævnes askebægre, papirknive,  

 kuglepenne, kalendere, parkeringsskiver, tændstikæsker osv. med påtrykt  

 firmanavn.
 Sådanne genstande kan anses for reklameartikler, hvis indkøbsprisen eller  

 fremstillingsprisen for tiden ikke er højere end 100 kr. excl. moms, og  

 genstandene på iøjnefaldende måde er forsynet med firmaets navn eller mærke  

 (logo).
 Bidrag, som i reklameøjemed ydes til lotterier o.lign., samt sponsorers  

 bidrag til sportsfolk, sportsklubber, kulturelle og lignende formål, anses i  

 samme omfang som tidligere for reklameudgifter, når virksomhederne opnår en  

 hertil svarende ret til reklame for deres navn eller firmamærke.
I særlige tilfælde kan arrangementer som f.eks forretningsjubilæer,  

 receptioner o.lign. have et sådant reklamemæssigt islæt, at udgifterne kan  

 fradrages som reklameudgifter.
Det er dog en betingelse, at der er åben  

 adgang for offentligheden eller for en større og ubestemt kreds af personer,  

 og at der alene er tale om mindre servering, der ikke har karakter af  

 bespisning.
 Udgifter til genstande af ubetydelig værdi, som uddeles til gæster og  

 kunder ved sådanne arrangementer, kan ligeledes anses for reklameudgifter,  

 selv om genstandene ikke er forsynet med firmamærke eller firmanavn.
 Som eksempel kan nævnes udgifter til en reception, som et pengeinstitut  

 afholder i forbindelse med sin fødselsdag, hvor der bydes på en forfriskning  

 og uddeles balloner og flag.
 Endvidere kan udgifter, som en forretning afholder til kaffe og brød eller  

 lignende, som serveres for kunderne på udsalgets første dag, betragtes som  

 fuldt fradragsberettigede driftsomkostninger.
 Udgifter til mindre traktementer, der afholdes i forbindelse med messer og  

 udstillinger eller pressemøder, der har åben adgang for pressen eller andre  

 interesserede, kan ligeledes betragtes som reklameudgifter.
 I andre tilfælde skal udgifter til beværtning af forretningsforbindelser  

 henføres til repræsentationsudgifter under forudsætning af, at udgifterne har  

 den fornødne tilknytning til indkomsterhvervelsen.
Visse gaver har efter de tidligere regler kunnet fradrages fuldt ud.
Disse  

 gaver må som følge af de nye regler om repræsentation opdeles i  

 repræsentationsgaver med begrænset fradragsret og gaver med fuld fradragsret.
 De i punkt 3 b) omtalte reklameudgifter kan fortsat fradrages fuldt ud.  

 Det gælder både de nævnte reklameartikler til højst 100 kr. og de nævnte  

 reklamebidrag til lotterier, sportsfolk, sportsklubber, kulturelle o.lign.  

 formål.
 Gaver til almennyttige foreninger m.v., der er omfattet af ligningslovens  

 § 8 A, samt udgifter til udredelse af løbende ydelser, som er omhandlet i  

 ligningslovens § 14, betragtes ikke som repræsentationsudgifter, og de kan  

 derfor fradrages i samme omfang som hidtil.
I nogle lande er det en kutymemæssig nødvendighed i visse forbindelser at  

 yde bestikkelse.
Sådanne ydelser betragtes ikke som repræsentationsudgifter,  

 men kan efter omstændighederne i samme omfang som hidtil betragtes som fuldt  

 fradragsberettigede driftsomkostninger eller provisionsudgifter.
 I andre tilfælde end de her nævnte må gaver og opmærksomheder til  

 forretningsforbindelser og deres familier betragtes som repræsentationsgaver,  

 hvis udgifterne hertil har den fornødne tilknytning til indkomsterhvervelsen.  

 Dette gælder f.eks. normalt en flaske vin eller spiritus, en æske chokolade  

 eller blomster i anledning af jul, fødselsdag eller lignende.
 Som nævnt under punkt 3 a) er en virksomheds gaver til personalet ikke  

 repræsentation og derfor ikke omfattet af fradragsbegrænsningen.
 Udgifter til vareprøver og rabatter er fortsat fuldt fradragsberettigede  

 salgsomkostninger.
 Udgifter til rejser for forretningsforbindelser anses - uanset rejsens  

 formål - for repræsentationsudgifter med begrænset fradragsret, hvis  

 udgifterne har den fornødne tilknytning til indkomsterhvervelsen.
 Der er dog fuld fradragsret for de i punkt 7 nævnte rejser for udenlandske  

 kunder (ligningslovens § 8, stk. 4, 2. pkt.) samt for rejser til medarbejdere  

 og personer, der i ganske særlige tilfælde må sidestilles med medarbejdere,  

 jfr. punkt 3 a).
4. Sammenkomster med blandet deltagelse Med sammenkomster med blandet deltagelse menes sammenkomster, hvor der  

 deltager forretningsforbindelser og medarbejdere for den virksomhed, der  

 afholder udgifterne til sammenkomsten, samt eventuelt private venner og  

 bekendte.
 I det omfang udgifterne til sådanne blandede sammenkomster efter de hidtil  

 gældende regler har været fuldt fradragsberettigede, må der efter  

 begrænsningen af fradragsretten for repræsentationsudgifter tages stilling  

 til, hvilken del af udgifterne der skal henføres til repræsentationsudgifter.
 Der må skelnes mellem repræsentationssammenkomster med begrænset  

 fradragsret for alle udgifterne og interne sammenkomster med begrænset  

 fradrag for den forholdsmæssige del af udgifterne, der vedrører de deltagende  

 forretningsforbindelser.
Anledningen til sammenkomsten er afgørende for, om der er tale om en  

 repræsentationssammenkomst eller en intern sammenkomst.
En sammenkomst  

 arrangeret for forretningsforbindelser er således en  

 repræsentationssammenkomst, hvor udgifterne som helhed anses for afholdt over  

 for forretningsforbindelser, således at alle udgifterne skal henføres til  

 repræsentationsudgifter.
Der vil således være tale om repræsentation med  

 begrænset fradragsret, hvis medarbejdere i virksomheden deltager i en  

 bespisning afholdt i anledning af kundebesøg.
Dette vil også være tilfældet,  

 selv om antallet af deltagere fra virksomheden overstiger antallet af  

 forretningsforbindelser.
Der vil ligeledes være tale om repræsentation med  

 begrænset fradragsret for hele udgiften, hvis virksomhedens regnskabschef  

 inviterer revisor på bespisning i anledning af, at årsregnskabet er  

 afsluttet.
Afholder virksomheden derimod en sammenkomst for medarbejderne, vil der  

 være tale om en intern sammenkomst med fuldt fradrag for den del af  

 udgifterne, der vedrører medarbejderne, mens den del af udgifterne, der  

 vedrører eventuelt deltagende forretningsforbindelser, skal henføres til  

 repræsentationsudgifter.
Det vil normalt være en forudsætning for at anse  

 sammenkomsten for intern, at der kun er en uvæsentlig deltagelse af  

 forretningsforbindelser i sammenkomsten.
Hvis enkelte forretningsforbindelser  

 således deltager i en julefrokost afholdt for det samlede personale, er der  

 tale om en intern sammenkomst, og der skal ske en forholdsmæssig fordeling af  

 udgifterne.
Der vil endvidere skulle foretages en forholdsmæssig fordeling af  

 udgifterne, hvis en revisor deltager i et bestyrelsesmøde i egenskab af  

 revisor, og man i tilknytning til mødet afholder en frokost eller middag,  

 hvori også revisor deltager.
I dette tilfælde er udgifterne til  

 middagsarrangementet ikke afholdt over for revisoren, men over for  

 bestyrelsen.
Der skal derfor kun ske begrænsning af fradraget for den del af  

 udgiften, der vedrører revisors andel i bespisningen.
Den resterende del af  

 udgiften er fuldt fradragsberettiget.
 Som nævnt i punkt 2 er der ikke sket nogen ændring af den praksis, der er  

 udviklet vedrørende afgrænsningen mellem fradragsberettigede  

 driftsomkostninger og ikke fradragsberettigede privatforbrugsudgifter.
Udgifter til blandede sammenkomster af privat karakter kan som hidtil  

 normalt ikke fradrages.
Det gælder således udgifter i forbindelse med  

 forretningsindehaverens fødselsdag, sølvbryllup o.lign. mærkedage af mere  

 personlig karakter.
I disse tilfælde er fradrag normalt helt udelukket, selv  

 om der blandt gæsterne skulle være et større eller mindre antal  

 forretningsforbindelser og medarbejdere.
Udgifter til sammenkomster med mere direkte tilknytning til virksomheden,  

 som f.eks. et forretningsjubilæum, har efter tidligere praksis været fuldt  

 fradragsberettiget, når der kun har deltaget forretningsforbindelser og  

 medarbejdere i sammenkomsterne.
Der har dog normalt også været fradrag i  

 tilfælde, hvor enkelte slægtninge og private venner har deltaget i sådanne  

 sammenkomster, dog ikke for den del af udgifterne, der har vedrørt den  

 private deltagelse.
Sådanne sammenkomster må efter de nye regler normalt  

 betragtes som repræsentationssammenkomster med begrænset fradrag for de  

 udgifter, der efter de tidligere regler har været fuldt fradrag for.
Er  

 sammenkomsten arrangeret for personalet, og har kun et mindre antal  

 forretningsforbindelser deltaget, er der dog tale om en intern sammenkomst  

 med fuldt fradrag for den del af udgifterne, der vedrører personalet.
5. Anvendelse af formuegoder til repræsentativt brug Anvendes et formuegode udelukkende til repræsentativt formål, vil  

 udgifterne hertil kun kunne fratrækkes med 25 pct. (75 pct. for 1986).
Anvendes et personalegode til repræsentation over for  

 forretningsforbindelser, skal en forholdsmæssig del af udgifterne henføres  

 til repræsentationsudgifter med begrænset fradrag.
Dette gælder f.eks. ved  

 brug af personalekantine, udlån af firmaets personaleferiebolig eller -båd,  

 firmabil eller lignende til repræsentativt formål.
Som anført i punkt 3 a), vil udgifter til personalegoder i samme  

 udstrækning som hidtil kunne fradrages fuldt ud, når udgifterne afholdes over  

 for virksomhedens personale.
Det gælder f.eks. tilskud til kantinedrift.
 Hvis der repræsenteres fra virksomheden i form af levering af mad og  

 drikkevarer m.v. udefra til den repræsentative begivenhed (færdigt  

 smørrebrød, diner transportable), skal indkøbsprisen for de pågældende varer,  

 d.v.s. købsnotaen, lægges til grund ved fastsættelse af  

 repræsentationsudgiften.
 Hvis mad og drikkevarer m.v. leveres fra virksomhedens kantine, vil  

 repræsentationsudgiften svare til kantinens udsalgspris for de pågældende  

 varer, hvis kantinen drives uden tilskud fra arbejdsgiveren.
Hvis arbejdsgiveren derimod yder tilskud til kantinens drift, således at  

 prisen for varerne ikke svarer til fremstillingsomkostningerne, kan  

 salgsprisen ikke danne grundlag for beregning af udgiftens størrelse.
I så  

 fald skal repræsentationsudgiften beregnes på grundlag af varernes samlede  

 fremstillingsomkostninger.
Virksomhedskantiner, hvis omsætning er større end 30.000 kr., skal føre  

 momsregnskab vedrørende kantinedriften.
Dette regnskab kan lægges til grund  

 ved beregningen af udgifterne til repræsentation.
De kantiner, der sælger varerne til priser, som ikke dækker  

 fremstillingsomkostningerne, skal til brug for momsregnskabet opgøre de  

 samlede årlige fremstillingsomkostninger.
I fremstillingsomkostningerne  

 indgår foruden råvarernes pris lønomkostninger vedrørende tilberedning, salg  

 og administration.
Udgifter til lokaler, inventar, driftsmidler, service,  

 vedligeholdelse, opvarmning, oprydning og opvask samt udgifter til rengøring  

 indregnes derimod ikke i fremstillingsomkostningerne.
Når virksomheden  

 således kender de samlede årlige omkostninger til fremstilling af kantinens  

 mad m.v., kan gennemsnitsomkostningerne til et måltid incl. drikkevarer  

 beregnes ved at dividere den samlede udgift med antallet af måltider pr. år.  

 Disse gennemsnitlige fremstillingsomskostninger for et måltid incl.  

 drikkevarer kan normalt lægges til grund ved beregning af  

 repræsentationsudgifterne.
 Leveres mad og drikkevarer fra en kantine, der ikke har pligt til at føre  

 momsregnskab, kan repræsentationsudgifterne beregnes efter tilsvarende  

 retningslinier.
Den nævnte beregningsmetode forudsætter, at de varer, der serveres ved den  

 repræsentative begivenhed, ikke adskiller sig væsentligt fra, hvad der  

 normalt serveres for virksomhedens personale, herunder for direktion og  

 bestyrelse.
Hvis der derimod til brug for repræsentationen gennem kantinen  

 foretages indkøb af specielt dyre leverancer, der ikke normalt forhandles i  

 kantinen, er det i stedet de faktiske udgifter, der skal henføres til  

 repræsentationsudgifter.
Hvis der til repræsentationen leveres drikkevarer som vand, øl o.lign. fra  

 personalekantinen, uden at dette sker i forbindelse med et måltid, vil  

 kantinens udsalgspris kunne lægges til grund.
Dette gælder også, selv om  

 udsalgsprisen er lavere end indkøbsprisen for de pågældende varer, hvis  

 personalet generelt har adgang til at købe de pågældende varer til den lavere  

 pris.
I stedet for de faktiske repræsentationsudgifter kan virksomheden vælge at  

 benytte gennemsnitstakster fastsat af ligningsrådet.
Hvis sådanne takster  

 benyttes, skal 75 pct. (25 pct. for 1986) af taksten pr.  

 repræsentationsbespisning føres til indtægt.
Virkningen heraf bliver, at  

 virksomhedens udgifter til kantinedrift kan fradrages som hidtil.
 Såfremt man benytter de faktiske udgifter, skal disse kunne dokumenteres,  

 hvorimod der ikke kræves dokumentation for udgifternes størrelse ved  

 benyttelse af ligningsrådets takster.
 Når virksomhedens formuegoder, herunder personalegoder, anvendes til  

 repræsentation, er en forholdsmæssig del af omkostningerne herved omfattet af  

 den begrænsede fradragsret.
Repræsentation ved brug af formuegoder foreligger i almindelighed kun, når  

 brugen sker i form af egentligt udlån.
Det er således ikke repræsentation,  

 hvis en ansat i virksomheden henter kunder i lufthavnen i firmabilen.
Er  

 bilen derimod udelukkende anskaffet i repræsentativt øjemed, skal alle  

 udgifter, også chaufførens løn, henføres til den begrænsede fradragsret.
Anvendes et formuegode kun delvist til repræsentative formål, kan det  

 efter omstændighederne være vanskeligt at beregne udgiften til  

 repræsentation.
I stedet for at foretage begrænset fradrag for en  

 forholdsmæssig del af udgifterne vedrørende det pågældende formuegode, kan  

 den skattepligtige derfor vælge at indtægtsføre et beløb svarende til 75 pct.  

 (25 pct. for 1986) af de udgifter, der efter et begrundet skøn vedrører  

 repræsentationen.
Virkningen heraf bliver, at udgifterne vedrørende det  

 pågældende formuegode kan fradrages, som om formuegodet ikke var anvendt til  

 repræsentation.
6. Hvem kan fradrage repræsentationsudgifter Fradragsretten i den begrænsede form tilkommer selvstændige  

 erhvervsdrivende, selskaber, skattepligtige foreninger m.v. samt  

 lønmodtagere, der har en selvstændig indkomstmæssig interesse i  

 repræsentationsudgifternes afholdelse.
 Særligt om lønmodtagere gælder, at fradrag for repræsentationsudgifter som  

 regel nægtes, da der normalt ikke er den fornødne sammenhæng mellem  

 udgifternes afholdelse og indkomstens erhvervelse.
En lønmodtager kan imidlertid på grundlag af sin aflønningsform, f.eks.  

 provision af omsætningen, have en selvstændig indkomstmæssig interesse i at  

 afholde repræsentationsudgifter.
Det drejer sig typisk om repræsentanter,  

 handelsrejsende og salgschauffører m.v.
Disse grupper kan få anerkendt  

 begrænset fradragsret for afholdte repræsentationsudgifter.
For visse grupper  

 af sådanne lønmodtagere har ligningsrådet fastsat standardsatser for en række  

 fradragsberettigede udgifter, hvori udgifter til repræsentation indgår.
De  

 pågældende lønmodtagere kan uden dokumentation for udgifternes størrelse  

 fortsat foretage fuldt fradrag efter disse satser, der fastsættes under  

 hensyn til den begrænsede fradragsret.
 I visse tilfælde kan der opstå tvivl om, hvorvidt afholdte  

 repræsentationsudgifter skal henregnes til arbejdsgiverens eller til  

 lønmodtagerens repræsentationsudgifter.
Hvis en lønmodtager har afholdt repræsentationsudgifter for  

 arbejdsgiveren, som denne godtgør efter regning (udlæg), skal udgifterne  

 henføres til arbejdsgiverens repræsentationsudgifter, således at  

 arbejdsgiveren har begrænset fradragsret for udgifterne.
Det godtgjorte beløb  

 skal i så fald ikke medregnes til lønmodtagerens skattepligtige indkomst,  

 heller ikke hvor lønmodtageren har en selvstændig indkomstmæssig interesse i  

 repræsentationsudgifternes afholdelse. »Udlæg efter regning«  

 foreligger, hvor de af lønmodtageren afholdte udgifter refunderes af  

 arbejdsgiveren mod dokumentation i form af eksterne udgiftsbilag.
Hvor der til en lønmodtager udbetales repræsentationstillæg eller  

 lignende, skal beløbet medregnes som en lønindtægt for lønmodtageren, mens  

 beløbet kan fradrages som lønudgift for arbejdsgiveren.
Det samme gælder  

 beløb, som arbejdsgiveren udbetaler som godtgørelse for de af lønmodtageren  

 afholdte repræsentationsudgifter, når udgifterne godtgøres lønmodtageren uden  

 nærmere specifikation og dokumentation.
Lønmodtageren har i så fald begrænset  

 fradragsret for repræsentationsudgifterne, hvis udgifterne har den fornødne  

 forbindelse med udførelsen af det indtægtsgivende arbejde.
Personer, der modtager et i henhold til lov fastsat repræsentationstillæg,  

 kan ved opgørelsen af den skattepligtige indkomst som hidtil fradrage et  

 beløb svarende til tillægget.
De nye regler om begrænset fradragsret omfatter  

 således ikke sådanne tillæg, selv om de måtte være benævnt  

 »repræsentationstillæg«.
7. Repræsentation over for udenlandske  

 forretningsforbindelser Begrænsningen af fradragsretten for repræsentationsudgifter gælder, uanset  

 om udgifterne afholdes over for danske eller udenlandske  

 forretningsforbindelser, og uanset om udgifterne afholdes i Danmark eller i  

 udlandet.
 Efter ligningslovens § 8, stk. 4, 2. pkt., er udgifter til udenlandske  

 forretningsforbindelsers rejse og ophold dog undtaget fra begrænsningen af  

 fradragsretten, når udgifterne afholdes med det formål at opnå salg af varer  

 eller tjenesteydelser til udlandet.
Disse repræsentationsudgifter er således fuldt fradragsberettigede, når  

 modtageren af repræsentationsydelsen er en udenlandsk forretningsforbindelse.  

 Det er således en betingelse, at den virksomhed, repræsentationen sigter på,  

 ikke er hjemmehørende i Danmark, og at den person, der modtager  

 repræsentationsydelsen, er medarbejder i den udenlandske virksomhed.
Det  

 anførte gælder også, hvor repræsentationsudgifterne afholdes af en dansk  

 virksomheds filial i udlandet eller af et udenlandsk datterselskab, som er  

 sambeskattet med sit danske moderselskab.
Hvis f.eks. en i Norge beliggende  

 filial af en dansk virksomhed afholder udgifterne til en dansk kundes rejse  

 til Norge, er der kun begrænset fradragsret for rejseudgifterne.
Kun rejse- og opholdsudgifter er fuldt fradragsberettigede.
Det er  

 underordnet, om besøget sker i Danmark eller i udlandet (messe, udstilling  

 eller besigtigelse af fabriksanlæg). Ved opholdsudgifter forstås alene  

 udgifter til overnatning samt til morgenmad, hvor det er sædvanligt, at  

 morgenmad er inkluderet i overnatningsprisen.
Andre repræsentationsudgifter,  

 herunder udgifter til bespisning, er derimod omfattet af den generelle  

 begrænsning af fradragsretten.
Endelig er det en betingelse for fuldt fradrag, at formålet med  

 udgifternes afholdelse er at opnå salg af varer eller tjenesteydelser til  

 udlandet.
Der er således kun begrænset fradragsret for  

 repræsentationsudgifter, som en dansk importør afholder over for en  

 udenlandsk leverandør.
8. Kontrol Ifølge bekendtgørelse nr. 443 af 23. december 1966 er der pligt til i  

 forbindelse med indsendelse af selvangivelsen at specificere fradrag for  

 repræsentationsudgifter i følgende hovedposter:
1. Restaurationsbesøg, 2. Tobak, vin og spiritus m.v., 3. Gaver og blomster, 4. Anden repræsentation med angivelse af arten, 5. Godtgørelse til medarbejdere efter regning.
 Post 5 har mistet sin betydning som følge af, at repræsentationsudgifter,  

 der afholdes af en lønmodtager for arbejdsgiveren, og som arbejdsgiveren  

 godtgør efter regning, skal henføres til arbejdsgiverens  

 repræsentationsudgifter som omtalt i punkt 6. Arbejdsgiveren skal i stedet  

 specificere disse udgifter i posterne 1-4.
 Om de krav der stilles til specifikation og dokumentation af  

 repræsentationsudgifter henvises i øvrigt til ovennævnte bekendtgørelse, der  

 er trykt som bilag 2 til dette cirkulære.
 Cirkulære nr. 240 af 15. november 1967 vedrørende pligt til i forbindelse  

 med selvangivelsen at specificere fradrag for repræsentationsudgifter  

 ophæves.
Skattedepartementet, den 21. januar 1986 Jens Rosman / Erik S.
M.
Hansen Bilag 1 Lov nr. 534 af 13. december 1985 Lov om ændring af ligningsloven (Begrænsning af fradrag for repræsentationsudgifter) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om påligningen af indkomst- og formueskat til staten  

 (ligningsloven), jfr. lovbekendtgørelse nr. 405 af 2. september 1985,  

 foretages følgende ændringer:
 1. I § 8 indsættes som stk. 4:
»Stk. 4.  Ved opgørelsen af den skattepligtige  

 indkomst fradrages udgifter til repræsentation dog kun med et beløb svarende  

 til 25 pct. af de afholdte udgifter.
Reglen i 1. pkt. omfatter dog ikke den  

 skattepligtiges udgifter til udenlandske forretningsforbindelsers rejse og  

 ophold, når udgifterne afholdes med det formål at opnå salg af varer eller  

 tjenesteydelser til udlandet.« 2. I § 9 indsættes som stk. 3:
»Stk. 3.  Ved opgørelsen af den skattepligtige  

 indkomst fradrages udgifter til repræsentation dog kun med et beløb svarende  

 til 25 pct. af de afholdte udgifter.« § 2 Stk. 1.  Loven har virkning for repræsentationsudgifter,  

 der afholdes den 1. januar 1986 eller senere.
 Stk. 2.  For repræsentationsudgifter, der afholdes i  

 tiden 1. januar-31. december 1986, udgør fradraget efter ligningslovens § 8,  

 stk. 4, 1. pkt., og § 9, stk. 3, som affattet i § 1, 75 pct. af udgiften.
Givet på Amalienborg, den 13. december  

 1985 Under Vor Kongelige Hånd og Segl MARGRETHE R.
/ISI FOIGHEL Bilag 2 Bekendtgørelse nr. 443 af 23/12 1966 om pligt til i forbindelse med  

 selvangivelsen af specificere fradrag for repræsentationsudgifter.
I A.
I medfør af den finansministeren ved § 2, stk. 1, i lovbekendtgørelse  

 nr. 212 af 19. juni 1964 (kontrolloven) tillagte bemyndigelse har  

 finansministeren efter indstilling fra ligningsrådet fastsat følgende:
 Skattepligtige (selvstændige erhvervsdrivende og lønmodtagere, selskaber  

 og skattepligtige foreninger m.v.), der begærer fradrag for  

 repræsentationsudgifter, er pligtige til i forbindelse med selvangivelsen at  

 specificere disse udgifter i nedennævnte hovedposter:
 Såfremt der ikke foreligger dokumentation i form af regninger el.lign. for  

 de under 1)-5) nævnte udgifter, må det fremgå af specifikationen.
 Foranstående regler finder anvendelse fra og med skatteåret 1968-69; for  

 skattepligtige, hvis indkomstår, der ligger til grund for skatteåret 1968-69,  

 er påbegyndt inden den 1. januar 1967, dog først fra og med skatteåret  

 1969-70.
 Reglerne gælder ikke i tilfælde, hvor der alene begæres fradrag for  

 repræsentationsudgifter, der enten er afholdt indenfor en ved lov fastsat  

 repræsentationsgodtgørelse, eller er omfattet af de af ligningsrådet  

 godkendte faste fradrag, som kan foretages uden dokumentation i det enkelte  

 tilfælde.
B.
Såvel med henblik på muligheden for at opfylde specifikationspligten  

 som af hensyn til kontrollen ved skatteligningen vil det for alle  

 skattepligtige være af betydning, at der for udgifter af den omhandlede art  

 føres særskilt regnskab (eventuelt særskilt konto eller lign.), der er  

 således inrettet, at det på grundlag heraf vil være muligt at meddele de  

 fornødne specifikationer.
Af regnskabet, kontoen eller lign. sammenholdt med  

 bilagsmaterialet bør således fremgå, i hvilken anledning (f.eks.  

 forretningsmøde) hver enkelt udgiftspost er afholdt, i hvilket omfang  

 udgiften er afholdt under deltagelse af indehaveren personligt, af en  

 hovedaktionær eller af bestyrelsesmedlemmer, og i hvilket omfang udgiften er  

 afholdt af funktionærer eller andre medarbejdere, samt om de pågældende har  

 afholdt udgiften efter regning eller modtaget repræsentationsgodtgørelse.
I  

 sidstnævnte forbindelse bemærkes, at hvor der til en lønmodtager udbetales  

 repræsentationstillæg eller lign., må beløbet som hidtil medregnes som  

 lønindtægt for lønmodtageren, som derefter i overensstemmelse med  

 foranstående må specificere de repræsentationsudgifter, for hvilke han  

 begærer fradrag.
C.
Bortset fra kravet om specifikation af repræsentationsudgifter vil det  

 som hidtil normalt være et vilkår for adgangen til at fratrække disse  

 udgifter, at de kan dokumenteres ved fremlæggelse af bilag.
Det må af bilaget  

 fremgå, hvem der har leveret ydelsen, og, hvis det er sædvanligt, hvem der er  

 modtageren.
Endvidere må det fremgå af bilaget, hvilke ydelser det vedrører,  

 og det må, når dette er sædvanligt, være forsynet med kvitteringspåtegning  

 (kasseapparatspåtegning). Specielt med hensyn til restaurationsbilag må det  

 forlanges, at det på bilaget er noteret, hvem der har deltaget i  

 sammenkomsten, og i hvilken anledning denne er afholdt.
 Unaset om specifikationskravet opfyldes, og dokumentation for udgifternes  

 afholdelse foreligger, vil ligningsmyndighederne i samme omfang som hidtil  

 være berettiget til at skønne over, om de afholdte udgifter kan anses for  

 fradragsberettigede driftsudgifter.
II I forbindelse med blnaketterne til selvangivelse af den skattepligtige  

 indkomst for skatteåret 1967-68 er der udfærdiget et særligt skema til  

 specifikation af eventuelle fradrag for repræsentationsudgifter.
Der er ikke  

 pligt til at udfylde skemaet for dette skatteår.
