Betænkning afgivet af Indenrigs- og Boligudvalget den 20. maj 2021 Betænkning over Forslag til folketingsbeslutning om at give kommunerne mulighed for at kræve 33 pct. almene boliger i lokalplanområder [af Søren Egge Rasmussen (EL) m.fl.]:
1. Indstillinger Et flertal i udvalget (S, V, DF, KF, NB, LA og KD) indstiller beslutningsforslaget til forkastelse ved 2. (sidste) behandling.
 Et mindretal i udvalget (SF, EL og Sikandar Siddique (UFG)) indstiller beslutningsforslaget til vedtagelse uændret.
 Et andet mindretal i udvalget (RV) vil redegøre for sin stilling til beslutningsforslaget ved 2. (sidste) behandling.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget kan ikke støtte forslaget, fordi V lægger vægt på, at der i Danmark er en blandet boligmasse, hvor både privat og almen udlejning, andelsboliger og ejerboliger prioriteres.
V har tillid til, at danskerne selv ved, hvor og hvordan de vil bo  også i forhold til hvilken bolig der passer bedst til det sted, hvor den enkelte eller den enkelte familie er i livet.
Bredden af boligtyper og muligheder har betydning for danskernes livskvalitet.
Det handler om at sikre et Danmark i balance, hvor vi skaber muligheder for mennesker og størst mulig frihed  hvor f.eks. studerende, de unge børnefamilier og seniorerne, som har mindre og almindelige indkomster, har råd til at bo i og omkring de større byer.
Det handler endvidere om, at boligen også skal ses i forhold til en livscyklus, hvor menneskers behov ændrer sig fra vugge til grav, og hvor ønsker til og prioritering af bolig varierer.
Enhedslisten Enhedslistens medlemmer af udvalget er af den opfattelse, at der er brug for flere tiltag, som kan sikre mere blandede byer, herunder også sikre etableringen af flere almene boliger i landets kommuner.
Det konstateres, at den gældende regel i planloven, som giver kommunerne ret til at kræve 25 pct. almene boliger i nye byudviklingsområder, er et godt redskab til at sikre flere almene boliger.
EL mener samtidig, at denne mulighed skal udvides til at kunne omfatte et krav om op til 33 pct. almene boliger.
EL konstaterer, at almene boliger  nye og i særdeleshed ældre almene boliger  er markant billigere for lejerne end tilsvarende private boliger.
Dette viser analysen »Huslejeniveauer i almene boliger« fra maj 2021 lavet af BL  Danmarks Almene Boliger, jf.
B 97  bilag 1. Det er derfor også væsentligt at sikre endnu flere almene boliger i de større byer for herved at sikre, at der i fremtiden også er boliger, som lav- og mellemindkomster har råd til at betale.
Dette er en forudsætning for, at vi også i fremtiden kan have blandede byer.
EL konstaterer også, at der i nogle kommuner kan være en udfordring med hensyn til at sikre sig, at en bygherre etablerer de almene boliger, der stilles krav om i forbindelse med lokalplanlægningen, da der med planloven ikke er handlepligt.
EL opfordrer på den baggrund regeringen til at fremlægge et forslag til ændring af planloven, hvor reglen om 25 pct. almene boliger hæves til 33 pct., og til at undersøge muligheder for at sikre, at lokalplanlagte almene boliger rent faktisk etableres.
Dette opfordres regeringen til at gøre inden udgangen af 2021.
3. Udvalgsarbejdet Beslutningsforslaget blev fremsat den 20. november 2020 og var til 1. behandling den 12. januar 2021. Beslutningsforslaget blev efter 1. behandling henvist til behandling i Boligudvalget.
Udvalgets navn er den 1. marts 2021 ændret til Indenrigs- og Boligudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 4 bilag på beslutningsforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om beslutningsforslaget.
Spørgsmål Udvalget har under udvalgsarbejdet stillet 9 spørgsmål til indenrigs- og boligministeren til skriftlig besvarelse, som ministeren har besvaret.
Anders Kronborg (S) Bjørn Brandenborg (S) Tanja Larsson (S) Jan Johansen (S) Birgitte Vind (S) Kasper Sand Kjær (S) Orla Hav (S) Thomas Jensen (S) Jens Rohde (KD) Kathrine Olldag (RV) Samira Nawa (RV) Halime Oguz (SF) Charlotte Broman Mølbæk (SF) Søren Egge Rasmussen (EL) fmd.
Jette Gottlieb (EL) Sikandar Siddique (UFG) Preben Bang Henriksen (V) Hans Andersen (V) Heidi Bank (V) nfmd.
Kim Valentin (V) Christoffer Aagaard Melson (V) Anni Matthiesen (V) Alex Ahrendtsen (DF) Dennis Flydtkjær (DF) Jens Henrik Thulesen Dahl (DF) Marcus Knuth (KF) Niels Flemming Hansen (KF) Lars Boje Mathiesen (NB) Ole Birk Olesen (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
