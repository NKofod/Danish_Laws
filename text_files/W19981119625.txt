Udtalt, at adgang til et hospitalsregister med helbredsoplysninger om  

 kræftpatienter ikke burde etableres via Internet Hovedstadens Sygehusfællesskab har ved brev af 15. september 1997 rettet  

 henvendelse til Registertilsynet med en forespørgsel om muligheden for  

 oprettelse af et register på Rigshospitalet med internetadgang.
 Det fremgår, at registeret er led i et projekt benævnt CITMAS - Clinical  

 Internet Trial Management System.
 Registeret skal fysisk placeres i Rigshospitalets Informatikafdeling, og  

 Rigshospitalets Finsencenter, som afprøver nye behandlingsmetoder for  

 kræftsygdomme, skal have administrativ internetadgang til registeret.
Registeret påtænkes oprettet på den måde, at en sygehuslæge, som har en  

 patient med kræft, opretter patienten i registeret.
Lægen indberetter i den  

 forbindelse oplysninger om patienten, herunder navn, personnummer og  

 diagnose, via Finsencenterets hjemmeside, dvs. via Internet.
Herefter  

 randomiseres patienten af systemet, dvs. at der foreskrives en bestemt  

 behandling af patienten, som lægen skal udføre.
Patienten har givet sit  

 samtykke til deltagelsen i projektet.
 Herefter skal lægen via Internet indberette oplysninger om  

 behandlingsforløbet til registeret.
Registeret skal samtidig anvendes til at gribe ind i behandlingen af den  

 enkelte patient, eksempelvis ved bivirkninger, der viser sig ved lægens  

 indberetninger.
Der er således tale om et kombineret statistik- og  

 behandlingsregister.
Lægen har kun adgang til oplysninger om patienter, som lægen selv har  

 oprettet i registeret, og kun ved indtastning af to adgangskoder.
Endvidere  

 skal der ske kryptering af data, som overføres via Internet.
Der anvendes en  

 krypteringsteknik benævnt "Secure Socket Layer" fra Microsoft.
 Registertilsynet, der har behandlet sagen på et møde i Registerrådet, skal  

 herefter udtale:
 Efter lov om offentlige myndigheders registre § 12, stk. 1, skal der  

 træffes de fornødne sikkerhedsforanstaltninger mod, at personoplysninger i en  

 offentlig myndigheds edb-register misbruges eller kommer til uvedkommendes  

 kendskab.
 Registertilsynet finder, at adgang til det påtænkte register ikke bør  

 etableres via Internet.
 Registertilsynet har til grund for sin opfattelse lagt vægt på, at der for  

 det omhandlede registers vedkommende er tale om registrering af  

 helbredsoplysninger, det vil sige oplysninger om enkeltpersoners rent private  

 forhold, og at der ved internetadgang til registeret må antages at være en  

 risiko for, at oplysningerne kommer til uvedkommendes kendskab.
Endvidere er der tale om registreringer, som i vid udstrækning vil danne  

 grundlag for valg af behandling og ændring af igangværende behandling for den  

 enkelte patient.
Dermed opstår der yderligere en risiko, idet ødelæggelse  

 eller forvanskning af disse oplysninger må formodes at kunne være af stor  

 betydning for den enkelte patient.
 Det er Registertilsynets opfattelse, at adgang til registre af den  

 omhandlede art i stedet bør etableres via lukkede net, f.eks. ved brug af  

 fastopkoblede linier.
Registertilsynet er i forbindelse med sagen i øvrigt blevet opmærksom på,  

 at der på Rigshospitalet er etableret en firewall.
Tilsynet skal i den  

 anledning anmode om, at Hovedstadens Sygehusfællesskab redegør for forholdene  

 omkring Rigshospitalets internettilslutning.
Det bedes herunder blandt andet  

 oplyst, om der er adgang til Internet via Rigshospitalets interne net med  

 hospitalets patientsystemer.
Registertilsynet skal endvidere anmode  

 Hovedstadens Sygehusfællesskab om at oplyse, hvorvidt der på de øvrige  

 hospitaler i HS er etableret internetopkoblinger, og i givet fald tillige at  

 redegøre for forholdene omkring disse.
