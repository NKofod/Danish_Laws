 Kapitel 1   Formål, anvendelsesområde m.v.
Kapitel 2   Kompetenceområder Kapitel 3   Optagelse af sager til behandling Kapitel 4   Struktur Kapitel 5   Sagernes fordeling, beslutningsdygtighed og stemmeafgivelse Kapitel 6   Sagernes behandling Kapitel 7   Sagernes afslutning og mulighed for genoptagelse Kapitel 8   Sanktionsmuligheder Kapitel 9   Årsberetning Kapitel 10   Ikrafttræden m.v.
Bekendtgørelse om Udvalgene vedrørende Videnskabelig Uredelighed I medfør af § 32, stk. 3, og § 33 i lov om forskningsrådgivning m.v., jf. lovbekendtgørelse nr. 658 af 19. juni 2007, fastsættes:
Kapitel 1 Formål, anvendelsesområde m.v.
§ 1. Til styrkelse af dansk forsknings troværdighed nedsætter ministeren for videnskab, teknologi og udvikling Udvalgene vedrørende Videnskabelig Uredelighed.
Udvalgene kan kun behandle sager vedrørende videnskabelig uredelighed, der har betydning for dansk forskning.
 Stk. 2. Udvalgene består af tre udvalg, der tilsammen dækker alle videnskabelige forskningsområder:
 1) Udvalget vedrørende videnskabelig uredelighed for sundhedsvidenskabelig forskning.
 2) Udvalget vedrørende videnskabelig uredelighed for natur-, teknologi- og produktionsvidenskabelig forskning.
 3) Udvalget vedrørende videnskabelig uredelighed for kultur- og samfundsvidenskabelig forskning.
 Stk. 3. Udvalgene afgør i forening den nærmere afgrænsning mellem de tre udvalg efter stk. 2. Afgrænsningen skal fremgå af forretningsordenen, jf. § 32, stk. 5, i lov om forskningsrådgivning m.v.
Stk. 4. Udvalgene kan behandle sager, hvor den indklagede er videnskabeligt uddannet inden for det forskningsområde, som det videnskabelige produkt, der klages over, vedrører, og som 1) har fået offentliggjort det videnskabelige produkt, der klages over, i Danmark, 2) har udarbejdet det videnskabelige produkt, der klages over, som led i sin ansættelse eller erhvervsvirksomhed i Danmark, 3) har fået eller har søgt tilskud fra danske offentlige myndigheder til udarbejdelsen af det videnskabelige produkt, der klages over, eller 4) har sin nærmeste tilknytning til Danmark i øvrigt.
Kapitel 2 Kompetenceområder § 2. Ved videnskabelig uredelighed forstås: Forfalskning, fabrikering, plagiering og andre alvorlige brud på god videnskabelig praksis, som er begået forsætligt eller groft uagtsomt ved planlægning, gennemførelse eller rapportering af forskningsmæssige resultater.
Omfattet af videnskabelig uredelighed er bl.a.:
 1) Uoplyst konstruktion af data eller substitution med fiktive data.
 2) Uoplyst selektiv eller skjult kassation af egne uønskede resultater.
 3) Uoplyst usædvanlig og vildledende anvendelse af statistiske metoder.
 4) Uoplyst ensidig eller forvredet fortolkning af egne resultater og konklusioner.
 5) Plagiering af andres resultater eller publikationer.
 6) Uretmæssig angivelse af forfatterrolle, titel eller arbejdssted.
 7) Afgivelse af urigtige oplysninger om videnskabelige kvalifikationer.
 § 3. Udvalgene kan ikke behandle sager, der vedrører videnskabelige teoriers holdbarhed eller sandhed eller sager, der vedrører forskningskvaliteten af et videnskabeligt produkt.
Kapitel 3 Optagelse af sager til behandling § 4. Udvalgene vedrørende Videnskabelig Uredelighed skal behandle sager, der rejses ved anmeldelse, jf. dog stk. 2. Udvalgene kan også behandle sager, der rejses af en person, der ønsker at blive renset for navngivne, anonyme eller kildebeskyttede påstande om videnskabelig uredelighed, under forudsætning af, at personen er videnskabeligt uddannet, jf. § 1, stk. 4, og at personen giver alle nødvendige oplysninger til brug for udvalgenes behandling af sagen, jf. § 12, stk. 3.
 Stk. 2. Udvalgene kan afvise at behandle sager, hvor det på forhånd vurderes, at:
 1) Sagen falder uden for udvalgenes kompetence.
 2) Sagen må anses for åbenbart grundløs.
 3) Omkostningerne ved sagens behandling ikke står i rimeligt forhold til dens betydning.
Stk. 3. Sager, der ikke optages til behandling af udvalgene, skal afvises senest tre måneder efter udvalgenes modtagelse af sagen.
I sager, der optages til behandling, skal udvalgene senest 3 måneder efter modtagelsen af sagen oplyse sagens parter om sagens forventede faser og forventet tidspunkt for afgivelse af en udtalelse, jf. § 14, stk. 1.
 § 5. Udvalgene vedrørende Videnskabelig Uredelighed kan behandle sager, hvor der klages over enkeltpersoner eller grupper af personer.
 Stk. 2. I sager, hvor der klages over grupper af personer, kan udvalgene dog kun benytte sig af sine sanktionsbeføjelser, jf. § 16, stk. 1, hvis sagens opklaring fører til en afklaring af, til hvem adfærden efter § 2 kan henføres.
 § 6. Udvalgene vedrørende Videnskabelig Uredelighed kan behandle sager, hvor der klages over et skriftligt videnskabeligt produkt efter den indklagedes frivillige afgivelse deraf, jf. § 1, stk. 4.
 Stk. 2. Udvalgene kan også behandle sager, hvor der klages over en ansøgning, der er indgivet med henblik på at søge tilskud fra offentlige forskningsbevillinger.
Kapitel 4 Struktur § 7. Hvert udvalg består ud over formanden, jf. § 32, stk. 2, i lov om forskningsrådgivning m.v., af 6 medlemmer samt et tilsvarende antal suppleanter, der kun kan indtræde ved medlemmernes forfald og for hele behandlingen af en sag.
Medlemmer og suppleanter skal alle være anerkendte forskere, der tilsammen dækker alle videnskabelige forskningsområder, jf. § 32, stk. 3, i lov om forskningsrådgivning m.v.
Kapitel 5 Sagernes fordeling, beslutningsdygtighed og stemmeafgivelse § 8. Formanden fordeler sagerne til behandling i de tre udvalg, jf. § 1, stk. 2.
 Stk. 2. De enkelte udvalg træffer selv beslutning om, hvorvidt en sag skal optages til behandling eller på forhånd afvises, jf. § 4, stk. 2 og 3.
 Stk. 3. Hvis det skønnes, at en sag vedrører mere end ét udvalgs kompetenceområde, kan det udvalg, hvortil det videnskabelige produkt, der klages over, primært vedrører, beslutte, at udvalgene skal træffe beslutning om sagen, herunder afgive udtalelse, i forening, jf. § 6.
Stk. 4. Er den indklagede en gruppe af personer, jf. § 5, stk. 1, kan beslutningen efter stk. 2 træffes af det udvalg, hvortil det videnskabelige produkt, der klages over, primært vedrører.
Er henførelse ikke mulig, træffer formanden beslutning.
 § 9. Et udvalg er beslutningsdygtigt, når formanden og 4 medlemmer eller et tilsvarende antal suppleanter er til stede, jf. § 7.
 Stk. 2. I sager, hvor flere udvalg træffer beslutning i forening, jf. § 8, stk. 3, er udvalgene kun beslutningsdygtige, hvis hvert udvalg selvstændigt opfylder kravet i stk. 1.
Stk. 3. Udvalgene skal i videst muligt omfang træffe beslutning i enighed.
Kan enighed ikke opnås, træffes beslutning ved almindelig stemmeflerhed.
 Stk. 4. Formanden træffer afgørelse i retlige spørgsmål og om udformningen af en konklusion.
Kapitel 6 Sagernes behandling § 10. Parterne i en sag, der er under behandling i Udvalgene vedrørende Videnskabelig Uredelighed, kan lade sig bistå af bisiddere.
§ 11. Udvalgene vedrørende Videnskabelig Uredelighed kan nedsætte ad hoc-udvalg uden beslutningskompetence til at bistå sig med forberedelsen af en sag.
Et ad hoc-udvalg kan sammensættes med nogle af udvalgenes medlemmer, deres suppleanter og eksterne sagkyndige, der udpeges af udvalgene, idet der forinden skal foretages en selvstændig partshøring over den påtænkte sammensætning.
Stk. 2. Som led i sagsforberedelsen, jf. stk. 1, udarbejder ad hoc-udvalgene en redegørelse om sagens faktiske omstændigheder.
Hvis der er udpeget eksterne sagkyndige til ad hoc-udvalgene, skal der foretages selvstændig partshøring over redegørelsen.
 Stk. 3. Ad hoc-udvalgene sekretariatsbetjenes af udvalgenes sekretariat efter § 35, stk. 2, i lov om forskningsrådgivning m.v.
 § 12. Udvalgene vedrørende Videnskabelig Uredelighed skal som led i sagsbehandlingen fremskaffe alle nødvendige oplysninger for at kunne træffe beslutning på et tilstrækkelig oplyst grundlag.
 Stk. 2. Udvalgene kan til brug for sagens oplysning indhente oplysninger fra den indklagede om den videnskabelige metode, der er anvendt ved udarbejdelsen af det videnskabelige produkt, der klages over, jf. § 6, stk. 1, hvis sådanne oplysninger ikke allerede er tilgængelige for udvalgene.
 Stk. 3. Udvalgene skal i sager, der rejses af en person med henblik på renselse, jf. § 4, stk. 1, indhente en skriftlig redegørelse fra personen, med mindre udvalgene vurderer, at den fremsatte påstand om personens videnskabelige uredelighed er åbenbart grundløs.
 Stk. 4. I sager, hvor der klages over grupper af personer, jf. § 5, stk. 2, kan udvalgene til brug for sagens oplysning indhente oplysninger fra de indklagede om de enkelte medlemmers bidrag til det samlede videnskabelige produkt, hvis sådanne oplysninger ikke allerede er tilgængelige for udvalgene.
Kapitel 7 Sagernes afslutning og mulighed for genoptagelse § 13. Udvalgene vedrørende Videnskabelig Uredelighed afslutter behandlingen af en sag ved at afgive en udtalelse.
Udtalelsen skal bl.a. redegøre for:
 1) En sagsfremstilling.
 2) Udtalelser fra sagens parter.
 3) Udvalgenes overvejelser.
 4) Udvalgenes konklusion og i tilfælde af dissens, jf. stk. 2, hvor mange medlemmer eller deres suppleanter, der kan tilslutte sig konklusionen.
 Stk. 2. I sager, hvor udvalgene træffer beslutning ved almindelig stemmeflerhed, jf. § 9, stk. 3, kan ethvert dissentierende medlem eller dennes suppleant kræve, at vedkommendes dissens fremgår af udtalelsen.
 Stk. 3. I sager, hvor udvalgene forventer at udtrykke kritik af den indklagedes adfærd, jf. § 15, skal udvalgene høre denne over et udkast til udtalelse.
 § 14. Udvalgene vedrørende Videnskabelig Uredelighed kan efter begæring genoptage en afsluttet sag, hvis der fremkommer væsentlige nye oplysninger, som hvis de havde foreligget under sagens behandling, må antages at kunne have ført til et andet udfald.
Kapitel 8 Sanktionsmuligheder § 15. I sager, hvor Udvalgene vedrørende Videnskabelig Uredelighed konstaterer, at der foreligger videnskabelig uredelighed, afgiver udvalgene en udtalelse, hvori der udtrykkes kritik.
Udvalgene kan samtidig:
 1) Orientere den indklagedes arbejdsgiver, hvis vedkommende er ansat som forsker.
 2) Henstille, at det pågældende videnskabelige arbejde skal trækkes tilbage.
 3) Orientere vedkommende offentlige myndighed, som fører tilsyn med området.
 4) Underrette tilskudsgiver, hvis der er tale om, at udvalgene har konstateret, at der foreligger videnskabelig uredelighed i en ansøgning om tilskud fra offentlige forskningsbevillinger, jf. § 6, stk. 2.
 5) Foretage politianmeldelse, hvis der er tale om en strafbar lovovertrædelse.
 6) Efter særlig anmodning fra en ansættelsesmyndighed udtale sig om graden af videnskabelig uredelighed.
 Stk. 2. Udvalgene skal i sager efter stk. 1 udtale sig om graden af den konstaterede videnskabelige uredelighed og om dennes betydning for det videnskabelige budskab i det pågældende videnskabelige produkt.
 Stk. 3. Udvalgene kan henlægge sager efter stk. 1, hvis udvalgene finder, at den konstaterede videnskabelige uredelighed kun har haft ringe betydning for det videnskabelige budskab i produktet.
Kapitel 9 Årsberetning § 16. Udvalgene offentliggør en årlig beretning om deres virksomhed.
Beretningen skal bl.a. beskrive samtlige behandlede sager vedrørende videnskabelig uredelighed i ikkepersonhenførbar form.
Kapitel 10 Ikrafttræden m.v.
 § 17. Bekendtgørelsen træder i kraft den 1. december 2008. Samtidig ophæves bekendtgørelse nr. 668 af 28. juni 2005 om Udvalgene vedrørende Videnskabelig Uredelighed.
 Stk. 2. Sager, der er indbragt for udvalgene inden den ­1. december 2008 behandles efter bekendtgørelse nr. 668 af ­28. juni 2005 om Udvalgene vedrørende Videnskabelig Uredelighed.
