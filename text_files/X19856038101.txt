 En arbejdsløshedskasse, der samtidig havde udbetalt  

 arbejdsløshedsdagpenge og kursusgodtgørelse, blev gjort medansvarlig for den  

 skete fejludbetaling af arbejdsløshedsdagpenge, da kassen havde forestået  

 udbetalingen af kursusgodtgørelsen til medlemmet.
 Vedrørende medlem af kassen X, cpr.nr. 160136-.
 Ved skrivelse af 12. februar 1985 har kassen - i anledning af en  

 indberetning fra arbejdsformidlingskontoret i Skive - meddelt direktoratet,  

 at medlemmet har modtaget i alt brutto kr. 1.925 for meget i dagpenge, som  

 kassen finder, at medlemmet skal tilbagebetale til kassen.
 Det er endvidere kassens opfattelse, at medlemmet bør gennemgå en effektiv  

 karantæne på 40 timer.
 Det fremgår af sagen, at medlemmet i uge 16 i 1983 (18. april-24. april  

 1983) deltog i et kursus (NC-maskiner, programmering), hvorunder han modtog  

 kursusgodtgørelse, og at medlemmet ikke har oplyst herom på dagpengekortet.
 I sagen foreligger en udbetalingsmeddelelse af 16. maj 1983  

 fra »D.T.A.K.«, hvoraf det fremgår, at medlemmet for perioden fra  

 den 18. april 1983 til den 22. april 1983 har fået udbetalt i alt brutto kr.  

 2.130 i kursusgodtgørelse.
 I denne anledning skal man meddele, at direktoratet er enig med kassen i,  

 at medlemmet ikke har været berettiget til at modtage dagpenge under  

 deltagelse i det omhandlede kursus, jf. arbejdsløshedsforsikringslovens § 62,  

 stk. 1, nr. 6, og at medlemmet derfor har modtaget i alt brutto kr. 1.925 for  

 meget i dagpenge, som medlemmet skal tilbagebetale til kassen, jf.  

 arbejdsløshedsforsikringslovens § 86. stk. 1.
 Herudover finder direktoratet, at medlemmet bør gennemgå en effektiv  

 karantæne på 200 timer, jf. arbejdsløshedsforsikringslovens § 87, stk. 2 og  

 punkt II i cirkulære af 17. marts 1978 (emnenr. 3.314), da medlemmet ved at  

 undlade at oplyse om, at han modtog dagpenge samtidig med, at han modtog  

 kursusgodtgørelse, har gjort sig skyldig i svigagtigt forhold af mindre grov  

 karakter.
Direktoratet finder endelig, at kassen bør være medansvarlig for den skete  

 fejludbetaling, jf. arbejdsløshedsforsikringslovens § 86, stk. 2, da kassen  

 ikke har godtgjort, at den fejlagtige udbetaling ikke kunne have været  

 forhindret ved almindelig agtpågivenhed fra kassens side.
Direktoratet har  

 herved lagt vægt på, at kassen har forestået udbetalingen af  

 kursusgodtgørelsen til medlemmet, jf. herved bekendtgørelse nr. 140 af 2.  

 april 1984 af lov om erhvervsmæssig uddannelse af specialarbejdere m.fl. og  

 omskoling og bekendtgørelse nr. 550 af 1. november 1978 om adgang til  

 uddannelsesforanstaltninger for specialarbejdere m.fl. og om vilkår under  

 deltagelsen.
 Direktoratets afgørelse kan i henhold til § 99, stk. 1, i lov om  

 arbejdsformidling og arbejdsløshedsforsikring inden fire uger indbringes for  

 Ankenævnet for Arbejdsløshedsforsikringen, Amaliegade 25, 1256 København K.
 Genpart til brug for medlemmet vedlægges.
 P.D.V.
 E.B.
