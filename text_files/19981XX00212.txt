Skriftlig fremsættelse (14. januar 1999) Fødevareministeren (Henrik Dam Kristensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 landbrugsejendomme. (Ændring af strukturregler om husdyrhold,  

 samdrift og sammenlægning m.v.).
(Lovforslag nr.
L 157).
Det overordnede formål med lovforslaget er at sikre  

 en bæredygtig fremadrettet strukturudvikling i dansk landbrug.
En  

 udvikling i retning af få meget store landbrug er ikke ønskelig.  

 Der er derfor behov for en opstramning af landbrugsloven, som skal  

 sætte rammerne for udviklingen i de kommende år.
 Regeringen lægger afgørende vægt  

 på, at et dynamisk landbrugserhverv baseres på en  

 strukturpolitik, som kan medvirke til at fremme fødevarekvalitet og en  

 fortsat produktudvikling af sunde fødevarer, dyrevelfærd samt  

 harmoni mellem produktion, natur og miljø.
 Sigtet med lovforslaget er, at der fortsat skal være  

 mulighed for en fleksibel og dynamisk strukturtilpasning i retning af  

 økonomisk og miljømæssigt bæredygtige  

 driftsenheder, og at der samtidig bevares en bred variation af  

 landbrugsejendomme, der kan danne grundlag for selvstændig drift.  

 Lovforslaget vil medføre begrænsninger for de få, men  

 samtidig forbedre udviklingsmulighederne for de mange.
Lovforslaget indeholder således en række  

 strukturpolitiske regler, der sætter grænser for husdyrhold  

 på de enkelte landbrugsejendomme og bedrifter, og som begrænser  

 samdrift og sammenlægning af landbrugsejendomme.
Reglerne i  

 landbrugsloven har i øvrigt en nær sammenhæng med  

 miljø- og planlovgivningen, og forslaget indeholder en række  

 ændringer, der vil bidrage til et forbedret miljø i det  

 åbne land   bl.a. ved at understøtte initiativer som  

 følge af Vandmiljøplan II.
Et vigtigt element i lovforslaget er  

 "byggeklodsprincippet", hvor en landmand f.eks. kan etablere sig på en  

 landbrugsejendom og derefter udvide bedriften ved køb af en eller  

 flere selvstændige ejendomme, der evt. hver for sig kan udbygges med  

 husdyrproduktion op til en vis størrelse.
Ved gradvis nedtrapning kan  

 de enkelte landbrugsejendomme igen afhændes hver for sig.
Der foreslås en stramning af arealgrænsen ved  

 sammenlægning fra 150 ha til 100 ha, som vil bidrage til at bevare  

 ejendomme af en passende størrelse, der kan drives selvstændigt,  

 eller som kan indgå som en byggeklods i en bedrift bestående af  

 flere ejendomme.
Samtidig foreslås, at muligheden for at overskride  

 arealgrænsen på grund af harmonibehov ophæves.
Desuden foreslås en udvidelse af kredsen af  

 jordbrugere, der kan gøre krav på fortrinsstilling ved, at  

 afstandgrænsen for fortrinsstilling udvides fra 1 km til 2 km.
Samtidig  

 foreslås indført et vist uddannelseskrav som betingelse for  

 fortrinsstilling for at sikre, at den pågældende har vist  

 interesse for drift af landbrug.
Der foreslås endvidere en stramning af de  

 nugældende regler for etablering af større husdyrproduktioner  

 (over 250 DE) på den enkelte ejendom.
Der foreslås endvidere en  

 grænse på 750 DE på bedriften, som kun kan overskrides,  

 hvis landmanden ejer al den nødvendige jord til udbringning af  

 gødningen.
For at styrke mulighederne for at foretage fleksible og  

 midlertidige bedriftstilpasninger foreslås en forenkling og lempelse af  

 reglerne om samdrift og forpagtning, idet der foreslås indført  

 en arealgrænse for samdrift på 300 ha.
Der vil dog stadig  

 være mulighed for at samdrive mere end 300 ha, hvis der kun  

 indgår arealer fra op til 5 landbrugsejendomme.
Desuden foreslås  

 der en fast afstandsgrænse på 15 km, der normalt ikke kan  

 fraviges.
 Reglerne om erhvervelse ved arv og familiehandel  

 foreslås ændret, således at kravet om den tidligere ejers 3  

 års ejertid før det fyldte 67. år forhøjes til 8  

 år.
 Adgangen til, at selskaber kan købe  

 landbrugsejendomme, foreslås begrænset, og reglerne om  

 landmandens rolle i selskabet forslås skærpet bl.a. for at  

 reducere muligheden for omgåelse af lovens erhvervelsesregler.
 Forslaget indeholder desuden regler, der kan give  

 incitament til frivillige aftaler mellem landmænd og offentlige  

 myndigheder med henblik på etablering af våde enge eller  

 beskyttelse af drikkevand eller andre lignende  

 landbrug/miljøprojekter, hvor der f.eks. fastsættes  

 dyrkningsrestriktioner med henblik på at formindske  

 kvælstofudledningen fra landbruget.
 Endelig lægges der op til en stramning af kontrol og  

 tilsyn med overholdelse af lovens regler og til en styrkelse af lovens  

 administration.
 Med disse bemærkninger og idet jeg i øvrigt  

 henviser til lovforslagets bemærkninger, skal jeg anbefale lovforslaget  

 til Folketingets velvillige behandling.
