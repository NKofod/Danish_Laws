Nr BTB 26 Betænkning over Forslag til folketingsbeslutning om oprettelse af et  

 Østersøråd   

 Nr B 26 1991-92, 1. samling Afgivet af Udenrigsudvalget Afgivet: 19920409 Udvalget har behandlet beslutningsforslaget i nogle møder og har herunder stillet et spørgsmål til udenrigsministeren som denne har besvaret skriftligt.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til vedtagelse  

 uændret .
 Flertallet har noteret sig, at der den 5.-6. marts 1992 blev afholdt en  

 Østersøkonference i København med deltagelse af udenrigsministrene fra  

 Østersølandene og næstformand for EF-Kommissionen Henning Christophersen.
Konferencen besluttede at oprette et Østersøråd som et permanent organ,  

 der skal mødes en gang om året på udenrigsministerniveau.
Fagministre kan  

 også mødes inden for Rådets rammer.
Desuden er der oprettet en  

 embedsmandskomite, som skal sikre opfølgningen efter møderne og  

 forberedelserne af nye møder.
 Der er hermed skabt et nyt regionalt forum, som vil kunne yde et  

 væsentligt bidrag til at genskabe Østersøområdet som en ny vækstzone i  

 Europa, og som med en inddragelse af Rusland, Polen og de baltiske lande i et  

 internationalt samarbejde kan bidrage til politisk stabilitet.
Udvalget ønsker med vedtagelsen af beslutningsforslaget at tilføje det  

 allerede oprettede Østersøråd en parlamentarisk dimension bl.a. med henblik  

 på samarbejde med Nordisk Råd, når dette er hensigtsmæssigt.
Samarbejdet bør  

 være ubureaukratisk og ad hoc-præget, dvs. samles om naturlige opgaver f.eks.  

 miljø og infrastruktur.
 Et mindretal (Fremskridtspartiets medlem af udvalget) indstiller  

 beslutningsforslaget til forkastelse ved 2. (sidste) behandling.
 Mindretallet mener ikke, at der er brug for endnu et råd i Østersøområdet.
Løsningen af de væsentlige problemer, der er fælles for regionen, nemlig  

 miljø- og trafikproblemer, kan mageligt løses i Nordisk Råd, så det til en  

 afveksling kan få nyttige opgaver.
De omfattende økonomiske, økologiske og  

 demokratiske reformer, som skal gennemføres i Østersøregionen, skal  

 selvfølgelig løses, men ikke nødvendigvis med broderparten betalt af Danmark.  

 Det tidligere socialistiske/kommunistiske område må betragtes som et  

 ulandsområde, og som sådant må det være fra ulandsmidler, en eventuel støtte  

 skal tages i akutte nødsituationer.
Den bedste måde, problemerne kan løses på, er imidlertid hjælp til  

 selvhjælp.
Ved at give de danske erhvervsvirksomheder rimelige vilkår med  

 betragtelige skattelettelser vil man udviklingsmæssigt på alle felter gavne  

 både de baltiske lande, Skt.
Petersborg-regionen og den øvrige uudviklede  

 tidligere socialistiske/kommunistiske region omkring Østersøen.
Der vil da  

 blive en klar frihed under ansvar, og man vil skabe en fri og demokratisk  

 fremtid.
Som biprodukt vil man kunne mindske arbejdsløsheden i Danmark.
Alle disse opgaver kan imidlertid lige så godt løses af det organ, der  

 eksisterer i forvejen, nemlig Nordisk Råd.
Fremskridtspartiet skal derfor  

 anbefale, at man ikke opretter endnu en ny pengeslugende institution, men  

 lader pengene komme de erhvervsdrivende i både Danmark og den øvrige  

 Østersøregion mest muligt til gavn.
