Nr BSF 92 Forslag til folketingsbeslutning om afvikling af PVC Fremsat af Steen Gade (SF) Margrete Auken (SF) Jørn Jespersen (SF) Anni  

 Svanholt (SF) den 8. februar 1996 Folketinget opfordrer regeringen til at fremlægge en handlingsplan, der sikrer en hurtig nedbringelse af forbruget af PVC (polyvinylchlorid) med henblik på en reel afvikling af PVC-forbruget inden år 2000.
Handlingsplanen skal forelægges Folketinget inden udgangen af 1996 og tage  

 afsæt i, at PVC ikke hører til i et kredsløbssamfund, og derfor skal  

 forbruget afvikles.
Handlingsplanen skal indeholde konkrete initiativer på  

 følgende områder:
1. Afviklingen skal ske hurtigst muligt og senest inden år 2000 - Brugen af bly- og organiske tinforbindelser som stabilisatorer i  

 produktion af PVC-artikler skal afvikles hurtigst muligt og senest inden 1.  

 januar 2000, - Anvendelsen af PVC-blødgørerne diethylhexylphthalat (DEHP),  

 diisononylphthalat (DINP), butylbenzylphthalat (BBP) og dibutylphthalat (DBP)  

 skal gradvis afvikles i produktionen af blødgjort PVC-plast med henblik på en  

 totalafvikling inden 1. januar 2000. Industrikemikaliet bishenol A, som  

 anvendes sammen med de ovennævnte blødgørere, skal afvikles hurtigst muligt  

 og senest inden år 2000, - Kortkædede og højtklorerede klorparaffiner afvikles i produktionen inden  

 1. januar 1997, og der skal finde en totalafvikling sted i industriens brug  

 af klorparaffiner inden 1. januar 2000.
2. Mindre PVC i affaldsforbrændring - Mængden af PVC-produkter i affaldsforbrænding søges begrænset mest  

 muligt.
3. EU-initiativer I forlængelse af ovenstående initiativer opfordrer Folketinget regeringen  

 til med udgangspunkt i Esbjerg-deklarationen, juni 1995, og  

 UNEP-deklarationen, Washington november 1995, at tage initiativ til, at der i  

 EU udarbejdes en afviklingsplan for PVC.
4. Efterspørgselsesinitiatver - initiativer med henblik på, at påvirke  

 markedet Med henblik på i øvrigt at mindske de negative miljø- og  

 sundhedspåvirkninger som følge af forbruget og bortskaffelsen af PVC - det  

 gælder ikke mindst de særlige problemer, der er et resultat af  

 affaldsforbrænding af PVC-materialer - pålægges regeringen endvidere at  

 fremsætte initiativer, som sikrer, at anvendelsen af blandt andet importeret  

 PVC for eksempel begrænses ved:
- at den offentlige indkøbspolitik sikrer, at såvel offentlige indkøb  

 (statslige, amtslige og kommunale) som offentligt støttet indkøb i videst  

 muligt omfang er baseret på PVC-fri produkter, - at der udarbejdes en mærkningsordning, hvor det klart fremgår for  

 forbrugerne og offentlige indkøbsansvarlige, hvis produkterne indeholder PVC,  

 herunder at PVC-produkter belaster miljøet og sundheden mere end for eksempel  

 polyethylen, - at der forsøges indgået frivillige aftaler med detailhandelen med  

 henblik på at fremme, at detailhandelen i markedsføringen anvender mærkning,  

 der markerer, at pågældende detailkæde er »PVC/Klor-fri«, for hvad  

 angår alle produkter, et antal eller lignende, - at der iværksættes en oplysningskampagne, som målrettet informerer om  

 miljø- og sundhedsproblemerne i forbindelse med produktion, brug og  

 bortskaffelse af PVC-materialer samt om konkrete brugbare alternativer til  

 PVC, - i forlængelse af ovenstående udarbejder Miljø- og Energiministeriet en  

 samlet opgørelse over de produktområder, hvor der i dag ikke findes  

 tilfredsstillende PVC-fri alternativer (hospitalsartikler), med henblik på at  

 udarbejde en udviklings- og aktionsplan kombineret med udviklingskontrakter,  

 der sikrer, at substitution væk fra PVC kan foregå på alle områder, - at regeringen udarbejder en oversigt over forbrugsområder, hvor en  

 målrettet afgift vil fremme en hurtigere afvikling af PVC-holdige produkter.
Bemærkninger til forslaget Almindelige bemærkninger PVC-aftalen fra 1991 - et utilstrækkeligt aftaleinstrument Miljøstyrelsen indgik i 1991 en aftale med plastindustrien om nedbringelse  

 af PVC-forbruget på visse områder.
Formålet var især, at PVC skulle holdes  

 borte fra almindelig affaldsforbrænding.
På emballageområdet er der ifølge  

 plastindustriens egne oplysninger sket en substitution på 63 pct. siden 1987  

 (Erfaringer med substitution af PVC med renere teknologi og brancheaftale,  

 Miljøstyrelsen, Arbejdsrapport nr. 82, 1995). Aftalens ordning om  

 genanvendelse af en del af det PVC-holdige bygningsaffald, der bliver til  

 affald, synes også at blive overholdt, men reelt er den mængde PVC-holdige  

 byggeprodukter, som faktisk er blevet genanvendt, mimimal.
Den overordnede  

 ide, som lå til grund for aftalen - en reel afvikling af brugen af PVC via  

 substitution - må således siges ikke at være indfriet.
Aftaleinstrumentet har  

 simpelt hen ikke fungeret som incitament til at finde andre materialer, som  

 kunne afløse PVC.
Forbruget af PVC kendes ikke præcis i dag og må formodes at  

 være i samme størrelsesorden, som da aftalen blev indgået.
Aftalen har  

 således ikke indbygget procedurer, der tilsikrer en fortløbende opgørelse af  

 hverken produktion eller forbrug.
Når hertil kommer den forøgede viden, som  

 siden aftalens indgåelse er kommet frem om de miljø- og sundhedsmæssige  

 konsekvenser af produktion, brug og bortskaffelse af PVC-plast, er det helt  

 åbenlyst, at forudsætningerne for den frivillige aftale med den berørte  

 industri må betragtes som bortfaldet.
Behovet for en udfasningsplan for PVC  

 bliver stadig mere akut.
Danmarks og EU's miljømæssige forpligtelser En afviklingsplan for PVC vil bringe såvel Danmark som EU i  

 overensstemmelse med de internationale forpligtelser på miljøområdet, som  

 begge parter har indgået og i øvrigt deltaget aktivt i tilvejebringelsen af.  

 Det drejer sig om Nordsø-deklarationen (Esbjerg-deklarationen) fra juni 1995,  

 hvor Danmark og EU er medunderskrivere på beslutningen om, at udslip af alle  

 miljøfremmede stoffer skal være ophørt inden 25 år -  

 »Generationsmålsætningen« - samt at tilførsel af miljøfarlige  

 stoffer skal reduceres til naturlige baggrundsværdier (Esbjerg-deklarationen,  

 juni 1995, afsnit 17 og 22). Endvidere drejer det sig om UNEP-beslutningen i  

 Washington, november 1995, hvor Danmark og EU var at finde blandt de mere end  

 100 parter, der besluttede sig for, at der skulle tages et globalt skridt hen  

 imod at eliminere forureningen med svært nedbrydelige organiske kemikalier,  

 kaldet POP'er.
I denne beslutning henvises til 12 særligt prioriterede  

 stoffer - alle klororganiske - og blandt disse dioxiner og furaner, som  

 uundgåeligt er tilknyttet PVC (UNEP-deklarationen, Washington, november 1995,  

 artikel 88 og 89).
 I Danmark har Folketinget med vedtagelsen af forslag om motiveret  

 dagsorden i forbindelse med forespørgsel F 9, 23. november 1995, prioriteret  

 udfasning af miljøfremmede stoffer som en blandt de fire vigtigste  

 miljøpolitiske indsatsområder.
I miljø- og energiministerens svar til Miljø- og Planlægningsudvalget den  

 15. december 1995, jf. alm. del., bilag nr. 300, oplyses det, at  

 Miljøstyrelsen har igangsat arbejdet med en handlingsplan, der vil give et  

 bud på, hvordan Nordsø-deklarationens »generationsmål« skal  

 implementeres.
Den forventes at foreligge medio maj 1996.
Miljø- og energiministeren har endvidere i et svar til Miljø- og  

 Planlægningsudvalget orienteret om, at han bedt Miljøstyrelsen om »at  

 iværksætte yderligere initiativer, både nationalt og internationalt, for at  

 fremme substitution af såvel blød som hård PVC« (jf.
Miljø- og  

 Planlægningsudvalget, alm. del., bilag 339, af 22. december 1995). Dette  

 understreger yderligere den ovenfor nævnte konstatering af, at den frivillige  

 PVC-aftale ikke selvstændigt har bidraget til denne substitution i  

 tilstrækkeligt omfang.
Svensk afviklingsplan af PVC I Sverige har den svenske Rigsdag den 22. november 1995 vedtaget en  

 betænkning fra Rigsdagens jordbruksutskott om PVC.
Denne beslutning  

 konstaterer blandt andet overordnet, at PVC ikke hører hjemme i et  

 kredsløbssamfund, at de negative miljøpåvirkninger som følge af  

 klorfremstilling med henblik på at fremstille diklorethan bør mindskes (70  

 pct. af al klor, som anvendes i Sverige, går til fremstilling af  

 diklorethan), og at afviklingen af miljøskadelige additiver bør påbegyndes  

 hurtigt (Jordbruksutskottets betankande 1995/96: JoU 8).
Bemærkninger til beslutningsforslagets enkelte punkter Ad 1 PVC (polyvinylklorid) er et termoplastisk materiale, der gennemsnitlig set  

 indeholder 57 pct. klor og 43 pct. kulbrinte.
Karakteristisk for PVC er, at  

 det for at opnå dels stabilitet under fremstillingen samt en række  

 ønskværdige materialeegenskaber som færdigvare skal tilsættes en række  

 additiver i form af blandt andet stabilisatorer og for blød PVC's vedkommende  

 blødgørere.
Undervejs i fremstillingen af rå-PVC dannes blandt andet en række  

 klorerede forbindelser og herunder eventuelt dioxin, der risikerer at slippe  

 ud i det omgivende miljø. Under stabiliseringen af materialet, blandt andet  

 varmestabiliseringen, tilsættes ovennævnte stabilisatorer, som oftest en  

 række miljø- og sundhedsskadelige tungmetaller, som for eksempel forskellige  

 organiske tinforbindelser og bly- og cadmiumforbindelser.
Cadmiumforbindelser  

 anvendes ikke længere i Danmark.
Forslagsstillerne er opmærksom på, at en ny (generel) bekendtgørelse  

 omkring bly er under udarbejdelse, som også vil indeholde en regulering af  

 bly som stabilisator i PVC (jf.
Miljø- og Planlægningsudvalget, alm. del.,  

 bilag nr. 339 af 22. december 1995). Bly er i europæisk sammenhæng den helt  

 dominerende stabilisator (over 50 pct.), hvorfor en udfasning af dette  

 tungmetal vil være et stort fremskridt.
Men forslagsstillerne skal  

 understrege nødvendigheden af, at alle de nævnte tungmetaller afvikles som  

 stabilisatorer, idet for eksempel overgangen til organiske tinforbindelser,  

 hvoraf nogle er akut toksiske for vandmiljøet, ikke er et acceptabelt  

 alternativ til blyforbindelser (Den Svenske Kemikalieinspektion,  

 Delredovisning av uppdrag om att foreslå atgardder for at minimere risker med  

 olika tilsatser i PVC, 15. december 1995).
Til fremstilling af blød PVC anvendes blødgørere - især de forskellige  

 phthalater, blandt andet DEHP (diethylhexylphthalat), DINP  

 (diisononylphthalat), BBP (butylbenzylphthalat) og DBP (dibutylphthalat).  

 Blødgørerne udgør omregnet i vægt den helt afgørende andel af  

 PVC-additiverne.
Forbruget af phthalater i Danmark i 1992 skønnes at være  

 9-14.000 tons/år, hvoraf ca. 90 pct. bruges til blødgøring af PVC, og DEHP er  

 den helt dominerende (Miljøstyrelsen, status for arbejdet med  

 østrogenlignende stoffer, oktober 1995).
Disse blødgørere udvaskes under brug dels under påvirkning af rindende  

 vand, men især ved vask.
Danske undersøgelser har således konstateret bl.a.  

 DEHP i såvel indløb som udløb fra spildevandsrensningsanlæg samt i slammet.  

 10-50 pct. af DEHP viste sig at passere igennem spildevandsrensningsanlægget  

 ud i vandmiljøet.
DEHP er toksisk i vandmiljøet og kan akkumuleres i  

 bundsediment, i særdeleshed ved lav temperatur.
De samlede årlige mængder af  

 phthalater fra renseanlæg, det vil sige udløb fra renseanlæg samt slam,  

 vurderes at være ca. 20-30 tons årligt, hvoraf DEHP igen udgør langt  

 hovedparten.
Kilderne til disse store udslip er industrien og brug af  

 produkter fremstillet af blød PVC.
Når beslutningsforslaget opererer med afvikling af phthalaterne DBP og  

 BBP, skyldes det især deres påviste humantoksikologiske effekter, herunder  

 østrogeneffekter.
Afviklingen af bisphenol A begrundes direkte i dets  

 østrogeneffekt (Male Reproductive Health and Enviromental Chemicals vith  

 Estrogenic Effects, Miljøstyrelsen, Miljøprojekt nr. 290, 1995 og Mandlig  

 reproduktion og kemiske stoffer med østrogenlignende effekter,  

 Miljøstyrelsen, Miljøprojekt nr. 292, 1995).
 Som dokumentation for problemer omkring blødgørerne henvises i øvrigt til  

 ovennævnte delredovisning fra den svenske kemikalieinspektion, hvoraf det i  

 øvrigt også fremgår, at DEHP-koncentrationen i sediment nær to undersøgte  

 punktkilder ligger så højt, at det ifølge den svenske kemikalieinspektion må  

 anses for at udgøre en miljørisiko.
Afviklingen af klorparafiner begrundes i deres kræftfremkaldende  

 egenskaber og deres meget toksiske effekter over for vandorganismer.
De  

 kortkædede klorparaffiner er relativt mere giftige end de langkædede, idet de  

 lettere optages i kroppen, men sidstnævnte er sværere nedbrydelige, hvorfor  

 brugen af klorparaffiner som sådan skal afvikles.
Ad 2 Efterhånden som PVC-produkter tages ud af brug, følger det i Danmark den  

 almindelige affaldsstrøm - forbrænding, deponering og genanvendelse.
I  

 Danmark går hovedparten til affaldsforbrænding.
For de to store  

 affaldsfraktioners vedkommende gælder, at for husholdningsaffald (ca. 1,5  

 mio. tons) går langt over halvdelen til forbrænding, og for industriaffald  

 (ca. 2 mio. tons) går ca. 1/5 til forbrænding.
I alt afbrændes ca. 1,8 mio.  

 tons affald årligt i Danmark.
Heraf er 13.500 tons PVC-affald, svarende til  

 ca. 0,75 pct.
Den totale klortilførsel til affaldsforbrænding er opgjort til  

 ca. 10.000 tons, og heraf er klor stammende fra PVC-affald estimeret til ca.  

 2/3 (Miljøstyrelsen, Affaldsforbrænding i forbindelse med PVC-aftalen,  

 Arbejdsrapport nr. 39, 1995). PVC-affald er den helt dominerende kilde til  

 klorproblemer i forbindelse med affaldsforbrænding, restprodukter herfra m.v.  

 Hvis alt PVC kunne fjernes fra affald, ville de samlede marginale besparelser  

 i Danmark på udgifter til røggasrensning og bortskaffelse af restprodukter  

 udgøre mellem ca. 25 og 33 mio. kr. pr. år, svarende til en reduktion på  

 1,9-2,4 kr. pr. kg. fjernet PVC.
PVC-aftalen fra 1991 har som nævnt ovenfor indarbejdet en genbrugsordning  

 for PVC-holdige byggematerialer, der ender som affald.
I 1993, det seneste  

 år, som der findes tal for, genanvendtes imidlertid kun 350 tons  

 byggematerialer (Erfaringer med substitution af PVC med renere teknologi og  

 brancheaftale, Arbejdsrapport nr. 82, 1995). Dette bør sammenholdes med, at  

 der samme år fremstilledes ca. 40.000 PVC-holdige byggeprodukter  

 (Teknologinævnet, Nyt om PVC og miljøet, nyhedsbrev nr. 69, oktober 1995).  

 Når disse byggeprodukter ad åre bliver til affald sammen med en stor del af  

 de sandsynligvis over 1 mio. tons PVC-holdige produkter, der allerede er  

 ophobet i bygninger og anlæg, står vi over for et genanvendelseskrav, som det  

 forekommer urealistisk kan overholdes i overensstemmelse med PVC-aftalens  

 ordlyd.
Vi står altså dermed over for et potentielt mangedoblet  

 PVC-affaldsforbrændingsproblem.
Dette accentuerer og forøger yderligere de  

 problemer vi står over for nu med hensyn til klorbrinte, saltsyre,  

 tungmetaller og dioxin i såvel udslip fra affaldsforbrændingen som i  

 restprodukter fra denne, herunder flyveasken (Ingeniøren nr. 50, 1995). Hvis  

 ikke der gribes ind over for den stadige ophobning af PVC i miljøet, står vi  

 derfor med en sandsynlig forøgelse af de dioxin- og furanudslip fra dansk  

 affaldsforbrænding.
Den samlede mængde PCDD (dioxiner) og PCDF (furaner) fra  

 affaldsforbrænding er - 1989-tal - opgjort til 34 g (regnet som TEQ -  

 Nordisk/år) henholdsvis 250 g (regnet som TEQ - I/år) (Arbejdsrapport fra  

 Miljøstyrelsen nr. 81, 1995, Kilder til dioxinforurening og forekomst af  

 dioxin i miljøet).
 Der er en reel risiko for, at den tungmetalbelastning, som ligger  

 »gemt« i PVC-affaldet, og som ikke i dag udgør en væsentlig andel  

 af tungmetalproblemerne, i stigende grad vil bidrage til dette problem.
Grundlæggende betyder det forhold, at der i PVC er indeholdt en mængde  

 miljøfarlige og miljøfremmede stoffer, at der i PVC's livscyklus uvægerligt  

 er indbygget en risiko for spredning af disse til miljøet.
I Danmark, hvor vi  

 ikke har egen klorproduktion, VCM (vinylkloridmonomer) m.v., er vi i nogen  

 grad afsondret fra de første led i PVC'ens livscyklus.
Omvendt er vi, fordi  

 vi i særegen udstrækning anvender affaldsforbrænding som  

 affaldsbortskaffelsesmetode, meget udsat for de særlige miljømæssige  

 belastninger, som er knyttet til PVC i denne fase af produktets livscyklus.  

 Det vil være særdeles vanskeligt at bringe den mængde PVC, som går til  

 affaldsforbrænding, ned eller måske blot at stabilisere denne uden en  

 fuldstændig afvikling af det fremtidige PVC-forbrug.
Vi står yderligere over  

 for det paradoks, at vi - selv ved en særdeles vanskelig operation, hvor vi  

 fik udskilt PVC'en i affaldet - ikke stod med et miljømæssigt optimalt  

 alternativ til forbrændingen.
Hvor de problematiske stoffer i  

 affaldsforbrænding findes i de luftformige emissioner fra denne eller i det  

 faste affald er også en genbrugsordning af PVC-materialer ensbetydende med en  

 ukontrolleret spredning af miljøfarlige og miljøfremmede stoffer i miljøet.
Ad 4 Beslutningsforslagets initiativer om »afvikling« og »mindre  

 affaldsforbrænding« garanterer ikke en afvikling i forbruget, idet  

 import af PVC-produkter fortsat vil kunne finde sted.
Forslaget pålægger  

 derfor regeringen at fremsætte initiativer, som sikrer et mindsket forbrug af  

 blandt andet importeret PVC i form af markedsbaseret fremme af substitution.
En mærkningsordning sikrer, at forbrugerne gives nødvendige forudsætninger  

 for at vælge PVC fra.
Endvidere er det en forudsætning for en mere finmasket  

 affaldssortering af plast, som igen er forudsætning for eventuelt  

 velfungerende genbrugsordninger for anden plast.
Brancheaftaler omkring markedsføring via mærkning af PVC - eller klor-fri  

 produkter - vil i sammenhæng med en aktiv og offentlig oplysningskampagne  

 omkring såvel miljø- og sundhedsproblemer knyttet til brugen af PVC som  

 konkrete alternativer på alle anvendelsesområder via markedet bidrage til  

 indkøb af PVC-fri produkter.
En velfungerende oplysningskampagne vil givet  

 forudsætte, at der afsættes midler til folkeoplysning.
I forlængelse af  

 forsøg på at indgå frivillige aftaler med detailhandelen om mærkning kan der  

 tages initiativ til en ligeledes frivillig aftale med Det Danske  

 Handelskammer om muligheder for og iværksættelse af en afvikling i importen  

 af PVC-produkter.
Indførsel af afgifter kan være en nødvendighed på områder, hvor  

 PVC-holdige produkter i urimelig grad udkonkurrerer PVC-frie.
Legetøj er et  

 godt eksempel.
I forbindelse med opgørelsen over de produktområder, hvor der ikke i dag  

 findes tilfredsstillende PVC-fri alternativer, må det overvejes, om der  

 målrettet må sættes nye specialbevillinger af inden for renere  

 teknologi-programmet til såvel teknologiudvikling som implementering af  

 PVC-fri produkter.
Grundlæggende tyder alt på, at der reelt kun er  

 teknologiske barrierer inden for hospitalsartikler.
