Kapitel 1   Indhold Kapitel 2   Oprettelse af lokale aktionsgrupper Kapitel 3   Forhåndsgodkendelse af lokale aktionsgrupper Kapitel 4   De lokale aktionsgruppers virke Kapitel 5   Lokale udviklingsstrategier Kapitel 6   Sammenhæng mellem regionale og kommunale strategier Kapitel 7   Koordinatorernes opgaver Kapitel 8   Budget til lokale aktionsgrupper Kapitel 9   Tilskud til koordinator, administration samt forberedelse og fremme af samarbejdsprojekter Kapitel 10   Underretningspligt Kapitel 11   Kontrol Kapitel 12   Bortfald og tilbagebetaling af tilskud Kapitel 13   Klageadgang Kapitel 14   Straffebestemmelser Kapitel 15   Ikrafttrædelse Bilag 1 Bilag 2 Bekendtgørelse om oprettelse og drift af lokale aktionsgrupper under landdistriktsprogrammet for perioden 2007-2013 I medfør af § 3, jf. § 2, nr. 9, § 5, § 7, stk. 4, § 11, stk. 1, 2 og 4, og § 13, stk. 1, i lov nr. 316 af 31. marts 2007 om udvikling af landdistrikterne (landdistriktsloven) fastsættes efter bemyndigelse:
Kapitel 1 Indhold § 1. Bekendtgørelsen fastlægger bestemmelser om oprettelse og drift af lokale aktionsgrupper, der skal administrere dele af det danske landdistriktsprogram for perioden 2007-2013. De lokale aktionsgrupper skal medvirke til at opfylde målsætninger for landdistriktsprogrammet.
Definition og afgrænsning § 2. En lokal aktionsgruppe er et partnerskab mellem lokale myndigheder, organisationer, foreninger, virksomheder og borgere med det formål at bidrage til udviklingen af lokalsamfundet og landdistrikterne i henhold til en lokal udviklingsstrategi.
Stk. 2. De lokale aktionsgruppers geografiske område følger som udgangspunkt kommunegrænserne.
En lokal aktionsgruppe skal dække mindst én kommunes geografiske område.
Der kan kun etableres én lokal aktionsgruppe pr. kommune.
 Stk. 3. I særligt begrundede tilfælde kan de stk. 2 nævnte kriterier for aktionsgruppernes geografiske område fraviges.
 Stk. 4. Den lokale aktionsgruppe kan, i begrundede tilfælde efter ansøgning til FødevareErhverv, integreres med aktionsgruppen nedsat under fiskeriprogrammet for perioden 2007-2013.
 Stk. 5. De lokale aktionsgrupper kan oprettes i de kommuner, der på kortet i bilag 1 betegnes yderkommuner, landkommuner og mellemkommuner.
 Stk. 6. Bestemmelserne i denne bekendtgørelse gælder ikke for lokale aktionsgrupper, der oprettes i kommuner, der i bilag 1 betegnes bykommuner.
Kapitel 2 Oprettelse af lokale aktionsgrupper § 3. En lokal aktionsgruppe oprettes som en forening med egne vedtægter og bestyrelse.
§ 4. Oprettelse af en lokal aktionsgruppe påbegyndes ved afholdelse af et informationsmøde om oprettelse af en lokal aktionsgruppe inden for kommunens geografiske område.
På mødet besluttes ved simpelt flertal, om der skal søges samarbejde med en nabokommune, eller om der skal oprettes egen lokale aktionsgruppe.
Informationsmødet er åbent for alle og skal bekendtgøres med mindst 14 dages varsel i lokale aviser, der som minimum dækker kommunens geografiske område.
 Stk. 2. Hvor en aktionsgruppe bliver oprettet i et andet klart afgrænset geografisk område end en kommune eller flere kommuner, skal den fremgangsmåde, som er beskrevet i stk. 1, følges.
§ 5. En lokal aktionsgruppe dannes ved afholdelse af en stiftende generalforsamling.
Efterfølgende afholder den lokale aktionsgruppe generalforsamling mindst en gang årligt.
En generalforsamling skal bekendtgøres med mindst 14 dages varsel i lokale aviser, der som minimum dækker den lokale aktionsgruppes geografiske område.
Stk. 2. Fremmødte personer over 15 år med fast bopæl i den lokale aktionsgruppes geografiske område er stemmeberettigede på den stiftende generalforsamling.
På efterfølgende generalforsamling er registrerede, fremmødte medlemmer af den lokale aktionsgruppe stemmeberettigede.
§ 6. Personer over 15 år med fast bopæl i den lokale aktionsgruppes geografiske område kan blive registreret som medlemmer.
Medlemmer udpeget af kommunalbestyrelsen, regionsrådet og det regionale vækstforum, jf. § 7, stk. 3, er dog undtaget fra bopælskravet.
 Stk. 2. Personer med bopæl i et af de områder, der har etableret en lokal aktionsgruppe i henhold til § 2, stk. 3, kan dog også være medlem af den lokale aktionsgruppe, som er nedsat i den kommune, områder ligger i.
§ 7. Bestyrelsen tegner den lokale aktionsgruppe.
Bestyrelsen for den lokale aktionsgruppe vælges blandt aktionsgruppens medlemmer på en generalforsamling, jf. § 6, stk. 1. Til bestyrelsen er medlemmer over 18 år valgbare, og det er en betingelse, at kandidaten er til stede på generalforsamlingen.
Kandidaten kan dog afgive fuldmagt og på den måde tilkendegive, at vedkommende ønsker at blive valgt til bestyrelsen.
Valgperioden for et bestyrelsesmedlem er 2 år, dog således at halvdelen af bestyrelsen afgår ved hver ordinær generalforsamling.
 Stk. 2. Formanden for bestyrelsen vælges af generalforsamlingen.
Stk. 3. I forening kan regionsrådet og det regionale vækstforum på forhånd udpege et medlem af bestyrelsen, dog således at Bornholms Vækstforum alene udpeger et medlem til bestyrelsen.
Den pågældende kommunalbestyrelse kan på forhånd højst udpege to medlemmer af bestyrelsen.
FødevareErhverv kan dog meddele en tidsbegrænset dispensation fra kravet om højst to medlemmer udpeget af kommunalbestyrelsen.
 Stk. 4. I tilfælde, hvor en lokal aktionsgruppes geografiske område ligger i to eller flere kommuner, kan hver kommunalbestyrelse udpege op til to bestyrelsesmedlemmer, jf. dog stk. 8. I tilfælde, hvor en lokal aktionsgruppes geografiske område ligger i to eller flere regioner, kan de pågældende regioner og vækstfora i forening udpege tilsvarende antal bestyrelsesmedlemmer, jf. dog stk. 8.
 Stk. 5. Det skal tilstræbes, at bestyrelsen sammensættes af personer, der kan varetage interesserne for nedenstående 4 socioøkonomiske grupper:
 1) Lokale borgere.
 2) Lokale virksomheder og erhvervsorganisationer.
 3) Lokale natur-, miljø-, kultur-, borger- og fritidsforeninger.
 4) Offentlige myndigheder, inklusiv de forlods udpegede medlemmer.
 Stk. 6. Der skal tilstræbes en ligelig køns- og aldersfordeling i bestyrelsen.
 Stk. 7. Bestyrelsen skal bestå af et ulige antal medlemmer, dog mindst 7.
 Stk. 8. Repræsentanter for offentlige myndigheder kan højst udgøre 30 pct. af bestyrelsens medlemmer.
 Stk. 9. Medlemmer af en lokal aktionsgruppe kan kun vælges til bestyrelsen for den lokale aktionsgruppe, som dækker det geografiske område, hvor de har bopæl, jf. § 6, stk. 2.
§ 8. Generalforsamlingen for den lokale aktionsgruppe fastsætter vedtægter for foreningen.
Disse vedtægter bør tage udgangspunkt i de i bilag 2 angivne standardvedtægter.
Vedtægterne for den lokale aktionsgruppe skal godkendes af FødevareErhverv, før bestemmelserne kan træde i kraft.
 Stk. 2. Hvis der foretages ændringer af vedtægter eller af bestyrelsens sammensætning skal underretning herom indsendes til FødevareErhvervs godkendelse senest 14 dage efter beslutningen.
 Stk. 3. Forvaltningsloven og lov om offentlighed i forvaltningen finder anvendelse for foreningens virksomhed.
Kapitel 3 Forhåndsgodkendelse af lokale aktionsgrupper § 9. FødevareErhverv kan forhåndsgodkende de lokale aktionsgrupper, der lever op til kravene i denne bekendtgørelse, jf. dog stk. 3. Fra 2009 kan ansøgning om forhåndsgodkendelse om oprettelse af en lokal aktionsgruppe kun indsendes, hvis en tidligere godkendt lokal aktionsgruppe for det pågældende geografiske område er ophørt, eller hvis der ikke tidligere har været oprettet en lokal aktionsgruppe for det geografiske område.
 Stk. 2. Ansøgningen om forhåndsgodkendelse skal mindst indeholde:
 1) Angivelse af det geografiske område.
 2) Beskrivelsen af områdets socioøkonomiske forudsætninger og aktuelle problemer.
 3) Redegørelse for de overordnede elementer, der forventes at indgå i den lokale udviklingsstrategi.
 4) Vedtagne vedtægter, herunder redegørelse for processen med etablering af den lokale aktionsgruppe og valg af bestyrelsen.
Stk. 3. I tilfælde, hvor der er flere ansøgninger om oprettelse af en lokal aktionsgruppe i samme geografiske område, sker forhåndsgodkendelsen på baggrund af et konkurrenceprincip.
Vurderingen af ansøgningerne sker ud fra følgende kriterier:
 1) Originalitet og nyhedsværdi.
 2) Sammenhæng med andre regionale og kommunale strategier.
 3) Fokusering af udviklingsindsatsen.
 4) Bæredygtighed.
 5) Økonomisk gennemførlighed.
 6) Ligestilling.
 7) Nationalt og internationalt samarbejde.
 8) Den lokale aktionsgruppes repræsentativitet.
 9) Den lokale aktionsgruppes organisering.
Kapitel 4 De lokale aktionsgruppers virke § 10. Efter at have opnået forhåndsgodkendelse efter § 9, stk. 1, udarbejder bestyrelsen for den lokale aktionsgruppe en lokal udviklingsstrategi, som skal godkendes af den lokale aktionsgruppes medlemmer.
 Stk. 2. Bestyrelsen for den lokale aktionsgruppe har til opgave at arbejde for gennemførelse af aktiviteter og opfyldelse af de mål, som er fastsat i den godkendte udviklingsstrategi.
 Stk. 3. Bestyrelsen for den lokale aktionsgruppe prioriterer og indstiller projektansøgninger under landdistriktsprogrammet 2007-2013 til afgørelse i FødevareErhverv inden for en af FødevareErhverv udmeldt økonomisk ramme.
Kapitel 5 Lokale udviklingsstrategier § 11. En lokal udviklingsstrategi skal:
 1) Gennemføres inden for rammerne af de i det danske landdistriktsprogram 2007-2013 prioriterede overordnede målsætninger.
 2) Indeholde en analyse af den nuværende situation på landdistriktsområdet i den lokale aktionsgruppes geografiske område, herunder problemstillinger af særlig lokal betydning.
 3) Indeholde kvantificerede målsætninger.
 4) Indeholde en redegørelse for forventede aktiviteter, herunder for finansiering af strategien og for, hvordan der forventes opnået en lokal helhedsorienteret og integreret udvikling i områdets landdistrikter.
 5) Indeholde en redegørelse for, hvorledes lokale organisationer, foreninger, borgere, virksomheder og offentlige myndigheder er blevet involveret i gennemførelse af udviklingsstrategien.
 6) Indeholde et budget og en tidsplan for gennemførelse af aktiviteterne.
 Stk. 2. Den lokale udviklingsstrategi kan desuden indeholde yderligere målsætninger for lokal udvikling, som ikke søges medfinansieret under landdistriktsprogrammet.
 Stk. 3. Eventuelle ændringer af den godkendte lokale udviklingsstrategi indsendes til FødevareErhvervs godkendelse senest 14 dage efter deres vedtagelse.
Kapitel 6 Sammenhæng mellem regionale og kommunale strategier § 12. Inden den lokale udviklingsstrategi fremsendes til godkendelse i FødevareErhverv, skal henholdsvis regionsrådet i den pågældende region, det regionale vækstforum i den pågældende region og de berørte kommuner inden for en frist på 14 dage godkende, at den lokale udviklingsstrategi er i overensstemmelse med henholdsvis de fastlagte regionale udviklingsstrategier, de fastlagte regionale erhvervsudviklingsstrategier og de fastlagte kommunale udviklingsstrategier.
 Stk. 2. Eventuelle ændringer til den lokale udviklingsstrategi skal godkendes efter proceduren i stk. 1.
Kapitel 7 Koordinatorernes opgaver § 13. Bestyrelsen for den lokale aktionsgruppe kan ansætte en koordinator.
Stk. 2. Koordinatorens opgaver er bl.a., at 1) være sekretariatsleder for den lokale aktionsgruppe, 2) fungere som rådgiver i forbindelse med påbegyndelse og gennemførelse af projekter til realisering af den udarbejdede lokale udviklingsstrategi, 3) føre tilsyn med, at projekterne gennemføres i henhold til projektansøgning og godkendelse, og 4) varetage den daglige koordination af den lokale aktionsgruppes opgaver med de regionale og lokale aktiviteter.
 Stk. 3. En koordinator skal have de nødvendige faglige og personlige kvalifikationer.
Kapitel 8 Budget til lokale aktionsgrupper § 14. FødevareErhverv tildeler indenfor de afsatte bevillingsmæssige rammer en godkendt lokal aktionsgruppe et budget fra landdistriktsprogrammet til gennemførelse af projekter, der ligger inden for rammerne af gruppens lokale udviklingsstrategi, samt til administration.
Budgettet til den enkelte aktionsgruppe fastsættes på grundlag af principperne i stk. 2 omfattende den kommune eller de kommuner, som aktionsgruppen dækker.
FødevareErhverv fastsætter særskilt budgettet til en lokal aktionsgruppe, der dækker et andet geografisk område end en kommune eller flere kommuner, jf. § 2, stk. 3.
 Stk. 2. For hver kommune, som er dækket af en lokal aktionsgruppe, bliver der fastsat et lige stort grundbeløb, jf. dog stk. 3, og et beløb fordelt efter befolkningstætheden og beskatningsgrundlaget i kommunen.
Stk. 3. Lokale aktionsgrupper, der bliver nedsat i yderkommuner eller landkommuner, kan få tildelt et budget bestående af EU -midler og statslige midler.
Lokale aktionsgrupper, der bliver nedsat i mellemkommuner, kan dog kun få tildelt et budget bestående af EU -midler, og er selv ansvarlige for at fremskaffe national offentlig medfinansiering.
 Stk. 4. I de lokale aktionsgruppers budget kan indgå andre offentlige midler, som efter ansøgning til FødevareErhverv kan udløse tilsvarende EU-midler.
Kapitel 9 Tilskud til koordinator, administration samt forberedelse og fremme af samarbejdsprojekter § 15. Inden for det tildelte budget efter § 14 kan den lokale aktionsgruppe afholde udgifter til aflønning af en koordinator og til administration.
 Stk. 2. FødevareErhverv meddeler inden for de afsatte rammer tilsagn om tilskud til udgifter til aflønning af en koordinator og til administration til de enkelte aktionsgrupper.
 Stk. 3. Lokale aktionsgrupper i yderkommuner og landkommuner må bruge op til 20 pct. af aktionsgruppens samlede budget til disse udgifter.
 Stk. 4. Lokale aktionsgrupper i mellemkommuner må bruge op til 20 pct. af aktionsgruppens samlede budget til disse udgifter, og er selv ansvarlige for at fremskaffe national offentlig medfinansiering.
 Stk. 5. Hvis FødevareErhverv godkender forhåndsansøgningen, jf. § 9, stk. 1, kan der ydes tilskud til udgifter til løn og administration, der afholdes fra datoen for FødevareErhvervs modtagelse af ansøgning om forhåndsgodkendelse.
§ 16. FødevareErhverv kan inden for afsatte rammer meddele tilsagn til bestyrelsen for lokale aktionsgrupper om tilskud til aktiviteter til fremme, forberedelse og udvikling af samarbejdsprojekter.
Aktiviteterne må først iværksættes, når FødevareErhverv har givet tilladelse hertil.
 Stk. 2. Indgår en bestyrelse for en lokal aktionsgruppe i et transnationalt samarbejdsprojekt kan FødevareErhverv meddele et foreløbigt tilsagn om tilskud til aktiviteter til fremme, forberedelse og udvikling af et transnationalt samarbejdsprojekt.
Stk. 3. FødevareErhverv orienterer herefter Europa-Kommissionen om det foreløbige tilsagn af ethvert transnationalt projekt og udpeger en dansk kontaktperson fra FødevareErhverv for hvert projekt.
Et foreløbigt tilsagn er gyldig i op til 9 måneder.
Stk. 4. FødevareErhverv konsulterer EU´s database for transnationale projekter for at sikre, at et transnationalt projekt har opnået foreløbig godkendelse af de kompetente myndigheder i de øvrige involverede EU-medlemslande.
Herefter kan FødevareErhverv meddele endeligt tilsagn til bestyrelsen for den lokale aktionsgruppe om tilskud til aktiviteter til fremme, forberedelse og udvikling af et transnationalt projekt.
 § 17. Ansøgning om udbetaling af tilskud indsendes til FødevareErhverv, der udbetaler det årlige tilskud som kvartalsvise acontobeløb til den lokale aktionsgruppe på grundlag af et budget fra den lokale aktionsgruppe eller udbetaler tilskuddet på baggrund af dokumenterede afholdte udgifter.
Stk. 2. Ved acontoudbetaling, jf. stk. 1, indsender den lokale aktionsgruppe årligt inden den 1. marts dokumentation for anvendelsen af udbetalte acontobeløb i det foregående år til FødevareErhverv.
Dokumentationen består af et særligt skema der vedlægges en revisorerklæring fra en registreret eller statsautoriseret revisor.
Skema og formular til revisorerklæring fås ved henvendelse til FødevareErhverv eller via FødevareErhvervs hjemmeside.
Der kan ikke udbetales tilskud aconto for andet kvartal det følgende år, førend dokumentationen er modtaget.
 Stk. 3. FødevareErhverv kan foretage regulering af tilskudsbeløb på baggrund af den årlige opgørelse i forbindelse med næstfølgende acontoudbetaling.
Stk. 4. Anmodningom udbetaling af tilskud på baggrund af dokumenterede afholdte udgifter, jf. stk. 1, skal ske på et særligt skema og vedlægges en revisorerklæring fra en registreret eller statsautoriseret revisor.
Skema og formular til revisorerklæring fås ved henvendelse til FødevareErhverv eller via FødevareErhvervs hjemmeside.
Der kan én gang månedligt indsendes anmodning om udbetaling til FødevareErhverv.
 Stk. 5. Udbetaling af tilskud sker til den lokale aktionsgruppes NemKonto.
 Stk. 6. Udbetalingsanmodning og originale regnskabsbilag skal holdes tilgængelig i 5 år, regnet fra udbetalingsdatoen.
§ 18. Bestyrelsen for den lokale aktionsgruppe skal hvert år udarbejde et regnskab for driften af aktionsgruppen og en beretning for aktionsgruppens og bestyrelsens arbejde i det forgangne regnskabsår samt et drifts- og likviditetsbudget for det kommende år.
Regnskabet revideres af en registreret eller statsautoriseret revisor.
 Stk. 2. Kopi af det godkendte regnskab, beretningen, budgettet samt referat af generalforsamlingen skal indsendes til FødevareErhverv til orientering, således at det er FødevareErhverv i hænde senest den 1. juni.
Kapitel 10 Underretningspligt § 19. En lokal aktionsgruppe skal i den periode, hvor betingelserne for tilskud efter kapitel 9 skal opfyldes, på forlangende afgive erklæring til FødevareErhverv om, hvorvidt betingelserne for tilskud fortsat er opfyldt.
 Stk. 2. En lokal aktionsgruppe er forpligtet til uden ugrundet ophold skriftligt at give FødevareErhverv meddelelse om forhold, der kan medføre bortfald af tilsagn eller tilbagebetaling af tilskud, jf. § 21.
Kapitel 11 Kontrol § 20. FødevareErhverv foretager kontrol i forbindelse med sagsbehandling og udbetaling af tilskud efter kapitel 9.
 Stk. 2. FødevareErhverv forestår den fysiske kontrol og den efterfølgende regnskabskontrol.
 Stk. 3. Plantedirektoratet kan forestå den fysiske kontrol og den efterfølgende regnskabskontrol, jf. § 5 i bekendtgørelse nr. 124 af 26. februar 2008 om Plantedirektoratets opgaver og beføjelser.
 Stk. 4. Til brug for kontrollen indhenter FødevareErhverv oplysninger fra andre myndigheder i fornødent omfang.
Kapitel 12 Bortfald og tilbagebetaling af tilskud § 21. Tilsagn om tilskud efter kapitel 9 bortfalder, hvis 1) betingelserne for tilskud ikke længere er opfyldt, 2) den lokale aktionsgruppe har givet urigtige eller vildledende oplysninger, eller har fortiet oplysninger af betydning for sagens afgørelse, 3) den lokale udviklingsstrategi ikke gennemføres i overensstemmelse med den godkendte ansøgning, 4) den lokale aktionsgruppe tilsidesætter sine forpligtelser efter landdistriktslovens § 11, stk. 2, 5) den støttede koordinator anvendes til andre formål end forudsat i den lokale udviklingsstrategi, eller 6) underretningspligten efter § 19 ikke overholdes.
Stk. 2. I de i stk. 1 nævnte tilfælde kan FødevareErhverv bestemme, at tilskud helt eller delvist skal tilbagebetales med tillæg af renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling fastsatte referencesats med tillæg.
Rentetillægget udgør dog mindst 50 kr.
Kapitel 13 Klageadgang § 22. Afgørelser, truffet af FødevareErhverv vedrørende tilskud, jf. kapitel 9, kan påklages til ministeren for fødevarer, landbrug og fiskeri.
Stk. 2. Klagen skal indgives gennem FødevareErhverv.
Klagen skal være FødevareErhverv i hænde senest 4 uger efter modtagelsen af den afgørelse, som klagen vedrører.
 Stk. 3. Andre afgørelser end nævnt i stk. 1, der er truffet af FødevareErhverv i medfør af denne bekendtgørelse, kan ikke indbringes for anden administrativ myndighed.
Kapitel 14 Straffebestemmelser § 23. Efter landdistriktslovens § 14 straffes med bøde den, der 1) afgiver urigtige eller vildledende oplysninger eller fortier oplysninger af betydning for afgørelser, der træffes i henhold til loven eller de i medfør af loven fastsatte regler, 2) handler i strid med vilkår, der er fastsat i en afgørelse, der træffes i henhold til loven eller de i medfør af loven fastsatte regler, 3) undlader at afgive den dokumentation og de oplysninger, som den pågældende har pligt til at afgive i henhold til loven eller regler fastsat i medfør af loven, 4) afgiver urigtige eller vildledende oplysninger eller fortier oplysninger, som den pågældende har pligt til at afgive i henhold til loven eller regler fastsat i medfør af loven, 5) undlader at give kontrolmyndigheden adgang til virksomheden m.v. efter lovens § 11, stk. 1, eller 6) undlader at udlevere eller indsende materiale eller at yde kontrolmyndigheden bistand efter lovens § 11, stk. 2.
 Stk. 2. Der kan pålægges selskaber m.v. (juridiske personer) straffeansvar efter reglerne i straffelovens 5. kapitel.
Kapitel 15 Ikrafttrædelse § 24. Bekendtgørelsen træder i kraft den 26. februar 2009.
Stk. 2. Bekendtgørelse nr. 490 af 30. maj 2007 om oprettelse og drift af lokale aktionsgrupper under landdistriktsprogrammet for perioden 2007-2013 ophæves.
Bekendtgørelsen finder dog fortsat anvendelse for afgørelser, der er truffet i henhold til bekendtgørelsen.
FødevareErhverv, den 24. februar 2009 Arent B.
Josefsen / Steen Bonde Bilag 1 Kort over kommuner inddelt i yderkommuner, landkommuner, mellemkommuner og bykommuner Yderkommuner Bornholms regionskommune, Langeland, Lemvig, Lolland, Læsø, Morsø, Norddjurs, Ringkøbing-Skjern, Samsø, Skive, Struer, Thisted, Tønder, Varde, Vesthimmerland og Ærø.
Landkommuner Aabenraa, Assens, Billund, Bogense, Brønderslev-Dronninglund, Esbjerg, Faaborg-Midtfyn, Fanø, Frederikshavn, Guldborgsund, Haderslev, Hedensted, Herning, Hjørring, Holstebro, Ikast-Brande, Jammerbugt, Kalundborg, Kerteminde, Mariagerfjord, Nyborg, Odsherred, Randers, Rebild, Svendborg, Syddjurs, Sønderborg, Vejen, Viborg og Vordingborg.
Mellemkommuner Favrskov, Faxe, Fredericia, Frederiksværk-Hundested, Holbæk, Horsens, Ishøj, Middelfart, Næstved, Odder, Ringsted, Silkeborg, Slagelse, Sorø, Stevns, Tårnby og Vejle.
Bilag 2 Standardvedtægter for en lokal aktionsgruppe Vedtægter for (aktionsgruppens navn) I.
Navn, hjemsted og formål § 1. Navn Aktionsgruppens navn er § 2. Hjemsted (Område) Aktionsgruppens hjemsted er (Xxx Kommune(r)) § 3. Formål Foreningens formål er:
II.
Medlemmer § 4. Medlemmer Personer over 15 år med fast bopæl indenfor den lokale aktionsgruppes geografiske område kan registreres som medlemmer af den lokale aktionsgruppe.
Medlemmer udpeget af kommunalbestyrelsen, regionsrådet og det regionale vækstforum er dog undtaget fra bopælskravet.
§ 5. Optagelse og udmeldelse 1) Optagelse i aktionsgruppen sker på den stiftende generalforsamling eller gennem skriftlig (e-mail eller brev) tilmelding til bestyrelsen for den lokale aktionsgruppe.
 2) Udmeldelse skal ske skriftligt til bestyrelsen for den lokale aktionsgruppe.
§ 6. Eksklusion Bestyrelsen kan med øjeblikkeligt varsel ekskludere et medlem, der efter bestyrelsens opfattelse modarbejder foreningens formål eller med forsæt bringer aktionsgruppen i miskredit.
Eventuelle eksklusioner skal indgå i bestyrelsens/formandens beretning på først følgende generalforsamling.
Hvis det ekskluderede medlem ønsker det, kan eksklusionen tages op på generalforsamlingen, som træffer den endelige beslutning jf. § 18, stk. 3.
III.
Ledelse § 7. Generalforsamling 1) Generalforsamlingen har den overordnede myndighed i alle aktionsgruppens anliggender inden for de i lovgivningen og nærværende vedtægter fastsatte grænser.
 2) Ordinær generalforsamling afholdes hvert år inden 4 måneder efter regnskabsårets udløb.
3) Ekstraordinær generalforsamling afholdes, når en generalforsamling eller flertallet af bestyrelsesmedlemmer eller 1/3 af aktionsgruppens medlemmer begærer det.
Begæringen skal indgives skriftligt til bestyrelsen og indeholde en angivelse af dagsorden.
Den ekstraordinære generalforsamling skal indkaldes inden 14 dage efter begæringens modtagelse.
4) Generalforsamlinger indkaldes på foranledning af bestyrelsen for den lokale aktionsgruppe med højst 4 og mindst 2 ugers varsel ved annoncering i lokale aviser, der som minimum dækker aktionsgruppens geografiske område.
Indkaldelsen skal indeholde dagsorden for generalforsamlingen og angive væsentligste indhold af eventuelle forslag.
 5) Forslag som ønskes behandlet på en generalforsamling skal være formanden eller sekretariatet i hænde senest 8 dage før generalforsamlingen.
 6) Dagsorden for den ordinære generalforsamling skal indeholde:
 a) Valg af dirigent.
 b) Forelæggelse af bestyrelsens beretning om den lokale aktionsgruppes virksomhed i det forløbne år samt beslutning om godkendelse heraf.
 c) Forelæggelse af årsregnskab og revisionsberetning for det forløbne år samt beslutning om godkendelse af resultatopgørelse og balance.
 d) Forelæggelse af drifts- og likviditetsbudget for det kommende år samt beslutning om godkendelse heraf.
 e) Indkomne forslag fra bestyrelse eller medlemmer.
 f) Valg af bestyrelsesmedlemmer, suppleanter og formand, jf. § 9.
g) Valg af revisor h) Eventuelt 7) Generalforsamlingen vælger ved simpelt flertal en dirigent, der leder forhandlingerne og afgør alle spørgsmål vedrørende sagernes behandling og stemmeafgivning.
8) På generalforsamlingen har alle fremmødte medlemmer tale- og stemmeret.
Den af bestyrelsen ansatte koordinator og revisor samt personer, der er indbudt af bestyrelsen har ligeledes adgang til at deltage i og tage ordet på generalforsamlingen.
 9) Generalforsamlingen kan beslutte at nedsætte udvalg og arbejdsgrupper.
 10) De på generalforsamlingen behandlede emner afgøres ved simpelt flertal, jf. dog § 18. Der kan ikke stemmes ved fuldmagt.
§ 8. Bestyrelse 1) Generalforsamlingen vælger en bestyrelse til at varetage den overordnede ledelse af aktionsgruppen og udføre generalforsamlingens beslutninger.
 2) Den daglige ledelse varetages af bestyrelsen eller en af bestyrelsen ansat person.
 3) Bestyrelsen kan nedsætte udvalg og arbejdsgrupper til at varetage opgaver for og med reference til bestyrelsen.
 4) Ethvert medlem af foreningen kan stille forslag til bestyrelsen.
§ 9. Bestyrelsens sammensætning 1) Sammensætning a) Det skal tilstræbes at bestyrelsen sammensættes med personer, der kan varetage interesserne af nedenstående fire socioøkonomiske grupper:
 2) Bestyrelsen er beslutningsdygtig, når mindst halvdelen af medlemmerne er til stede, heriblandt formanden eller næstformanden.
 3) Beslutningerne afgøres ved simpelt flertal.
 4) Møderne i bestyrelsen er lukkede medmindre bestyrelsen træffer beslutning om andet.
§ 10. Bestyrelsens opgaver 1) Bestyrelsen varetager den overordnede ledelse af den lokale aktionsgruppes virksomhed og fører tilsyn med aktionsgruppens daglige ledelse, herunder:
 a) Drøftelse og vedtagelse af de overordnede visioner, værdier og strategier.
 b) Godkendelse af projekter til finansiering under landdistriktsprogrammet.
 c) Forelæggelse af bestyrelsens beretning om den lokale aktionsgruppes virksomhed i det forløbne år til godkendelse på den ordinære generalforsamling.
 d) Forelæggelse af udkast til årsregnskab og revisionsberetning til godkendelse på den ordinære generalforsamling.
 e) Forelæggelse af drifts- og likviditetsbudget for det kommende år til godkendelse på den ordinære generalforsamling.
 f) Eksklusion af medlemmer.
 g) Udvikling af foreningens aktiviteter.
 h) Godkendelse af resultatmål.
 i) Den nødvendige opfølgning på og kontrol med foreningens aktiviteter.
2) Bestyrelsen kan, inden for de givne økonomiske rammer, ansætte en koordinator til varetagelse af foreningens anliggender.
Bestyrelsen træffer nærmere aftale med koordinatoren om den pågældendes opgaver og beføjelser.
 3) Der ydes ikke vederlag eller anden form for godtgørelse til bestyrelsesmedlemmer, undtagen godtgørelse for dokumenterede udgifter.
 4) Hvis der foretages ændringer i bestyrelsens sammensætning, skal underretning herom indsendes til FødevareErhvervs godkendelse senest 14 dage efter beslutningen.
§ 11. Habilitetsregler 1) Deltagelse i bestyrelsens arbejde er omfattet af habilitetsreglerne i Forvaltningsloven og reglerne om tavshedspligt i offentlige tjenester.
2) Alle oplysninger, mundtlige som skriftlige, herunder dokumentationsmateriale, som et medlem af bestyrelsen eller andre deltagere i bestyrelsens arbejde modtager om enkeltpersoners, private selskabers eller foreningers økonomiske, personlige eller interne forhold, herunder oplysninger om tekniske indretninger, om fremgangsmåder eller om drifts- og/eller forretningsforhold, er fortrolige.
I øvrigt har medlemmerne og andre deltagere i bestyrelsens arbejde tavshedspligt med hensyn til oplysninger af væsentlig betydning for offentlige eller private interesser.
3) Medlemmer af bestyrelsen er inhabile ved bestyrelsens behandling af ansøgninger om tilskud, når medlemmerne har en særlig personlig eller økonomisk interesse i sagens udfald, f. eks. nær tilknytning til ansøgeren, eksempelvis som repræsentant for eller bestyrelsesmedlem i det ansøgende selskab, forening, myndighed, fond eller lignende.
Efter forvaltningslovens § 6, har den, der kan være inhabil, pligt til at gøre opmærksom herpå.
Underretning om inhabilitet gives snarest muligt, dvs. normalt inden sagens behandling, og i almindelighed til formanden og til sekretariatet.
Vedkommende kan ikke selv deltage i bestyrelsens behandling og afgørelse af spørgsmålet om vedkommendes habilitet.
4) Bestemmelserne om inhabilitet i forvaltningslovens § 3 gælder dog ikke, hvis bestyrelsen vil miste sin beslutningsdygtighed, eller det af hensyn til bestyrelsens sammensætning vil være forbundet med væsentlig betænkelighed, dersom den pågældende ikke kan deltage i behandlingen af spørgsmålet jf.
Forvaltningslovens § 4, stk. 1 og 2. Hvis det besluttes, at vedkommende er inhabil, fremgår det af Forvaltningslovens § 3, stk. 3, at vedkommende ikke må træffe afgørelse, deltage i afgørelsen eller i øvrigt medvirke ved behandlingen af den pågældende sag.
Den pågældende skal således forlade mødet under hele sagens behandling.
§ 12. Den lokal aktionsgruppens formand Formanden er bemyndiget til at træffe afgørelse i sager, der vurderes som uopsættelige.
Bestyrelsen skal efterfølgende godkende formandens afgørelse i sådanne sager.
§ 13. Den daglige ledelse 1) Den daglige ledelse varetages af bestyrelsen eller en koordinator efter en af bestyrelsen udarbejdet ansvars- og kompetencebeskrivelse samt inden for rammerne af den lokale aktionsgruppes arbejdsgrundlag og budget.
2) Bestyrelsen er ansvarlig for, at der føres forhandlingsprotokoller over generalforsamlingen og bestyrelsesmøderne.
Protokollatet for generalforsamlingen underskrives af dirigenten og formanden for bestyrelsen og protokollatet for bestyrelsesmøderne under skrives af bestyrelsen.
 3) Bestyrelsen ansætter og afskediger personale i den lokale aktionsgruppes sekretariat.
IV. Økonomiske forhold § 14. Den lokale aktionsgruppens økonomiske grundlag Det økonomiske grundlag for den lokale aktionsgruppes, herunder sekretariatets drift, opnås ved tilskud og aktiviteter, der er relevante i forhold til den lokale aktionsgruppes formål.
§ 15. Regnskab 1) Den lokale aktionsgruppes regnskabsår går fra 1. januar til 31. december.
 2) Den lokale aktionsgruppes reviderede årsregnskab skal udarbejdes i overensstemmelse med god regnskabspraksis og underskrives af bestyrelsen.
3) Bestyrelsen/koordinatoren/revisor udarbejder budgetter for det kommende regnskabsår.
Budgetterne forelægges bestyrelsen og generalforsamlingen til godkendelse.
 4) Eventuelt ikke forbrugte midler skal anvendes til fremme af foreningens formål i efterfølgende regnskabsår.
§ 16. Revision 1) Generalforsamlingen vælger en registreret eller statsautoriseret revisor til at revidere årsregnskabet.
Revisor skal føre revisionsprotokol.
 2) Det reviderede, underskrevne årsregnskab samt forslag til drifts- og likviditetsbudget udsendes til aktionsgruppens medlemmer samtidig med indkaldelsen til den ordinære generalforsamling.
§ 17. Prokura 1) Den lokale aktionsgruppe tegnes af formanden for bestyrelsen og to andre bestyrelsesmedlemmer i forening.
 2) Bestyrelsen kan meddele prokura.
V.
Vedtægtsændringer og ophør § 18. Vedtægtsændringer og eksklusion 1) Forslag om vedtægtsændringer og ophør af den lokale aktionsgruppe kan kun vedtages på en generalforsamling, hvor mindst 2/3 af samtlige medlemmer er repræsenteret, og med et flertal på mindst 2/3 af ja og nej stemmer.
Er ikke mindst 2/3 af samtlige medlemmer repræsenteret på generalforsamlingen, men opnås et flertal på 2/3 af ja og nej stemmer for forslaget, kan der indkaldes til ny generalforsamling, og på denne kan da forslaget endeligt vedtages med et flertal på mindst 2/3 ja og nej stemmer, uanset hvor mange medlemmer der er repræsenteret.
 2) Eventuelle besluttede vedtægtsændringer skal, før de træder i kraft, fremsendes til og godkendes af FødevareErhverv.
 3) Har et medlem forlangt et spørgsmål om eksklusion forelagt generalforsamlingen, jf. § 6, kræves der mindst 2/3 flertal af de stemmeberettigede på generalforsamlingen for at den meddelte eksklusion opretholdes.
§ 19. Ophør 1) Aktionsgruppen ophører automatisk ved udløbet af landdistriktsprogrammet for perioden 20072013.
2) Ved ophør før programperiodens udløb overgår den lokale aktionsgruppes aktiviteter til andet tilsvarende formål efter bestyrelsens beslutning, der skal forelægges til godkendelse af generalforsamlingen.
Uforbrugt budget, der er tildelt under landdistriktsprogrammet, går tilbage til FødevareErhverv.
 3) Den af generalforsamlingen trufne beslutning fremsendes til den nationale tilsynsmyndighed (FødevareErhverv), der efter legalitetskontrol godkender/forkaster beslutningen.
 Således vedtaget på den stiftende generalforsamling den dd/mm/åååå.
 I bestyrelsen: (navne og underskrifter).
