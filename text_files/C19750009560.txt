 I.
 Indledning.
Ifølge § 16 i lov nr. 324 af 19. juni 1974 om sygehusvæsenet, der er  

 optrykt som bilag 1, skal amtskommunerne og Københavns og Frederiksberg  

 kommuner (i det følgende benævnt amtskommunerne) drive  

 behandlingsinstitutioner for alkoholskadede i det omfang, behandlingen ikke  

 finder sted på psykiatriske hospitaler eller afdelinger.
Denne ordning trådte  

 i kraft den 1. april 1975 og afløste den tidligere ordning, hvorefter  

 behandlingsinstitutionernes udgifter fuldt ud er dækket af statskassen.
 Forvaltningen af opgaven skal varetages af amtsrådenes sygehusudvalg.
En amtskommune kan indgå aftale med en privat institution eller forening  

 om driften af behandlingsinstitutioner for alkoholskadede.
Det er forudsat,  

 at amtskommunerne foreløbig indgår aftaler om den fortsatte drift af de  

 private institutioner, der har opnået indenrigsministeriets godkendelse og  

 statstilskud efter den tidligere ordning.
Hver amtskommune skal udarbejde en plan for driften af  

 behandlingsinstitutioner for alkoholskadede og revidere planen i det omfang,  

 udviklingen gør dette nødvendigt.
I planen skal tages stilling til antallet  

 af behandlingsinstitutioner og til samarbejdet mellem  

 behandlingsinstitutionerne, det øvrige sygehusvæsen og sundheds- og  

 socialvæsenet.
Planen og revisioner af denne skal godkendes af  

 indenrigsministeren.
Planer for amtskommuner i hovedstadsområdet skal  

 forinden fremsendelsen til indenrigsministeriet forelægges hovedstadsrådet  

 til udtalelse.
Ifølge sygehusloven skal indenrigsministeren udfærdige vejledende  

 retningslinier for udarbejdelsen af planen.
De indtil videre gældende  

 vejledende retningslinier indeholdes i det følgende.
Samtidig har man fundet  

 det hensigtsmæssigt i forbindelse med retningslinierne at omtale nogle  

 hovedtræk af den hidtidige ordning samt en række overgangsproblemer i  

 forbindelse med opgaveomlægningen fra staten til amtskommunerne.
Endelig har  

 man fundet det hensigtsmæssigt at give en mere almindelig vejledning om  

 organisationen af behandlingsarbejdet og om de enkelte institutioners opgaver  

 m.v., herunder efter drøftelse med socialministeriet også institutioner uden  

 for sygehuslovens område.
De vejledende retningslinier er udarbejdet i samarbejde med  

 sundhedsstyrelsen og har forinden udsendelsen været forelagt  

 Amtsrådsforeningen i Danmark, Kommunernes Landsforening, Københavns  

 magistrat, Frederiksberg kommune, Direktoratet for statshospitalerne,  

 Direktoratet for kriminalforsorgen, Kontaktudvalget vedr. ungdomsnarkomanien,  

 Den alm. danske lægeforening, Foreningen af embedslæger, Centralkontoret for  

 lænkeambulatorier, Afholdsbevægelsens behandlingsinstitutioner for  

 alkoholskadede og KFUM's sociale arbejde i Danmark.
Endvidere har  

 retningslinierne været forelagt for sygehusrådet.
 II.
 Behandlingsstrukturen m.v. indtil 1. april 1975.
Staten har indtil 1. april 1975 ydet fuldt tilskud til 42  

 behandlingsinstitutioner for alkoholskadede, hvoraf ca. halvdelen har været  

 drevet af amtskommunerne og ca. halvdelen af private organisationer.
Af de 42  

 institutioner er 3 beregnet for indlagte alkoholskadede (behandlingshjem),  

 medens resten udelukkende yder ambulant behandling.
Disse ambulatorier for  

 alkoholskadede er beliggende såvel på sygehuse som i lokaler geografisk  

 adskilt fra et sygehus.
 Herudover har der i meget vidt omfang fundet behandling af  

 alkoholpatienter sted på psykiatriske hospitaler og afdelinger samt på  

 somatiske sygehuse.
 Foruden på de egentlige behandlingsinstitutioner for alkoholskadede, der  

 har modtaget direkte statstilskud, har indenrigsministeriet medvirket til, at  

 der kan finde behandling sted på to institutioner for indlagte  

 alkoholpatienter, hvis udgifter er dækket af kommunernes sociale udvalg i  

 medfør af § 41 i lov om offentlig forsorg.
 Endvidere er der på landets 13 forsorgshjem, hvis udgifter er dækket i  

 henhold til § 7 i lov om offentlig forsorg, i vidt omfang modtaget klienter  

 med alkoholproblemer.
På amtskommunale, kommunale og privte plejehjem har der også været  

 mulighed for at anbringe ældre eller invaliderede alkoholpatienter.
To  

 private plejehjem har specielt været indrettet til at modtage  

 alkoholpatienter.
I overensstemmelse med formålsbeskrivelsen for de nye amtsungdomscentre  

 yder disse hjælp til såvel stof- som alkoholmisbrugere under 23 år.
En  

 egentlig opgavefordeling mellem amtsungdomscentre og behandlingsinstitutioner  

 for alkoholskadede er dog endnu ikke blevet fastlagt.
På privat initiativ er endlig i en række større byer oprettet beskyttede  

 pensionater, der bl.a. modtager personer med alkoholproblemer.
Udgiften ved  

 driften af disse institutioner dækkes delvist af pensionærernes egen betaling  

 og i øvrigt gennem reglerne i lov om offentlig forsorg.
 I bilag 2 er optaget en fortegnelse over de forskellige institutioners  

 geografiske placering.
 III.
 Organisationen af behandlingsarbejdet i en amtskommune.
Amtskommunernes opgaver i henhold til sygehuslovens § 16 omfatter kun  

 driften af ambulatorier og behandlingshjem for indlagte alkoholskadede samt  

 efter omstændighederne andre hermed beslægtede institutioner, hvor  

 hovedvægten er lagt på den lægelige og lægelig-sociale behandling af  

 patienterne.
Betegnelsen behandlingsinstitutioner for alkoholskadede bør i  

 fremtiden alene anvendes for institutioner, der drives efter sygehuslovens §  

 16.
Ved i loven at henlægge forvaltningen af disse opgaver til amtsrådenes  

 sygehusudvalg har man lagt sig på linie med tankerne i den tidligere  

 lovgivning, der bygger på en betænkning fra 1958 om forsorgen for  

 alkohollidende.
Heri anskuede man alkoholisme som et medicinsk problem og  

 anbefalede oprettelse af ambulatorier og behandlingshjem.
Ved at henlægge  

 opgaven til sygehusudvalget har man også ønsket, at der skal ske en  

 ligestilling i bevillingsmæssig og planlæsningsmæssig henseende mellem den  

 behandling af alkoholpatienter, der finder sted på sygehusambulatorier, og  

 den behandling, der finder sted på institutioner, der er beliggende  

 geografisk adskilt fra et sygehus.
Det er imidlertid meget væsentligt, at der finder et samarbejde sted  

 mellem sygehusudvalget og de enkelte behandlingsinstitutioner for  

 alkoholskadede på den ene side og de sociale myndigheder i amtskommuner og  

 kommuner på den anden side.
Retningslinier for et sådant samarbejde kan  

 f.eks. drøftes i det udvalg, der er omtalt i sygesikringslovens § 23, stk. 2.  

 I dette udvalg kan også planen for driften af behandlingsinstitutioner for  

 alkoholskadede i henhold til sygehuslovens § 16 drøftes, for at man kan få  

 den rette sammenhæng og afvejning mellem arbejdet på  

 behandlingsinstitutionerne og på andre institutioner f.eks. forsorgshjem.  

 Også de enkelte primærkommuners sociale udvalg bør inddrages i dette arbejde.
 Det må endvidere sikres, at planlægningen af driften af  

 behandlingsinstitutioner for alkoholskadede sker i nøje sammenhæng med  

 udarbejdelse af planer i henhold til § 11 i den sociale styrelseslov.
Det er også meget væsentligt, at der etableres et samarbejde mellem  

 behandlingsinstitutionerne for alkoholskadede og kriminalforsorgen, idet  

 mange prøveløsladte, betinget dømte og personer, der har modtaget  

 tiltalefrafald, har betydelige alkoholproblemer.
Dette gælder ikke alene de  

 klienter, der har fået vilkår om at undergive sig alkoholistbehandling.
Embedslægeinstitutionen bør bistå ved udarbejdelse af planen efter  

 sygehuslovens § 16, herunder ved vurdering af behovet i amtskommunen for  

 behandlingsinstitutioner og aktiviteten ved disse.
Embedslægeinstitutionen  

 bør også bistå ved bedømmelsen af egnetheden af lokaler o.lign. og i øvrigt  

 være rådgivende for de amtskommunale myndigheder i alkoholspørgsmål.
Det vil muligvis være hensigtsmæssigt, om der gennem de amtskommunale  

 socialcentre etableres mulighed for at give alle interesserede private og de  

 offentlige myndigheder vejledning om den nærmeste behandlingsmulighed for den  

 enkelte patient.
Man kan herigennem også få et vist indtryk af det aktuelle  

 behandlingsbehov i amtskommunens enkelte dele, herunder om der er specielle  

 behandlingsbehov i særligt udsatte befolkningsgrupper, f.eks. områder med  

 specielle ungdomsproblemer eller mange kriminelle alkoholpatienter.
 IV.
 De enkelte institutioner.
I dette afsnit omtales de enkelte typer af institutioner, som bør indgå i  

 en amtskommunes behandling af alkoholpatienter.
Endvidere omtales kort en  

 række andre institutionstyper uden for sygehusudvalgets område, som også  

 tager sig af klienter med alkoholproblemer.
Amtskommunerne bør dog være  

 opmærksomme på, at udviklingen kan medføre, at det kan blive hensigtsmæssigt  

 også at anvende andre institutionstyper end de nævnte.
A.
Ambulatorier for alkoholskadede.
Hovedvægten i behandlingen af alkoholpatienter må som hidtil lægges på den  

 ambulante behandling.
Med erfaringerne fra den hidtidige ordning kan man  

 inddele ambulatorierne i tre hovedtyper:
 1. Ambulatorier placeret på sygehuse, ofte i nær  

 tilknytning til en psykiatrisk afdeling eller funktionsmæssigt en del af en  

 psykiatrisk afdelings arbejdsopgave.
 2. Amtskommunale ambulatorier beliggende uden for  

 sygehusets område.
 3. Ambulatorier drevet af private organisationer.
 Fordelen ved ambulant behandling er, at patienten under behandlingen kan  

 passe sit sædvanlige arbejde og forblive i sit miljø. Erfaringerne har vist,  

 at ambulant behandling i særdeles mange tilfælde er gennemførlig, idet dog  

 helbredsmæssige eller sociale forhold i kortere perioder kan nødvendiggøre  

 indlæggelse på sygehus eller ophold på behandlingshjem eller forsorgshjem,  

 hvorfor et ambulatorium bør have aftale med sådanne institutioner om  

 modtagelse af sine patienter.
Den ambulante behandling vil finde sted ved anvendelse af antabus og andre  

 medikamenter, psykoterapi, evt. gruppeterapi og evt. deltagelse i  

 patientforeningsaktiviteter.
Det er meget væsentligt, at der gives patienten  

 hjælp til løsning af sociale problemer, der kan danne forudsætning for eller  

 være følger af alkoholismen.
 Behandling skal ydes til alle, der selv føler, at de har et personligt  

 overforbrug af alkohol, som efter vedkommendes egen opfattelse har medført  

 sådanne personlige, sociale eller lægelige problemer, at vedkommende anser  

 behandling for ønskelig.
 Behandlingsmulighederne på ambulatorier bør ikke generelt reduceres i  

 forhold til den forud for 1. april 1975 gældende ordning, men bør udvides,  

 hvor der er eller viser sig behov herfor.
I tilknytning til et veletableret ambulatorium i et større bysamfund kan  

 det muligvis være hensigtsmæssigt at oprette et eller flere (mindre)  

 ambulatorier i den nærmeste omegn. der har leder og delvist personale fælles  

 med det større ambulatorium.
Eventuelt kan der også etableres en fælles  

 lægelig ledelse af alle amtskommunens behandlingsinstitutioner for  

 alkoholskadede.
Ambulatoriearbejdet må ledes af en læge, der opfylder betingelserne for at  

 opnå autorisation som alment praktiserende læge.
Er ambulatoriet placeret på  

 et sygehus, der har psykiatrisk specialafdeling, har erfaringerne vist, at  

 det er hensigtsmæssigt, om en af denne afdelings læger varetager ledelsen af  

 ambulatoriet som en del af sit arbejdsområde.
Til ambulatoriet bør der endvidere knyttes passende sygepleje-,  

 socialrådgiver- og lægesekretærbistand.
Der bør ikke være skarpe skel mellem  

 de enkelte personalegruppers opgaver.
 Erfaringerne har vist, at socialrådgiverne kun delvist vil kunne udføre  

 arbejdet i selve ambulatoriet og inden for ambulatoriets almindelige  

 åbningstid, ligesom det har vist sig, at selv om ambulatoriet kun er åbent  

 nogle gange om ugen, vil det ofte være nødvendigt med en heltidsbeskæftiget  

 socialrådgiver.
Ved bistandslovens ikrafttræden bør den sociale betjening af  

 behandlingsinstitutioner for alkoholskadede varetages af amtskommunens  

 socialcenter gennem udstationering til ambulatoriet.
Det er meget væsentligt,  

 at udstationeringsordningen tilrettelægges således, at opgaven løbende  

 varetages af den eller de samme socialrådgivere, således at de pågældende får  

 den fornødne indsigt i arbejdet på ambulatoriet samtidig med, at  

 tilknytningen til det samlede socialvæsen bevares.
 Ved mange ambulatorier vil lægesekretæren have direkte kontakt med  

 patienterne med mulighed for at udøve en terapeutisk indsats, hvilket bør  

 tages i betragtning ved stillingens besættelse og arbejdets tilrettelæggelse.
Et ambulatoriums lokalebehov vil i nogen grad være afhængig af  

 ambulatoriets type og dets åbningstid.
Det vil være nødvendigt, at der er  

 tilvejebragt faciliteter for akut modtagne patienter, f.eks. således, at  

 kortvarig indlæggelse kan ske på en passende anden institution.
Et ambulatoriums åbningstid og personalebehov må i øvrigt afhænge af de  

 lokale forhold.
Ved nyetablerede ambulatorier vil man i reglen kunne begynde  

 med at holde åbent nogle få aftentimer 1-2 gange ugentligt, idet åbningstiden  

 og personalenormeringen senere reguleres i overensstemmelse med behovet.
Ved  

 større ambulatorier vil det i reglen være nødvendigt, at der også er  

 åbningstid i dagtimerne.
B.
Behandlingshjem.
Behandlingshjemmenes formål er at modtage alkoholpatienter, hvis tilstand  

 og sociale situation er så dårlig, at ambulatoriebehandling ikke skønnes  

 gennemførlig, førend efter nogle måneders roligt ophold på  

 behandlingshjemmet.
Disse patienter vil ofte være uden bopæl og arbejde.
På  

 behandlingshjemmene bør der være mulighed for samme lægelige og sociale  

 behandling som i ambulatoriet, men derudover gode muligheder for optræning af  

 arbejdsevne ved arbejde på værksteder af passende art på hjemmet eller på  

 arbejdspladser uden for institutionen.
Patienterne må under hele opholdet på  

 behandlingshjemmet være under lægeligt tilsyn og behandling.
Det kan meget  

 anbefales, at der søges etableret delvist personalefællesskab mellem et  

 behandlingshjem og et eller flere ambulatorier i området, således at der ved  

 udskrivning sikres de bedste muligheder for ambulatoriebehandling ved  

 personale, der kender patienten.
Det kan ikke antages, at behovet for behandlingshjemspladser væsentligt  

 vil komme til at overstige de allerede eksisterende.
Beskyttede pensionater  

 og forsorgshjem af moderne struktur må skønnes i nogen grad at ville overtage  

 behandlingshjemmenes funktion.
C.
Sygehuse og institutioner for sindslidende.
De psykiatriske hospitaler og afdelinger samt sygehusenes medicinske  

 afdelinger modtager akut alkoholforgiftede og andre alkoholpatienter til  

 indlæggelse, hvis patientens tilstand er så dårlig, at ambulatoriebehandling  

 ikke for tiden er gennemførlig, ligesom indlæggelse på behandlingshjem,  

 eventuelt forsorgshjem, ikke skønnes at ville give patienten en  

 tilfredsstillende pleje.
Der bør etableres et nærmere samarbejde med  

 ambulatorier i området om modtagelse af sådanne patienter.
Det må sikres, at patienten efter udskrivning fra sygehus kan fortsætte  

 behandlingen på et ambulatorium eller eventuelt direkte overføres til et  

 behandlingshjem eler forsorgshjem.
Vedkommende ambulatorium bør fra sygehuset  

 have meddelelse om patientens forestående udskrivning, således at der kan  

 etableres personlig kontakt mellem ambulatoriet og patienten, inden  

 udskrivningen finder sted.
 Ambulant behandling af alkoholpatienter på psykiatriske hospitaler og  

 afdelinger kan tilrettelægges efter de retningslinier, der er omtalt i afsnit  

 A, eller foregå inden for rammerne af hospitalets almindelige  

 ambulatorievirksomhed.
D.
Andre institutioner.
Uden for behandlingsinstitutionerne for alkoholskadede falder  

 forsorgshjemmene og tilsvarende institutioner, som imidlertid også i vidt  

 omfang har mulighed for at modtage personer med alkoholproblemer.
Ved  

 forsorgshjemmene lægges hovedvægten på den sociale behandling af patienterne,  

 mens der som anført i afsnit B ved behandlingshjem i højere grad lægges vægt  

 på den lægelige behandling.
Hvis et forsorgshjem har en tilfredsstillende  

 bygningsmæssig standard, og der er etableret et passende lægetilsyn, f.eks.  

 fra et nærliggende sygehus eller ambulatorium for alkoholskadede, vil  

 forsorgshjemmene også have mulighed for at modtage akut alkoholforgiftede til  

 ophold i nogle dage med henblik på, at der kan ske en afrusning, som kan gøre  

 patienten egnet til behandling på ambulatorium for alkoholskadede.  

 Forsorgshjemmene drives i overensstemmelse med reglerne i § 7 i lov om  

 offentlig forsorg og fra 1. april 1976 bestemmelserne i §§ 105-111 i lov om  

 social bistand.
Det vil ofte være lettere at gennemføre ambulant behandling af en  

 alkoholpatient, hvis ambulatoriet har mulighed for at henvise til et eller  

 flere specielle pensionater, kollegier el. lign. eller en pensionatsafdeling  

 på et forsorgshjem, hvis personale eventuelt kan overtage visse dele af  

 behandlingen, f.eks. antabusindgivningen.
Det kan derfor anbefales, at der  

 etableres sådanne pensionater m.v. i større bykommuner inden for rammerne af  

 omsorgs- og forsorgsloven og fra 1. april 1976 bistandsloven (§§ 105-111).  

 Disse institutioner, der dog ikke alene kan være beregnet for  

 alkoholpatienter, vil ofte være et velegnet opholdssted i nogle måneder for  

 alkoholpatienter, der står uden egen bolig, men som er så langt fremme i  

 behandlingen på et ambulatorium, at de har arbejde og kan betale helt eller  

 delvis for opholdet i pensionatet.
I en række amtskommuner er der inden for de seneste år oprettet  

 amtsungdomscentre som foruden til stofmisbrugere yder hjælp til et større  

 antal unge alkoholmisbrugere under 23 år.
Klientellet på disse centre er  

 typisk unge med betydelige sociale adfærdsvanskeligheder.
Blandt de tilbud,  

 som amtsungdomscentrene råder over, kan nævnes iværksættelse af daghøjskole,  

 rådgivning, behandlingskollektiver og familiepleje m.v.
Centrene har  

 herudover en række koordinerende og rådgivende funktioner, bl.a. med  

 opsøgende arbejde og drift af efterbehandlingsfunktioner (støttefamilier,  

 arbejdshold m.v.).
Hvis en alkoholpatient er så medtaget af langvarigt alkoholmisbrug, at  

 egentlig behandling ikke er mulig, kan det blive nødvendigt, at vedkommende  

 får ophold på plejehjem, der drives efter reglerne i lov om omsorg for  

 invalidepensionister og folkepensionister og fra 1. april 1976 lov om social  

 bistand.
Man bør i denne forbindelse være opmærksom på, at stærkt  

 alkoholmisbrugende ældre berigelseskriminelle ofte med fordel kan optages på  

 sådanne plejehjem, idet disse patienters kriminelle tilbagefald vil kunne  

 hindres, når der gives dem passende boligforhold samtidig med, at de søges  

 afholdt fra alkoholnydelse.
Nedlæggelsen af visse særinstitutioner under  

 kriminalforsorgen, herunder arbejdshus, har gjort det særligt påkrævet, at  

 der skabes placeringsmuligheder for disse personer.
E.
Patientforeninger m.v.
Til et ambulatorium for alkoholskadede kan der eventuelt knyttes en  

 patientforening.
Amtskommunerne bør være opmærksomme på den terapeutiske  

 betydning, dette arbejde kan have for en række patienter.
Amtskommuner og  

 kommuner kan efter omstændighederne også yde økonomisk tilskud til  

 patientforeningsarbejde, men foreningens økonomiske forhold bør holdes  

 adskilt fra ambulatoriets.
 V.
 Særligt vedrørende private institutioner og disses vedtægter, bestyrelse  

 og økonomi.
 I forbindelse med overgang fra statslig til amtskommunal finansiering er  

 det forudsat, at amtskommunerne foreløbig fortsætter med at yde tilskud til  

 de private behandlingsinstitutioner for alkoholskadede, indtil der er  

 udarbejdet og godkendt en plan for vedkommende amtskommune, hvori der tages  

 stilling til, om man ønsker at foretage en ændring i fordelingen af  

 behandlingsopgaverne.
For så vidt angår de private institutioner har indenrigsministeriet  

 tidligere stillet krav om, at disse drives af en af vedkommende  

 afholdsorganisation, patientforening el. lign., uafhængig bestyrelse eller  

 tilsynsråd, hvori også de lokale amtskommunale eller kommunale myndigheder  

 har været repræsenteret.
Vedtægter, tilsynsrådets sammensætning, ansættelse  

 af ledende læge samt budget og regnskab har skullet forelægges  

 indenrigsministeriet til godkendelse.
Statens tilskud efter sygehusloven har  

 kun omfattet det egentlige behandlingsarbejde og ikke foreningsarbejde  

 o.lign.
 For alle private behandlingsinstitutioner bør således foreligge en af  

 vedkommende amtsråd godkendt vedtægt, hvori der er givet regler om  

 sammensætning af bestyrelse eller tilsynsråd og om dettes kompetence.
Institutionernes bestyrelse eller tilsynsråd bør foruden repræsentanter  

 fra vedkommende private forening bestå af repræsentanter fra amtsrådet og  

 også for den kommune, hvori institutionen er beliggende.
Såfremt en  

 institution i særlig grad modtager patienter, der er hjemmehørende i en eller  

 flere kommuner uden for den kommune, hvori institutionen er beliggende, kan  

 det evt. besluttes at opfordre de pågældende kommuner til i fællesskab at  

 udpege en repræsentant til at deltage i bestyrelsens eller tilsynsrådets  

 møder uden stemmeret.
Endvidere bør en repræsentant fra den stedlige  

 embedslægeinstitution være medlem af bestyrelse eller tilsynsråd.
Bestyrelsens eller tilsynsrådets opgaver er bl.a. at godkende budget og  

 regnskab og foretage ansættelse og afskedigelse af personale.
I vedtægten bør  

 fastsættes regler for, hvilke af disse dispositioner, der yderligere kræver  

 særskilt godkendelse af amtsrådet.
Ansættelse og afskedigelse af  

 institutionens ledende læge bør således godkendes af vedkommende amtsråd.
Forud for hvert regnskabsår bør foreligge et budget, der indsendes til  

 amtsrådets godkendelse, hvorefter amtsrådet f.eks. hvert kvartal kan anvise  

 institutionen 1/4 af budgetbeløbet.
Ved private behandlingshjem vil budgettet  

 danne grundlag for opkrævning af sygedagstaksten hos patienternes  

 hjemstedsamtskommuner, jfr. afsnit VI.
Snarest efter regnskabsårets udløb bør  

 udarbejdes fuldstændigt regnskab.
I forbindelse med driften af private behandlingsinstitutioner kan det være  

 hensigtsmæssigt, om det mere praktiske arbejde med administrationen af  

 institutionen overdrages til en af amtskommunens sygehusadministrationer,  

 således at man herfra varetager sager om udarbejdelse af bidrag til budgetter  

 og regnskaber, lokaleforvaltning, aflønning af personale m.v.
I andre  

 tilfælde kan det besluttes at overlade administrationen af institutionen til  

 et af de bestående fællesorganer for private behandlingsinstitutioner:  

 Centralkontoret for lænkeambulatorier eller Samarbejdsudvalget for  

 afholdsbevægelsens behandlingsinstitutioner for alkoholskadede.
Det må dog  

 understreges, at også i sådanne tilfælde må institutionens forhold fuldt ud  

 indgå i planlægningen m.v. i vedkommende amtskommune.
 VI.
 Befolkningens adgang til behandling på behandlingsinstitutioner for  

 alkoholskadede.
 Ifølge sygehuslovens § 16, stk. 4, er behandlingen på institutioner for  

 alkoholskadede vederlagsfri, uanset hvor patienten bor.
Ambulatorier for alkoholskadede skal således modtage indenamts og udenamts  

 patienter på lige ford.
Endvidere skal modtages patienter, der henvises fra  

 kriminalforsorgen.
Der kan ikke kræves lægehenvisning el. lign. for  

 behandling på et ambulatorium.
Behandlingen kan ikke betinges af, at  

 patienten er medlem af eller indmelder sig i en patientforening el. lign.
 Når bortses fra visse tilfælde, hvor indlæggelse sker af personer, der har  

 behov for akut behandling, vil modtagelse på et behandlingshjem for indlagte  

 alkoholskadede normalt være betinget af lægehenvisning.
 Ved amtskommunale behandlingshjem kan der over for patienter, der er  

 hjemmehørende i en anden amtskommune end den, der driver behandlingshjemmet,  

 afregnes over for hjemstedsamtskommunens sygehusvæsen efter de almindelige  

 regler i sygehusloven om betaling for behandling af patienter på fremmede  

 sygehuse.
Ved de private behandlingshjem vil det være hensigtsmæssigt, om der  

 etableres en ordning, hvorefter den amtskommune, hvori behandlingshjemmet er  

 beliggende, eller eventuelt den amtskommune, der mest benytter  

 behandlingshjemmet, stadfæster et takstregulativ for institutionen og i  

 medfør af dette regulativ årligt godkender den takst for indlæggelse, som  

 skal betales af patienternes hjemstedsamtskommuner.
Denne ordning vil således  

 svare til, hvad der er blevet gennemført for indlæggelse på en række private  

 sygehuse.
For indlæggelse på behandlingshjem bør etableres en smidig  

 visitationsprocedure.
Patienter bør kunne henvises af såvel sygehuse o.lign.  

 institutioner som af praktiserende læger og andre behandlingsinstitutioner  

 for alkoholskadede.
Hvis behandlingshjemmet skønner, at indlæggelse af  

 patienten bør finde sted, må hjemmet på sædvanlig måde søge samtykke hertil  

 hos hjemstedsamtskommunens sygehusvæsen.
Dette samtykke bør dog betragtes som  

 en regnskabsmæssig ordensforskrift, og hjemstedsamtskommunens sygehusvæsen  

 bør i almindelighed ikke foretage en egentlig prøvelse af patientens  

 behandlingsbehov, som jo allerede er konstateret af behandlingshjemmet.
Det  

 kan endvidere anbefales, at ambulatorierne i en amtskommune bemyndiges til  

 inden for visse rammer at henvise patienter direkte til behandlingshjem, uden  

 at yderligere samtykke fra amtskommmunens sygehusvæsen kræves.
 Til behandling på behandlingsinstitutioner for alkoholskadede ydes der  

 befordring eller befordringsgodtgørelse efter de almindelige regler i  

 sygehusloven, jfr. indenrigsministeriets cirkulære af 28. juni 1974 om ydelse  

 af befordring eller befordringsgodtgørelse i henhold til lov om  

 sygehusvæsenet.
 VII.
 Statistik og indberetning.
 I forbindelse med behandlingsinstitutionernes regnskabsaflæggelse har  

 indenrigsministeriet i tiden indtil 1. april 1975 udbedt sig en række  

 statistiske oplysninger om lægekonsultationer m.v. ved institutionerne.  

 Herudover har en række institutioner på eget initiativ udarbejdet  

 årsberetninger, der nærmere analyserer patientsammensætningen.
Sådanne årsberetninger m.v. har hidtil været af ret usammenlignelig  

 karakter.
Der vil imidlertid senere blive udsendt meddelelse til  

 amtskommunerne om, hvilke statistiske oplysninger m.v., der ønskes  

 indberettet til de centrale sundhedsmyndigheder.
 VIII.
 Indholdet af planen for driften af behandlingsinstitutioner for  

 alkoholskadede.
Planlægning for driften af behandlingsinstitutioner for alkoholskadede må  

 efter sin karakter få et mere begrænset omfang end f.eks. planlægningen for  

 det almindelige sygehusvæsen.
En række faktorer gør det vanskeligt at  

 overskue, hvilket udbud af behandlingsfaciliteter, der vil være behov for  

 udover den nærmeste fremtid.
Amtskommunernes planer forventes derfor i første  

 række at få karakter af en beskrivelse af de institutioner, som drives for  

 tiden, eller som påtænkes etableret i de nærmest følgende år.
Samtidig vil  

 det dog være nødvendigt, om det regelmæssigt undersøges, om der er grundlag  

 for justeringer inden for rammerne af en godkendt plan eller for etablering  

 af nye institutioner, der ikke måtte være forudsat i planen.
Således vil det  

 være nødvendigt, at der hvert år i forbindelse med amtskommunernes  

 budgetlægning på grundlag af de indhøstede erfaringer tages stilling til  

 omfanget af aktiviteten ved de enkelte behandlingsinstitutioner, herunder om  

 åbningstiden bør ændres.
 Indenrigsministeriet kan anbefale, at planen opstilles i følgende  

 hovedpunkter:
 1. Skøn over behandlingsbehovet i amtskommunen.
 2. Antallet af behandlingsinstitutioner for  

 alkoholskadede på indeværende tidspunkt og i de nærmest følgende år.
 3. Omfanget af aktiviteten ved institutionerne for  

 alkoholskadede (antal pladser ved behandlingshjem, ugentlige åbningstimer ved  

 ambulatorier, ugentlige lægetimer ved institutionerne, personalets  

 sammensætning i hovedtræk).
 4. Benyttelse af behandlingsinstitutioner for  

 alkoholskadede uden for amtskommunens område, herunder især behandlingshjem.  

 Omtale i øvrigt af private behandlingshjem bør medtages i planen for den  

 amtskommune, der fører tilsyn med institutionen og godkender  

 indlæggelsestaksten, jfr. afsnit VI.
 5. Organisation af de enkelte behandlingsinstitutioner  

 for alkoholskadede, herunder især strukturen ved private institutioner.
6. Samarbejdet mellem behandlingsinstitutionerne for  

 alkoholskadede og det øvrige sygehusvæsen, herunder psykiatriske hospitaler  

 og afdelinger.
Der bør herunder redegøres for, på hvilken måde der er sikret  

 behandlingsinstitutionerne mulighed for indlæggelse af patienter på sygehuse  

 m.v.
7. Forholdet til andre sektorer, herunder især omtale  

 af samarbejdet med socialsektoren og kriminalforsorgen.
Der bør gives en  

 opregning af hvilke forsorgshjem og tilsvarende institutioner, plejehjem,  

 beskyttede pensionater og andre institutioner, som det er muligt at benytte.
 8. Udgifter ved driften af behandlingsinstitutioner  

 for alkoholskadede (løn- og prisniveau anføres).
 9. Statistik: Antal patienter, sygedage,  

 lægekonsultationer m.v.
 Ved udarbejdelsen af pkt. 9 må der indtil videre benyttes foreliggende  

 materiale fra årsberetninger o.lign., indtil der foreligger nærmere  

 retningslinier herom, jfr. afsnit VII.
Ifølge sygehusloven skal planen og revisioner af denne godkendes af  

 indenrigsministeren.
I forbindelse med ministeriets godkendelse af de enkelte  

 planer vil ministeriet udtale sig om, hvornår det vil være rimeligt at  

 foretage en revision.
Som ændringer i behandlingsforholdene i den enkelte  

 amtskommune, der må betegnes som en revision, og derfor skal forelægges for  

 indenrigsministeriet, kan eksempelvis nævnes oprettelse og nedlæggelse af  

 behandlingsinstitutioner samt overgang fra amtskommunal til privat drift  

 eller omvendt, såfremt disse forhold ikke er forudsat i en tidligere godkendt  

 plan.
På tilsvarende måde må sådanne ændringer, der ønskes gennemført, førend  

 der foreligger en godkendt plan, forelægges særskilt for  

 indenrigsministeriet.
 Indenrigsministeriet skal henstille, at planerne for den første periode så  

 vidt muligt indsendes til ministeriet inden 1. oktober 1976.
Indenrigsministeriet, den 2. juni 1975 Egon Jensen /C.
Mørch Petersen BILAG 1.
 Uddrag af lov nr. 324 af 19. juni 1974 om sygehusvæsenet.
(Udelades her) BILAG 2.
