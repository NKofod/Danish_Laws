(ADGANGSANORDNINGEN) VI MARGRETHE DEN ANDEN, af Guds Nåde Danmarks Dronning,  

 gør vitterligt:
 Herved fastsættes følgende bestemmelser for fremmmede orlogsfartøjers og  

 militære luftfartøjers adgang til dansk område under fredsforhold:
 Kapitel 1. Almindelige bestemmelser.
 § 1.  Anordningen gælder fremmede orlogsfartøjers og  

 militære luftfartøjers adgang til dansk område under forhold, hvor såvel  

 Danmark som den stat, fartøjet tilhører, befinder sig i fredstilstand.
 Stk. 2.  Andre fartøjer, som ejes eller benyttes af en  

 fremmed stat, og som ikke udelukkende anvendes til kommercielt formål,  

 ligestilles med fremmede orlogsfartøjer og militære luftfartøjer ved  

 anvendelse af anordningens bestemmelser.
 Stk. 3.  Ved gennemfart forstås den i folkeretlig  

 forstand uskadelige gennemfart.
Stk. 4.  Hvor der i anordningen fordres forudgående  

 tilladelse, bør anmodning herom fremsættes mindst 8 dage i forvejen.
Hvor der  

 ved gennemfart fordres forudgående anmeldelse, bør denne foretages mindst 3  

 dage før den ønskede gennemfart.
 Stk. 5.  Forsvarsministeren kan gøre undtagelse fra  

 anordningens bestemmelser.
 § 2.  Ved dansk område forstås i denne anordning dansk  

 landområde og dansk søterritorium samt luftrummet derover.
 Stk. 2.  Dansk søterritorium udgøres af ydre og indre  

 territorialt farvand i henhold til de til enhver tid gældende bestemmelser  

 herom.
 Kapitel 2. Orlogsfartøjer.
 § 3.  Fremmede orlogsfartøjer kan foretage gennemfart  

 af ydre territorialt farvand efter forudgående anmeldelse ad diplomatisk vej,  

 jf. dog stk. 4. Anmeldelse er dog ikke fornøden for de i § 1, stk. 2, nævnte  

 fartøjer.
 Stk. 2.  Såfremt sejladsen er et led i gennemfart af  

 Store Bælt, Samsø Bælt eller Sundet kræves ingen anmeldelse, jf. dog stk. 4.
 Stk. 3.  Fremmede orlogsfartøjer må under gennemfarten  

 ikke stoppe eller ankre på ydre territorialt farvand, medmindre tilladelse  

 hertil forud er indhentet ad diplomatisk vej, eller at dette følger med  

 almindelig sejlads og navigation eller nødvendiggøres af force majeure eller  

 nød.
Stk. 4.  Såfremt flere end 3 orlogsfartøjer af samme  

 nationalitet inden for samme tidsrum agter at foretage gennemført af ydre  

 teritorialt farvand, skal der forud indhentes tilladelse ad diplomatisk vej.  

 Gennemfart af Store Bælt, Samsø Bælt eller Sundet kan dog finde sted, når  

 anmeldelse derom forinden er sket ad diplomatisk vej.
Tilladelse henholdsvis  

 anmeldelse er ikke fornøden for de i § 1, stk. 2, nævnte fartøjer.
 § 4.  Orlogsfartøjer kan foretage gennemfart af eller  

 opholde sig i indre territorialt farvand, når tilladelse hertil forinden er  

 indhentet ad diplomatisk vej.
 Stk. 2.  Gennemfart af Hollænderdybet/Drogden samt  

 gennemfart af Lille Bælt og den i forbindelse hermed nødvendige sejlads ad  

 korteste rute gennem indre territorialt farvand mellem Fyn, Endelave og Samsø  

 kan dog finde sted, når anmeldelse derom forinden er sket ad diplomatisk vej.
§ 5.  De i § 3 og § 4 nævnte tilladelser og  

 anmeldelser er ikke nødvendige for fartøjer i nød.
I sådanne tilfælde skal  

 fartøjet afgive internationalt signal herom samt underrette dansk sømilitær  

 myndighed - eventuelt gennem en dansk kystradiostation.
 § 6.  Orlogsfartøjer må ikke uden særlig tilladelse  

 inden for dansk søterritorium udføre videnskabelig eller militær aktivitet.
 Stk. 2.  Undervandsbåde skal på søterritoriet sejle på  

 overfladen.
Stk. 3.  Orlogsfartøjer skal inden for dansk  

 søterritorium føre orlogs- eller nationsflag.
Under ophold i havn kan dog  

 flages i henhold til traditionelle flagføringsbestemmelser.
 Kapitel 3. Militære luftfartøjer.
 § 7.  Militære luftfartøjers flyvning over eller  

 landing på dansk område kræver forud indhentet tilladelse ad diplomatisk vej.  

 Bestemmelsen gælder ikke luftfartøjer i nød samt luftfartøjer, der med danske  

 myndigheders billigelse udfører flyvninger i humanitært øjemed.
 Stk. 2.  Tilladelse til overflyvning af eller landing på  

 dansk område vil kun kunne gives under forudsætning af, at der forud for  

 flyvningen til pågældende danske lufttrafiktjenesteorgan afgives en normal  

 ICAO-flyveplan (International Civil Aviation Organization), og at flyvningen  

 i øvrigt gennemføres i overensstemmelse med de af ICAO givne retningslinier  

 samt de af danske luftfartsmyndigheder i tilslutning hertil givne  

 bestemmelser.
 § 8.  Militære luftfartøjer må ikke inden for dansk  

 område uden særlig tilladelse udøve videnskabelig eller militær aktivitet.
Stk. 2.  Det er tilladt militære luftfartøjer at medføre  

 fast installeret armering uden ammunition samt fotoapparater uden film eller  

 plader.
Elektronisk udstyr, udover hvad der er nødvendigt af hensyn til  

 luftfartøjets navigation, må ikke anvendes af militære luftfartøjer over  

 dansk område.
 Kapitel 4. Ophævelsesbestemmelse.
 § 9.  Kgl. aordning nr. 356 af 25. juli 1951 om  

 fremmede krigsskibes og militære luftfartøjers adgang til dansk område under  

 fredsforhold ophæves.
 Givet på Amalienborg, den 27. februar  

 1976.
 Under Vor Kongelige Hånd og Segl.
 MARGRETHE R.
 /Orla Møller.
