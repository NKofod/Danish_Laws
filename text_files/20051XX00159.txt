Skriftlig fremsættelse (14. december 2005) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
 Forslag til lov om  

 ændring af patentloven (ratifikation af ændringer i Den Europæiske  

 Patentkonvention).
(Lovforslag nr.
L 104).
 Lovforslaget sikrer, at Danmark ratificerer en række  

 ændringer i Den Europæiske Patentkonvention (EPK).
Med ændringen indføres muligheden for at den Europæiske  

 Patentmyndighed (EPO) på patenthavers egen foranledning kan foretage  

 begrænsning  

 eller ophævelse af et allerede meddelt europæisk patent, med umiddelbar  

 virkning i Danmark.
Endvidere justeres de danske regler om afkald, så disse  

 afspejler reglerne i EPK.
Da EPOs afgørelser har umiddelbar virkning i samtlige  

 medlemslande, tilføres EPO en ny kompetence, som vedtagelsen af lovforslaget  

 skaber hjemmel til.
Dog skal det understreges, at ændringerne af EPK er  

 udformet således, at den danske patentmyndighed, Patent- og  

 Varemærkestyrelsen,  

 fortsat har kompetence til at begrænse eller ophæve europæiske patenter.
For så vidt angår de økonomiske og administrative  

 konsekvenser vurderes det, at de foreslåede ændringer vil have en positiv  

 effekt for dansk erhvervsliv.
Indførelsen af de nye regler om central  

 begrænsning giver adgang til en rationel og procesbesparende procedure i de  

 tilfælde, hvor patenthaver bliver opmærksom på et modhold, der kan betyde, at  

 patentets beskyttelsesomfang er for bredt formuleret.
Patenthaver kan ved at  

 anmode EPO om at foretage en begrænsning imødegå en retssag fra tredjemand om  

 patentets rækkevidde eller gyldighed.
Denne fremgangsmåde er lettere og  

 billigere for patenthaver, der ikke længere vil være henvist til at søge  

 begrænsningen gennemført i hvert enkelt EPO-medlemsland.
Ændringerne af EPK skal med al sandsynlighed vedtages inden  

 udgangen af 2007. Hvis dette ikke sker, udtræder Danmark automatisk af det  

 europæiske patentsamarbejde.
Danmark spiller i dag en betydelig rolle i det  

 europæiske patentsamarbejde og det skal vi fortsat gøre.
Medlemskabet af EPK  

 sikrer Danmark indflydelse på det europæiske patentsamarbejde og dermed på  

 patentrettens udvikling.
Det vurderes, at betydningen af medlemskabet vil  

 tage  

 til i de kommende år i takt med patentrettens øgede internationalisering og  

 øgede almene og økonomiske betydning.
Også af disse årsager bør Danmark  

 ratificere ændringerne.
 Med disse bemærkninger og idet jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 høje Tings velvillige behandling.
