Nr BSF 16 Forslag til folketingsbeslutning om en genforhandling af tjenestemændenes  

 samordningsfradrag Fremsat af Bakholt (S) Jytte Andersen (S) Hans Jørgen Jensen (S) Lilli  

 Gyldenkilde (SF) Gade (SF) Hanne Thanning Jacobsen (SF) Mimi Jakobsen (CD)  

 Duetoft (CD) Bente Juncker (CD) den 5. november 1992 Vedtaget ved anden (sidste) behandling den 11. december 1992 Folketinget pålægger regeringen at optage forhandlinger med tjenestemændenes organisationer om en ændring af tjenestemændenes pensionssystem med det sigte at opnå en afbalanceret afvikling af samordningsfradraget, hvor der tages hensyn til pensionsdækningsgraderne.
Oprindeligt fremsat forslag Folketinget pålægger regeringen at optage forhandlinger med tjenestemændenes organisationer om en ændring af tjenestemændenes pensionssystem med det sigte at opnå en afbalanceret afvikling af samordningsfradraget, hvor der tages hensyn til pensionsdækningsgraderne.
Bemærkninger til forslaget De nuværende regler om samordningsfradrag for tjenestemandspensionister,  

 der får social pension, har deres oprindelse i tjenestemandskommissionens  

 betænkning og tjenestemandsreformen fra 1969.
Baggrunden for samordningsfradraget var især, at tjenestemandspensionen på  

 grund af sin størrelse ikke kunne forenes med de sociale pensionsydelser.  

 Imidlertid har resten af det offentlige arbejdsmarked i mellemtiden etableret  

 eller er ved at opbygge forsikringsbaserede pensionsordninger med  

 pensionsbidrag på 12-15 pct.
På den baggrund forekommer det utidssvarende og  

 urimeligt at kræve et særskilt fradrag i tjenestemandspensionen.
 Hertil kommer, at reglerne er meget vanskelige at forklare, og de fungerer  

 ikke tilfredsstillende, selv om et flertal i Folketinget har gennemført  

 væsentlige lempelser.
Blandt andet bortfaldt samordningsfradraget for ægtefællens  

 indtægtsbestemte sociale førtidspension den 1. januar 1987 og for  

 egenpensionistens indtægtsbestemte førtidspension samt  

 ægtefællesamordningsfradraget generelt den 1. januar 1989. Fra den 1. juli  

 1991 blev der gennemført et loft over samordningsfradraget, så det beregnede  

 samordningsfradrag reduceres med det beløb, hvormed det overstiger 25 pct. af  

 pensionen før samordningsfradrag.
Desuden er gennemført en ændret regulering  

 af samordningsfradraget, så det ikke kan vokse i hurtigere takt end  

 tjenestemandspensionen.
En væsentlig indvending mod det resterende samordningsfradrag er, at  

 fradraget beregnes på grundlag af det antal år, hvor der er optjent pension,  

 men ikke er afhængig af lønnen.
Dette betyder, at samordningsfradraget giver  

 en forholdsvis større reduktion i pensionen hos tjenestemandspensionister,  

 der har lave lønninger, end hos dem, der har haft høj løn, mens omvendt  

 relativt lave dækningsgrader for højere lønnede tjenestemænd yderligere  

 udhules med samordningsfradraget.
 Det foreslås i beslutningsforslaget, at regeringen tager initiativ til  

 forhandling med tjenestemændenes organisationer om en ændring af  

 pensionssystemet, der indeholder en aftrapningsordning for  

 samordningsfradraget.
