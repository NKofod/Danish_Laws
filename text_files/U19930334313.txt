 Spørgsmål om, hvilken overenskomst der skulle aflønnes efter.
I 1971 etableredes i Københavns kommune alternative  

 overnatningsmuligheder for ungturister (»sleep-inns«). Fra 1977  

 blev »Sleep Inn« drevet af Københavns Ungdomscentre, der er en  

 selvejende institution, hvis bestyrelse for størstedelens vedkommende udpeges  

 af kommunens rådgivende ungdomsudvalg.
Til og med 1990 skete ansættelse af  

 timelønnede ved »Sleep Inn« i henhold til en overenskomst mellem et  

 SiD-forbund og Københavns Ungdomscentre, og medarbejderne var forpligtet til  

 at være medlem af dette forbund.
Fra 1991 blev timelønnede imidlertid ansat i  

 henhold til en bestemmelse om projektløn i en aftale mellem bl. a.
Københavns kommune og Kommunale Tjenestemænd og Overenskomstansatte.  

 Københavns Ungdomscentre blev i den anledning indklaget for Arbejdsretten med  

 påstand om, at personale ved »Sleep-inn« skulle aflønnes efter  

 overenskomsten med SiD-forbundet.
Indklagede gjorde gældende, at »Sleep  

 Inn« er en beskæftigelsesaktivitet, der er 100 % styret og financieret  

 af Københavns kommune, og at Københavns Ungdomscentre ikke har indflydelse på  

 driften.
 Arbejdsretten fandt, at »Sleep-inn«-aktiviteten måtte  

 betragtes som en aktivitet under Københavns Ungdomscentre, og da denne  

 institution således måtte betragtes som arbejdsgiver også for de timelønnede  

 medarbejdere, skulle aflønning ske efter overenskomsten mellem SiD-forbundet  

 og Københavns Ungdomscentre.
 Under hensyn til, at lønberegningen var sket efter anvisning fra  

 kommunen og beroede på ikke ukomplicerede fortolkninger af de gældende  

 overenskomster, fandtes der ikke fuldt tilstrækkelig anledning til at pålægge  

 arbejdsgiveren bod.
 Under denne sag er der rejst spørgsmål, om nogle medarbejdere på  

 »Sleep Inn« skal aflønnes efter Lager- og Handelsarbejdernes  

 Forbunds overenskomst med København Ungdomscentre eller efter overenskomst  

 mellem (amts)kommunerne og Kommunale Tjenestemænd og Overenskomstansatte.
 PARTERNES PÅSTANDE:
 Klagerne, Landsorganisationen i Danmark for Specialarbejderforbundet i  

 Danmark, har nedlagt påstand om, at indklagede, Københavns Ungdomscentre,  

 skal anerkende, at de handler i strid med parternes overenskomst ved ikke at  

 aflønne personale beskæftiget ved aktiviteten »Sleep Inn« efter den  

 gældende overenskomst, og at de indklagede skal betale en bod til Lager- og  

 Handelsarbejdernes Forbund.
 Indklagede, Københavns Ungdomscentre, har påstået frifindelse.
 SAGSFREMSTILLING:
 I foråret 1971 blev det i Københavns kommune efter indstilling fra det  

 rådgivende ungdomsudvalg besluttet at etablere yderligere billige  

 overnatningsmuligheder for ungdomsturister, såkaldte Sleep-ins.
 Denne aktivitet fortsattes i de følgende sæsoner, fra midten af 1970'erne  

 således at den også fungerede som beskæftigelsesprojekt for unge arbejdsløse.
Københavns Ungdomscentre er en selvejende institution, hvis bestyrelse for  

 det største antal medlemmers vedkommende udpeges af Københavns kommunes  

 rådgivende ungdomsudvalg blandt medlemmer af visse københavnske  

 ungdomsforeninger.
Et bestyrelsesmedlem udpeges af personalet og et af de  

 organisationer, der er faste brugere af Københavns Ungdomscentres lokaler.  

 Bestyrelsen skal ifølge Københavns Ungdomscentres vedtægter føre de  

 nødvendige regnskaber, der revideres af en statsautoriseret revisor, og  

 årsregnskabet skal med beretning sendes til kommunernes rådgivende  

 ungdomsudvalg.
 Fra omkring 1978 blev »Sleep Inn« en aktivitet under Københavns  

 Ungdomscentre, og i Københavns Ungdomscentres 20-års jubilæumsavis fra 1988  

 omtales »Sleep Inn« som en alternativ aktivitet, oprettet af  

 ungdomsudvalget og Københavns Ungdomscentre.
 I udkast til Københavns Ungdomscentres budget for 1989 er »Sleep  

 Inn« nævnt med en dækningsgrad på 47,2%.
 I »Sleep Inns« årsregnskab for 1990 er den omtalt som Københavns  

 Ungdomscentre-aktivitet nr. 25.
 Kommentarerne til Københavns Ungdomscentres budget 1991 omtaler  

 »Sleep Inns« bestyrer, souschef og vicebestyrere og nævner 2.400  

 normerede medarbejdertimer ved »Sleep Inn« samt aktivitetens  

 dæknings- og kapacitetsgrad, alt på linie med andre af Københavns  

 Ungdomscentres aktiviteter.
 Til og med 1990 blev der ved ansættelse af timelønnede ved »Sleep  

 Inn« brugt Københavns Ungdomscentres aftaleblanketter, hvoraf blandt  

 andet fremgår, at ansættelse sker i henhold til overenskomst mellem Lager-  

 & Handelsarbejdernes Forbund og Københavns Ungdomscentre, og at  

 medarbejderen er forpligtiget til at være medlem af dette forbund.  

 Aftaleblanketten blev udfyldt af arbejdslederen og underskrevet af denne og  

 af Københavns Ungdomscentre.
Den 19. marts 1990 indgik (amts)kommunerne og Kommunale Tjenestemænd og  

 Overenskomstansatte en aftale om projektløn (skalatrin 1), der efter sit  

 indhold omfatter personer, der ansættes i beskæftigelsesprojekter i  

 (amts)kommuner i henhold til lovbekendtgørelse nr. 79 af 15. februar 1988  

 samt tilsvarende beskæftigelsesprojekter.
Udtrykkeligt undtaget er  

 »modtagere af arbejdsløshedsunderstøttelse fra en A-kasse, herunder  

 langtidsledige, samt holdledere og instruktører.« Pr. 1. april 1991 blev aftalen afløst af en ny aftale mellem samme parter  

 om projektløn efter skalatrin 1. Denne aftale omfatter kun personer, der  

 ansættes til arbejde, som ellers ikke ville blive udført, og som alene  

 iværksættes af hensyn til unge ledige og særligt udsatte grupper af ledige i  

 henhold til lovgivningen om kommunal beskæftigelsesindsats og/eller  

 bistandslovens afsnit III A samt tilsvarende beskæftigelsesprojekter.
Aftalen  

 har særlige bestemmelser om orientering af den pågældende organisations  

 lokale afdeling og dennes adgang til at kræve forhandling.
Før 1991-sæsonen er ansættelse i »Sleep Inn« sket på projektløn  

 og med anvendelse af en ansættelsesblanket, der henviser til Lov nr. 279 af  

 13. juni 1990 om kommunal beskæftigelsesindsats.
Af blanketten fremgår, at  

 beskæftigelsen er omfattet af den til enhver tid gældende overenskomst,  

 indgået mellem vedkommende personaleorganisation og vedkommende kommunale  

 lønforhandlingsorganisation.
 Den 27. juni 1991 skrev Lager- & Handelsarbejdernes Forbund til  

 indklagede, at forbundet var blevet orienteret om, at der i »Sleep  

 Inn« blev lønnet efter skalatrin 1, og at det stod uforstående overfor  

 dette, da der ikke er indgået nogen aftale om andre aflønningsformer end  

 overenskomsten mellem Lager- & Handelsarbejdernes Forbund og Københavns  

 Ungdomscentre.
 Efter et møde den 23. juli 1991 blev der på Landsorganisationen i Danmarks  

 begæring afholdt fællesmøde den 22. august 1991.
 FORKLARINGER:
Henrik Bay-Clausen har blandt andet forklaret, at han fra 1982 til den 20.  

 oktober 1991 var ansat i Københavns Ungdomscentre.
Han var i en årrække  

 umiddelbart forud for sin fratræden lokal tillidsmand, fællestillidsmand og  

 bestyrelsesmedlem samt medarbejderrepræsentant i forretningsudvalget.
 København Ungdomscentres aktiviteter financieres ved egne indtægter samt  

 underskudsdækning i alt i størrelsesorden 15 - 20 mio kr. årligt fra  

 Københavns kommune.
 For hver aktivitet - med enkelte undtagelser - laves der budget og  

 årsregnskab, der nøje gennemgås i forretningsudvalget.
Lønudbetalingerne for ansatte ved de forskellige aktiviteter foretages af  

 Københavns Ungdomscentre, og det er lederen af aktiviteten, der beslutter  

 ansættelse, der så effektueres af hovedkontoret.
Mange forskellige former for  

 jobtilbudsberettigede kan ansættes, og mange kommer faktisk igen sæson efter  

 sæson.
 Han har som fællestillidsmand fungeret som tillidsmand i »Sleep  

 Inn«, hvor der ikke er nogen lokal tillidsmand.
Overenskomsten med Københavns Ungdomscentre er bortset fra  

 småstridspunkter blevet overholdt i »Sleep Inn«, og der er betalt  

 overenskomstmæssig løn.
De ansatte får Københavns  

 Ungdomscentre-legitimationskort og personalestatus i øvrigt.
Overenskomsten  

 med Kommunale Tjenestemænd og Overenskomstansatte har aldrig været anvendt,  

 og kommunen har aldrig været indblandet i aflønningsspørgsmål.
Også lederen  

 på »Sleep Inn« blev derfor forbavset, da kommunen i 1991 foreskrev  

 aflønning efter Kommunale Tjenestemænd og Overenskomstansattes  

 projektlønaftale.
 Knud Ove Petersen har som forretningsfører i Specialarbejderforbundet i  

 Danmark, leder af det offentlige sekretariat, og Specialarbejderforbundet i  

 Danmarks repræsentant i Kommunale Tjenestemænd og  

 Overenskomstansatte-sammenhæng forklaret om Lager- & Handelsarbejdernes  

 Forbunds status som selvstændig afdeling i Specialarbejderforbundet i Danmark  

 samt om Kommunale Tjenestemænd og Overenskomstansattes opbygning med de  

 selvstændige forbund som medlemmer.
 Niels Larsen har blandt andet forklaret, at han fra 1983 til 1. september  

 1992 var leder af arbejdssekretariatet under overborgmesteren i København.  

 Siden har han været direktør for Københavns Ungdomscentre.
 Initiativet til »Sleep Inn« blev taget af kommunens politisk  

 valgte rådgivende ungdomsudvalg med det formål at undgå de problemer, der  

 tidligere havde vist sig i andre storbyer, navnlig Amsterdam.
 I begyndelsen blev aktiviteten drevet af en ansat projektleder og et antal  

 militærnægtere.
I midten af 1970'erne overgik den til en ung-i-arbejde-aktivitet under  

 kommunens direktorat for teknisk service.
I overensstemmelse med  

 arbejdsløshedslovens § 77a blev der derefter givet overenskomstmæssig løn,  

 hvilket i teknisk afdeling betyder løn efter overenskomst med  

 Specialarbejderforbundet i Danmark.
Fra omkring 1978 blev administrationen af »Sleep Inn«  

 overflyttet til Københavns Ungdomscentre, der var startet i 1968, og  

 ansættelseskontrakterne blev indgået af Københavns Ungdomscentre på vilkår  

 som i overenskomsten med Lager- & Handelsarbejdernes Forbund.
Lønnen blev  

 refunderet af kommunen og derfra af staten.
Fra 1978 til 1990 var det  

 kommunens arbejdssekretariat, der bestemte, hvem der kunne beskæftiges i  

 »Sleep Inn«.
 Den faktiske tilstand fortsatte, efter at man havde indgået  

 projektlønaftalen med Kommunale Tjenestemænd og Overenskomstansatte, og efter  

 at reglerne var blevet ændret ved lov nr. 379 af 13. juni 1990. Det skyldes  

 en forglemmelse, at de projektansatte ikke allerede fra 1990 blev aflønnet  

 efter Kommunale Tjenestemænd og Overenskomstansatte-aftalen.
 De fastansatte (bestyrer, projektleder og arbejdsledere) aflønnes fortsat  

 efter Københavns Ungdomscentre-overenskomsten.
Siden 1983 har det været arbejdssekretariatet og det rådgivende  

 ungdomsudvalg, der har truffet alle afgørelser vedrørende »Sleep  

 Inn«.
Det er således kommunen, der træffer aftale om leje/lån af  

 lokaliteterne og om den fysiske indretning af dem, ligesom den bestemmer  

 prissætningen for brugerne af aktiviteten, og - uden at »Sleep  

 Inn's« ledelse kan modsætte sig afgørelserne - bestemmer, hvem der skal  

 være projektmedarbejdere der.
Der er fuld underskudsdækning fra kommunen til  

 denne i modsætning til de fleste andre Københavns Ungdomscentre-aktiviteter.  

 Københavns Ungdomscentres rolle i forhold til »Sleep Inn« er  

 således alene at administrere aktiviteten for kommunen, og af den grund  

 medtages aktiviteten i Københavns Ungdomscentres årsregnskab og budget.
 Der er ikke indgået nogen skriftlig administrationsaftale mellem kommunen  

 og Københavns Ungdomscentre.
Per Korshøj har som forhandlingskoordinator i Kommunernes Landsforening og  

 sekretær for forhandlingerne mellem (amts)kommunerne og Kommunale  

 Tjenestemænd og Overenskomstansatte forklaret om projektlønaftalen og de  

 enkelte forbunds stilling til den.
Han har ikke hørt noget forbehold fra  

 Kommunale Tjenestemænd og Overenskomstansatte om, at ikke hele  

 Specialarbejderforbundet i Danmark-området skulle være omfattet af  

 projektlønaftalen, og skønt der aldrig har været forhandlinger med Lager-  

 & Handelsarbejdernes Forbund, har der aldrig været strid, om Kommunale  

 Tjenestemænd og Overenskomstansatte-aftalerne gælder for dette forbund.
 PARTERNES ARGUMENTER:
 Klagerne har til støtte for påstanden gjort gældende, at »Sleep  

 Inn« er en aktivitet under Københavns Ungdomscentre.
 Københavns Ungdomscentre er en selvejende institution, der uden kommunens  

 indblanding har optrådt fx. som part i sager ved Arbejdsretten.
»Sleep Inn« er ganske vist startet som et kommunalt projekt, men  

 det blev omkring 1978 lagt ind under Københavns Ungdomscentre, der ikke  

 udelukkende optrådte som forretningsfører for aktiviteten.
Dette bestyrkes af  

 »Sleep Inns« optagelse i Københavns Ungdomscentres regnskaber og  

 budgetter og af de ansættelsesblanketter og -betingelser, der blev anvendt  

 til og med 1990. Der er da heller ikke oprettet nogen administrationsaftale  

 mellem kommunen og Københavns Ungdomscentre, og der er ikke reelt nogen  

 forskel på den underskudsdækning, der ydes til »Sleep Inn«, og den,  

 der ydes til Københavns Ungdomscentre-aktiviteter af kommunen, hvis  

 tilgodehavende hos Københavns Ungdomscentre ikke kan betragtes som reelt.
 Den nye ansættelsesblanket blev først anvendt, efter at Lager- &  

 Handelsarbejdernes Forbund havde rejst spørgsmålet om den for lave løn.
Kommunernes projektlønsaftaler af 1990 og 1991 kan ikke anvendes på  

 »Sleep Inn«-medarbejderne, allerede fordi Københavns Ungdomscentre  

 og ikke kommunen er arbejdsgiver for dem.
Aftalerne får ikke gyldighed, blot  

 fordi kommunen yder økonomisk støtte/underskudsdækning til projektet.
 Ligesom andre Københavns Ungdomscentre-aktiviteter er »Sleep  

 Inn« en beskæftigelsesfremmende foranstaltning, men det bringer ikke  

 uden videre området ind under projektlønaftalen.
 Subsidiært har klagerne gjort gældende, at Kommunale Tjenestemænd og  

 Overenskomstansatte-aftalen ikke uden videre gælder for Lager- &  

 Handelsarbejdernes Forbund som et selvstændigt forbund under  

 Specialarbejderforbundet i Danmark.
 Indklagede har heroverfor anført, at »Sleep Inn« er en  

 beskæftigelsesaktivitet, der 100% er styret og financieret af Københavns  

 kommune, der ved sit arbejdssekretariat træffer alle afgørende beslutninger  

 for aktiviteten, herunder at udvælge de unge, der skal beskæftiges der.  

 Københavns Ungdomscentre har ingen indflydelse på aktiviteten.
Forud for 1990 måtte man efter arbejdsløshedsforsikringslovens § 77a  

 betale sædvanlig overenskomstmæssig løn, og det er grunden til, at man i den  

 periode (og fejlagtigt yderligere et år) betalte løn efter overenskomsten med  

 Københavns Ungdomscentre.
Efter nye regler om den kommunale  

 beskæftigelsesindsats, kunne man overgå til projektløn i henhold til de  

 aftaler, der af kommunerne blev indgået med Kommunale Tjenestemænd og  

 Overenskomstansatte.
Københavns Ungdomscentres budgetter og regnskaber omfatter »Sleep  

 Inn«, fordi også denne aktivitet indgår i Københavns Ungdomscentres  

 kontoplan i kraft af den - mundtlige - aftale om, at Københavns Ungdomscentre  

 administrerer også denne aktivitet.
Der er fuld underskudsdækning for  

 »Sleep Inn«, hvilket bekræfter, at det er en direkte kommunal  

 aktivitet, idet Københavns Ungdomscentre ikke har nogen driftsrisiko.
 Selvom »Sleep Inn« skulle blive betragtet som en Københavns  

 Ungdomscentre-aktivitet, må aftalen mellem kommunerne og Kommunale  

 Tjenestemænd og Overenskomstansatte kunne anvendes på grund af Københavns  

 Ungdomscentres tilknytning til Københavns kommune og Lager- &  

 Handelsarbejdernes Forbunds status som afdeling af Specialarbejderforbundet i  

 Danmark.
 ARBEJDSRETTENS BEGRUNDELSE OG KONKLUSION:
 Således som aktiviteten »Sleep Inn« efter forklaringerne og de  

 foreliggende dokumenter har været gennemført og administreret gennem årene,  

 må den i relation til det spørgsmål, sagen drejer sig om, betragtes som en  

 aktivitet under Københavns Ungdomscentre.
 Da Københavns Ungdomscentre således må betragtes som arbejdsgiver også for  

 de timelønnede medarbejdere, kan aftalerne om projektløn ikke anvendes på  

 disse medarbejdere, og der gives derfor klagerne medhold i, at aflønning skal  

 ske efter overenskomsten med indklagede.
 Under hensyn til, at lønberegningen er sket efter anvisning fra kommunen  

 og beror på ikke ukomplicerede fortolkninger af de gældende overenskomster,  

 er der efter Arbejdsrettens opfattelse ikke fuldt tilstrækkelig anledning til  

 at pålægge indklagede at betale bod i sagen.
 T h i k e n d e s f o r r e t:
 Indklagede, Københavns Ungdomscentre, skal anerkende, at det er i strid  

 med parternes overenskomst ikke at aflønne personale beskæftiget ved  

 aktiviteten »Sleep Inn« i overensstemmelse med overenskomsten.
 Indklagede frifindes for påstanden om bod.
 I sagsomkostninger skal indklagede betale 2.000 kr. til Arbejdsretten.
