Bekendtgørelse om undtagelse af udgifter fra udgiftslofterne i 2022 afledt af den russiske invasion af Ukraine I medfør af § 12 i budgetloven, jf. lov nr. 547 af 18. juni 2012, fastsættes:
 § 1. Uanset §§ 9-11 i budgetloven omfatter udgiftslofterne i 2022 ikke udgifter direkte målrettet forhold afledt af den russiske invasion af Ukraine, herunder udgifter som falder inden for en eller flere af følgende kategorier:
 1) Udgifter relateret til den sikkerhedspolitiske situation mv.
 2) Udgifter relateret til tilstrømningen af fordrevne fra Ukraine.
 3) Målrettede tiltag vedrørende kompensation af husstande for stigende energipriser mv.
 § 2. Bekendtgørelsen træder i kraft den 1. juni 2022.
