Skriftlig fremsættelse (24. november 2010) Justitsministeren (Lars Barfoed) Herved tillader jeg mig for Folketinget at fremsætte:
Forslag til lov om ændring af dødsboskifteloven og forskellige andre love (Revision af dødsboskifteloven m.v.) (Lovforslag nr.
L 83) Formålet med lovforslaget er at revidere dødsboskifteloven i lyset af erfaringerne med lovens anvendelse i praksis siden 1997, hvor loven trådte i kraft.
Med dødsboskifteloven skete der en gennemgribende revision af dansk rets regler om skifte af dødsboer med henblik på at forenkle og modernisere dødsbobehandlingen.
Efter lovens virke i 10 år anmodede Justitsministeriet Ægtefælleskifteudvalget om nærmere at overveje, i hvilket omfang der i lyset af erfaringerne med dødsboskiftelovens anvendelse i praksis bør ske ændringer eller justeringer af loven.
 Lovforslaget bygger på Ægtefælleskifteudvalgets betænkning nr. 1519/2010 om revision af dødsboskifteloven, hvor udvalget konkluderer, at dødsboskifteloven generelt fungerer godt og efter hensigten, men at der dog er behov for enkelte, mindre justeringer og præciseringer af lovens bestemmelser.
 I overensstemmelse med Ægtefælleskifteudvalgets anbefalinger i betænkningen foreslås navnlig følgende ændringer af dødsboskifteloven:
 Den gældende ordning med autoriserede bobestyrere opretholdes, men skifteretten får mulighed for at udpege en bobestyrer, der ikke er autoriseret, hvis særlige grunde taler for det, og samtlige arvinger, herunder den længstlevende ægtefælle, er enige om at ønske den pågældende som bobestyrer.
Den længstlevende ægtefælles mulighed for frit at vælge en bobestyrer, der ikke er autoriseret, begrænses til gengæld, fordi praksis viser, at det ofte giver anledning til problemer under skiftet.
  Bobestyrere forpligtes til at oplyse arvingerne om, hvordan bobestyrerens salær beregnes og om muligt den forventede størrelse, samt hvilke omkostninger arvingerne i øvrigt må forvente under skiftebehandlingen.
 Der indsættes en udtrykkelig bestemmelse om, at bobestyreren skal redegøre for sin vurdering af spørgsmål, som arvingerne er uenige om.
Bobestyreren skal samtidig gøre opmærksom på, at vurderingen vil blive lagt til grund under sagens videre behandling, og opfordre arvingerne til sagsanlæg, hvis de ikke er enige i vurderingen.
 For så vidt angår behandlingen af insolvente boer foreslås det bl.a., at et eventuelt rekvirentsalær, som indgår i boet, hvis en bobestyrer anmoder om tvangsauktion over afdødes faste ejendom, skal gå forlods til betaling af bobestyrerens arbejde med tvangsauktionen og først derefter til dækning af begravelsesomkostningerne.
Det foreslås endvidere, at bobestyreren skal udlevere indbo og personlige affekter uden reel økonomisk værdi til arvingerne.
 Fristerne og adressaten for klager over bobestyrer og boopgørelsen ensrettes, således at klager er rettidige, uanset om de modtages af bobestyreren eller af skifteretten inden for en 4-ugers frist.
Det foreslås endvidere, at skifteretten kan pålægge en klager at betale omkostningerne ved klagesagens behandling, hvis særlige grunde taler derfor.
 For at sikre en bedre retsstilling for legatarer foreslås det, at arvingerne forpligtes til at opfylde eventuelle legater, når proklamafristen er udløbet, og boet utvivlsomt må antages at være solvent og have tilstrækkeligt med likvide midler.
Det foreslås endvidere, at skifteretten skal orientere legatarer om udleveringen af et bo til privat skifte for bedre at sikre legatarernes mulighed for at varetage egne interesser.
Efter forslaget skal testamentsbestemmelser om legater til gengæld ikke længere være til hinder for, at et bo bliver udleveret til privat skifte, hvis betingelserne herfor i øvrigt er opfyldt.
  Det foreslås at ensrette reglerne for, hvornår en anmodning om skifte af uskiftet bo får retsvirkning, således at alle retsvirkninger knyttes til det tidspunkt, hvor skifteretten modtager anmodningen.
  Navnlig af hensyn til privatskiftende arvinger foreslås en forenkling af dødsboskiftelovens frister for indlevering af åbningsstatus og boopgørelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
