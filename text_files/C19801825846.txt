 Ved ligningen og ved tilsynet med denne kommer skattemyndighederne i  

 besiddelse af konkret og generel viden om virksomheders organisation og  

 regnskabssystemer samt af oplysninger til belysning af brancheforhold m.v.
 Der er over for statsskattedirektoratet udtrykt ønske om, at såvel de  

 lokale ligningsmyndigheders som statsskattedirektoratets viden og erfaringer  

 af interesse udveksles til gensidig inspiration.
Statsskattedirektoratet vil søge at dække dette behov ved udsendelse af  

 "Revisionsmeddelelser" til de kommunale ligningsmyndigheder,  

 amtsskatteinspektoraterne og skatterådene.
Antallet af  

 "Revisionsmeddelelser", som udsendes til den enkelte myndighed, er  

 nedskåret i forhold til f.eks. antal udsendte SD-cirkulærer, idet disse  

 meddelelser antages kun at have interesse for en mindre kreds.
Indholdet er omfattet af bestemmelserne i offentlighedslovens kapitel 1 og  

 derfor ikke fortroligt.
Der vil ikke blive bragt stof vedrørende navngivne  

 personer eller virksomheder - eller stof, som vil kunne henføres til bestemte  

 personer eller virksomheder.
 For at "Revisionsmeddelelser" kan komme til at virke bedst  

 muligt efter hensigten, opfordrer statsskattedirektoratet de skattelignende  

 myndigheder til ved korte beskrivelser at orientere direktoratet om viden og  

 erfaringer, som skønnes at være af interesse for andre ligningsmyndigheder og  

 egnet til optagelse i "Revisionsmeddelelser".
 Spørgsmål - f.eks. om hvilke oplysninger, der måtte være egnet til  

 offentliggørelse i "Revisionsmeddelelser", og om formen for  

 indberetning til direktoratet - kan rettes til statsskattedirektoratet, 3.  

 kontrolkontor, Meldahlsgade 5, 1613 København V.
