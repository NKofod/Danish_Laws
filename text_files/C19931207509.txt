 1. Indledning.
 Ministeriet har med ikrafttrædelse den 1. november 1993 udstedt  

 bekendtgørelsen nr. 838 af 20. oktober 1993 om provstiudvalgenes virksomhed.
 Ved denne bekendtgørelses ikrafttræden ophæves bekendtgørelse nr. 128 af  

 3. marts 1989, som ændret ved bekendtgørelse nr. 556 af 31. juli 1990.
 Samtidig er Kirkeministeriets cirkulære nr. 30 af 10. marts 1989 om  

 provstiudvalgenes virksomhed samt afsnit 24 i Kirkeministeriets cirkulære nr.  

 143 af 14. september 1984 om lov om menighedsråd ophævet.
 2. De væsentligste ændringer i forhold til de  

 tidligere regler er:
- indførelse af bestemmelser om provstiudvalgenes møder og beslutninger,  

 jf. bekendtgørelsens § 1 - præcisering af forhold i forbindelse med provstiudvalgsmedlemmers  

 habilitet, jf. bekendtgørelsens § 2 - indførelse af bestemmelser om stedfortrædere, jf. bekendtgørelsens § 4 - ophævelse af provstiudvalgets adgang til at beskære særskilt i  

 budgetposten vedrørende menighedsrådenes rådighedsbeløb - ændret klageadgang, jf. bekendtgørelsens § 10 - redaktionelle ændringer.
 3. Møder og beslutninger m.v.
 Bekendtgørelsens § 1 indeholder regler om provstiudvalgenes møder, og  

 bestemmelsen afløser tildels det nu ophævede cirkulære nr. 30 af 10. marts  

 1989 om provstiudvalgenes virksomhed §§ 11-12.
I § 1, stk. 1, er fastsat bestemmelser om, at provstiudvalgets  

 beslutninger træffes i møder, og at formanden leder møderne og  

 afstemningerne.
Bestemmelsen er udtryk for et almindeligt princip om, at  

 offentlige udvalg, nævn og råd træffer afgørelser i møder.
 I § 1, stk. 2, og stk. 3, er foretaget en afgrænsning mellem den  

 almindelige formandsbeføjelse til at afgøre sager, som ikke tåler opsættelse  

 eller ikke giver anledning til tvivl, og den specielle funktion, som  

 tilkommer provsten som forretningsfører, jf. lovbekendtgørelse nr. 455 af 11.  

 juni 1992 om lov om folkekirkens økonomi § 24, stk. 2, 5. pkt.
 Bestemmelsen i § 1, stk. 4, afløser bestemmelsen i det ophævede cirkulæres  

 § 11 og indeholder den præcisering, at bekendtgørelsen af offentlige møder så  

 vidt muligt skal ske i den lokale presse.
 Bestemmelsen i § 1, stk. 5, er udtryk for et almindeligt gældende princip  

 om offentlige råds beslutningsdygtighed.
 4. Inhabilitet.
I bekendtgørelsens § 2 er optaget bestemmelser om inhabilitet for det  

 enkelte provstiudvalgsmedlem.
Bestemmelsen afløser tildels den tidligere  

 bekendtgørelses § 7 og indeholder derudover bestemmelse om, at det -  

 eventuelt - inhabile mellem kan deltage i forhandling/afstemning om sin  

 inhabilitet, hvilket er i overensstemmelse med den hidtidige praksis.
Bestemmelsen i § 2, stk. 3, er udtryk for et almindeligt gældende princip  

 om, at et inhabilt medlem skal forlade mødelokalet under den pågældende sags  

 behandling.
Reglen er indsat for at præcisere dette forhold og er begrundet  

 i, at medlemmet ikke ved sin tilstedeværelse skal kunne påvirke  

 beslutningsprocessen.
 5. Stedfortrædere.
 Bestemmelsen i § 4 indeholder regler om indkaldelse af stedfortrædere og  

 er i det hele ny.
Reglerne om stedfortræderes indkaldelse har tidligere været et  

 forretningsordensspørgsmål.
Imidlertid er adgangen til indkaldelse af  

 stedfortrædere af væsentlig betydning, idet denne adgang dels påvirker  

 provstiudvalgets beslutningsdygtighed den pågældende dag, og dels påvirker  

 provstiudvalgets sammensætning til det konkrete møde.
 Der er derfor nu i bekendtgørelsen fastsat regler om, i hvilke tilfælde  

 stedfortræderen varigt indtræder i provstiudvalget, og i hvilke situationer  

 formanden er forpligtet til midlertidigt at indkalde stedfortræderen.
 Endvidere er der fastsat regler for, hvorledes der skal forholdes i den  

 situation, at der ved et medlems adgang eller forfald ikke findes nogen  

 stedfortræder til at indtræde i provstiudvalget.
 6. Provstiudvalgets adgang til at reducere de  

 budgetterede ligningsbeløb.
 Bestemmelsen i § 5 svarer delvist til den tidligere bekendtgørelses § 1.
 Dog er bestemmelsen i den ophævede bekendtgørelses § 1, stk. 2, nr. 2, om  

 provstiudvalgets adgang til at reducere eller helt fjerne budgetposter  

 vedrørende menighedsrådets rådighedsbeløb ophævet.
Baggrunden for denne ændring er den ændrede formulering af  

 menighedsrådslovens § 26, jf. lov nr. 317 af 6. maj 1992 om ændring af lov om  

 menighedsråd.
Ved lovændringen blev bestemmelsen om, at rådighedsbeløbet  

 skulle opføres på kirkekassens budget med en specificeret angivelse af,  

 hvorledes beløbet agtes anvendt fjernet.
 Efter bestemmelsen i menighedsrådslovens § 26 beslutter menighedsrådet  

 således selv, til hvilke formål dette beløb skal anvendes, og provstiudvalget  

 har ikke adgang til at reducere eller fjerne denne specifikke budgetpost.
 7. Klageadgang.
 Bestemmelsen i § 10 afløser den tidligere bekendtgørelses § 8, idet der i  

 stk 1, 2. pkt., og med det nye stk. 2 er foretaget den ændring, at  

 provstiudvalgets afgørelse i andre sager end sager om ligningsbeløbets  

 størrelse alene kan indbringes for stiftsøvrigheden og ikke for  

 Kirkeministeriet.
 8. Redaktionelle ændringer.
Bestemmelsen i den ophævede bekendtgørelses § 3 er ikke medtaget i den nye  

 bekendtgørelse om provstiudvalgenes virksomhed.
Dette er begrundet i, at  

 reglerne om syn over kirker og kirkegårde er indeholdt i lov om folkekirkens  

 kirkebygninger og kirkegårde, jf. lovbekendtgørelse nr. 454 af 11. juni 1992,  

 og i bekendtgørelse nr. 527 af 19. juni 1992 om folkekirkens kirkebygninger  

 og kirkegårde, mens reglerne om syn af præsteboliger er indeholdt i cirkulære  

 af 20. marts 1989 om tjenestebolig for folkekirkens præster med senere  

 ændringer.
 Herudover er der sket mindre redaktionelle ændringer samt overførelser af  

 bestemmelser fra det nu ophævede cirkulære om provstiudvalgenes virksomhed  

 til bekendtgørelsen.
Ministeriet arbejder for tiden med udarbejdelse af en vejledning  

 omfattende en samlet oversigt over kompetencebestemmelser for  

 provstiudvalget.
Denne vejledning vil blive udsendt snarest.
 P.M.V.
 E.B.
