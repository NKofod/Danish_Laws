Nr LSF 104 Forslag til lov om tandpleje m.v.
Fremsat af indenrigsministeren Kapitel 1 Tandplejens formål, organisation og ydelser.
§ 1. Tandplejens mål er, at befolkningen ved en god hjemmetandpleje og et sammenhængende tilbud om forebyggelse og behandling kan udvikle hensigtsmæssige tandplejevaner samt sunde tænder, mund og kæber og bevare disse i funktionsdygtig stand gennem hele livet.
§ 2. Kommunalbestyrelsen skal sikre alle børn og unge under 18 år med bopæl i kommunen adgang til vederlagsfri forebyggende og behandlende tandpleje, jfr. dog stk. 3.
Stk. 2. Unge på 16 og 17 år kan selv vælge, om de ønsker at modtage det kommunale tandplejetilbud på kommunal klinik eller hos privat praktiserende tandlæge, jfr. dog stk. 3 og § 3.
Stk. 3. Behandlinger, der påbegyndes i den kommunale tandpleje, skal færdiggøres i denne.
§ 3. Den kommunale tandpleje skal tilbydes enten på offentlige klinikker eller hos praktiserende tandlæger, med hvilke kommunalbestyrelsen indgår aftale.
§ 4. Kommunalbestyrelsen kan tilbyde forebyggende og behandlende tandpleje til personer, der på grund af nedsat førlighed eller vidtgående fysisk eller psykisk handicap kun vanskeligt kan udnytte de almindelige tandplejetilbud.
Stk. 2. Kommunalbestyrelsen kan beslutte, at personer, der modtager et tandplejetilbud efter stk. 1, selv skal betale en del af udgiften til tandplejen.
Egenbetalingen kan maksimalt udgøre samme procentvise størrelse som den, der er gældende efter de regler, der fastsættes i henhold til lov om offentlig sygesikring, jfr. § 6.
§ 5. Regler om omfanget af og kravene til den kommunale tandpleje, jfr. §§ 2 og 4, fastsættes af indenrigsministeren.
§ 6. Den offentlige sygesikring yder tilskud til tandpleje efter reglerne i lov om offentlig sygesikring til personer, som ikke er omfattet af det lovpligtige tilbud om kommunal børnetandpleje efter § 2, eller som modtager tandpleje efter § 4.
Kapitel 2 Administration, finansiering, forsøg m.v.
§ 7. Den kommunale tandpleje forvaltes efter reglerne i lov om styrelse af sociale og visse sundhedsmæssige anliggender.
§ 8. Amtsrådet og kommunalbestyrelserne skal sikre en koordination af den offentlige tandpleje og tandplejen i privat praksis.
§ 9. Kommunalbestyrelsen og amtsrådet er forpligtet til at afgive oplysninger om virksomheden i medfør af denne lov efter regler fastsat af indenrigsministeren.
§ 10. Indenrigsministeren kan bemyndige sundhedsstyrelsen til at varetage opgaver, der efter loven er henlagt til indenrigsministeren.
§ 11. Kommunerne afholder de udgifter, der er forbundet med den kommunale tandpleje i henhold til § 2.
§ 12. Udgifter til tandpleje i henhold til § 4 afholdes af kommunerne.
§ 13. Indenrigsministeren kan godkende, at der iværksættes forsøg med nye organisations- og behandlingsformer, ændrede tilskud og ændrede honoreringssystemer, hvorved reglerne i §§ 2 og 4 i denne lov samt reglerne om tilskud til tandpleje i lov om offentlig sygesikring kan fraviges.
Kapitel 3 Ikrafttrædelsesbestemmelser m.v.
 § 14. Loven træder i kraft den 1. januar 1987.
Stk. 2. Med virkning fra 1. januar 1987 ophæves lov om børnetandpleje, jfr. lovbekendtgørelse nr. 666 af 22. december 1977 med senere ændringer.
Stk. 3. De administrative regler, der er fastsat i medfør af lov om børnetandpleje, forbliver i kraft, indtil de afløses af forskrifter udstedt efter denne lov.
§ 15. I lov nr. 276 af 26. maj 1976 om tandlæger indsættes efter § 11:
»§ 11 a.
Indenrigsministeren kan tillade, at der for en forsøgsperiode tillægges tandplejere en selvstændig kompetence til at virke uden instruktion og tilsyn fra en tandlæge inden for nærmere afgrænsede virksomhedsområder.
Indenrigsministeren kan fastsætte nærmere regler herom.« § 16. Loven gælder ikke for Færøerne og Grønland, men kan ved kgl.
anordning sættes i kraft for Færøerne med de afvigelser, som de særlige færøske forhold tilsiger.
Oprindeligt fremsat lovforslag Blad nr 247 Kapitel 1 Tandplejens formål, organisation og ydelser.
§ 1. Tandplejens mål er, at befolkningen ved en god hjemmetandpleje og et sammenhængende tilbud om forebyggelse og behandling kan udvikle hensigtsmæssige tandplejevaner samt sunde tænder, mund og kæber og bevare disse i funktionsdygtig stand gennem hele livet.
§ 2. Kommunalbestyrelsen skal sikre alle børn under 16 år med bopæl i kommunen adgang til vederlagsfri forebyggende og behandlende tandpleje, jfr. dog stk. 4.
Stk. 2. Børn, der har adgang til kommunal børnetandpleje efter bestemmelsen i stk. 1, kan udmeldes af den kommunale børnetandpleje, såfremt de ikke ønsker at benytte det kommunale tandplejetilbud, jfr. stk. 5 og 6.
Stk. 3. Kommunalbestyrelsen kan beslutte, at unge på 16 og 17 år med bopæl i kommunen tilbydes vederlagsfri forebyggende og behandlende tandpleje, jfr. dog stk. 4.
Stk. 4. Behandlinger, der påbegyndes i den kommunale børnetandpleje, skal færdiggøres i denne.
Stk. 5. Børn under 16 år, der er meldt ud af den kommunale børnetandpleje, har ret til tilskud fra kommunen til delvis dækning af udgifterne til tandpleje hos privat praktiserende tandlæge, jfr. stk. 6.
Stk. 6. Indenrigsministeren fastsætter nærmere regler om adgangen til at skifte mellem kommunal børnetandpleje og tandpleje ved privat praktiserende tandlæge samt om tilskud til tandpleje.
§ 3. Den kommunale børnetandpleje skal tilbydes enten på offentlige klinikker eller hos praktiserende tandlæger, med hvilke kommunalbestyrelsen indgår aftale.
§ 4. Kommunalbestyrelsen kan tilbyde forebyggende og behandlende tandpleje til personer, der på grund af nedsat førlighed eller vidtgående fysisk eller psykisk handicap kun vanskeligt kan udnytte de almindelige tandplejetilbud.
§ 5. Regler om omfanget af og kravene til den kommunale tandpleje, jfr. §§ 2 og 4, fastsættes af indenrigsministeren.
§ 6. Den offentlige sygesikring yder tilskud til tandpleje efter reglerne i lov om offentlig sygesikring til personer, som ikke er omfattet af det lovpligtige tilbud om kommunal børnetandpleje efter § 2, eller som modtager tandpleje efter § 2, stk. 3, eller § 4.
Kapitel 2 Administration, finansiering, forsøg m.v.
§ 7. Den kommunale tandpleje forvaltes efter reglerne i lov om styrelse af sociale og visse sundhedsmæssige anliggender.
§ 8. Amtsrådet og kommunalbestyrelserne skal sikre en koordination af den offentlige tandpleje og tandplejen i privat praksis.
§ 9. Kommunalbestyrelsen og amtsrådet er forpligtet til at afgive oplysninger om virksomheden i medfør af denne lov efter regler fastsat af indenrigsministeren.
§ 10. Indenrigsministeren kan bemyndige sundhedsstyrelsen til at varetage opgaver, der efter loven er henlagt til indenrigsministeren.
§ 11. Kommunerne afholder de med den kommunale børnetandpleje forbundne udgifter.
Stk. 2. Indenrigsministeren kan fastsætte nærmere regler for ressourceanvendelsen i børnetandplejen.
§ 12. Udgifter til tandpleje i henhold til § 4 afholdes af kommunerne.
Stk. 2. Indenrigsministeren fastsætter regler om egenbetaling for personer, der modtager tandpleje i medfør af § 4.
§ 13. Indenrigsministeren kan godkende, at der iværksættes forsøg med nye organisations- og behandlingsformer, ændrede tilskud og ændrede honoreringssystemer, hvorved reglerne i §§ 2 og 4 i denne lov samt reglerne om tilskud til tandpleje i lov om offentlig sygesikring kan fraviges.
Kapitel 3 Ikrafttrædelsesbestemmelser m.v.
 § 14. Loven træder i kraft den 1. august 1986.
Stk. 2. Med virkning fra 1. august 1986 ophæves lov om børnetandpleje, jfr. lovbekendtgørelse nr. 666 af 22. december 1977 med senere ændringer.
Stk. 3. De administrative regler, der er fastsat i medfør af lov om børnetandpleje, forbliver i kraft, indtil de afløses af forskrifter udstedt efter denne lov.
§ 15. I lov nr. 276 af 26. maj 1976 om tandlæger indsættes efter § 11:
»§ 11 a.
Indenrigsministeren kan tillade, at der for en forsøgsperiode tillægges tandplejere en selvstændig kompetence til at virke uden instruktion og tilsyn fra en tandlæge indenfor nærmere afgrænsede virksomhedsområder.
Indenrigsministeren kan fastsætte nærmere regler herom.« § 16. Loven gælder ikke for Færøerne og Grønland, men kan ved kgl.
anordning sættes i kraft for Færøerne med de afvigelser, som de særlige færøske forhold tilsiger.
BEMÆRKNINGER TIL LOVFORSLAGET Almindelige bemærkninger 1. Formålet med lovforslaget Med lovforslaget opstilles en målsætning for hele tandplejeområdet.
Tandplejens overordnede mål er, at befolkningen ved en god hjemmetandpleje og gennem et sammenhængende tilbud om forebyggelse og behandling kan udvikle hensigtsmæssige tandplejevaner samt sunde tænder, mund og kæber og bevare disse i funktionsdygtig stand gennem hele livet.
Den enkelte må gennem en god forebyggende hjemmetandpleje aktivt medvirke til at skabe forudsætningerne for egen tandsundhed.
Tandplejesystemet skal gennem et sammenhængende tandplejetilbud, som dækker den enkeltes tandplejebehov gennem et helt livsforløb, medvirke til, at borgerne kan udvikle og bevare sunde tænder, mund og kæber.
Tandplejesystemet skal støtte og udbygge den forebyggende indsats, og det skal tilbyde nødvendige behandlingsmæssige muligheder.
Med udgangspunkt i den overordnede målsætning for tandplejen skal lovforslaget skabe grundlag for - en styrkelse af den forebyggende indsats, - størst mulig valgfrihed for den enkelte borger, - tilvejebringelse af en klar afgrænsning mellem den kommunale tandpleje og privat tandlægepraksis, - sikring af sammenhæng og koordination mellem den kommunale tandpleje og privat praksis.
Den overordnede målsætning udtrykker, hvad der på længere sigt ønskes opnået med indsatsen på tandplejeområdet.
De indvundne erfaringer på tandplejeområdet viser, at det har været en rigtig tanke at satse på den forebyggende indsats.
Derfor skal det forebyggende sigte fastholdes og udbygges til at være et bærende element i hele tandplejen.
Det betyder bl.a., at fastlæggelsen af tilskuddene i voksentandplejen skal ske på en sådan måde, at der gives større tilskud til forebyggende ydelser end til behandling.
Lovforslaget har som forudsætning, at borgerne selv aktivt medvirker til opretholdelsen af deres egen tandsundhed.
Dette krav må kombineres med, at borgerne får den størst mulige frihed til selv at vælge, hvordan de ønsker at benytte det tandplejetilbud, som tandplejesystemet stiller til rådighed.
Dette skal også gælde for børnetandplejen.
Børn/forældre skal have et reelt tilbud om benyttelse af privat praktiserende tandlæger, hvis de finder dette mere hensigtsmæssigt end den kommunale tandpleje.
Opfyldelse af den overordnede målsætning for tandplejen vil også stille krav til tandplejesystemet om løbende tilpasning til befolkningens ændrede behov.
Skal disse krav og forventninger kunne honoreres, er det nødvendigt at skabe et klart grundlag for den fremtidige tilrettelæggelse af såvel den kommunale tandpleje som privat praksis.
Indførelsen af faste kriterier for omfanget af den kommunale tandpleje skal medvirke hertil.
Tandplejesystemet skal give den enkelte et sammenhængende tandplejetilbud fra barn til voksen og gennem hele voksenperioden.
Fastholdelsen af tandplejens administration på to adskilte niveauer kræver en aktiv koordinerende indsats til støtte for såvel den primærkommunale tandpleje som den amtskommunalt administrerede tandpleje.
En sådan koordination skal bl.a. sikre, at der etableres effektive overførselsprocedurer mellem de to tandplejesystemer (børnetandplejen og voksentandplejen). Det må også sikres, at der sker en bedre koordination mellem den kommunale børnetandpleje og de privat praktiserende tandlæger og den amtskommunale sygehus- og handicaptandpleje.
2. Baggrunden for lovforslaget Folketinget vedtog i folketingsåret 1970/71 lov nr. 217 af 19. maj 1971 om børnetandpleje.
Loven er ændret senest ved lov nr. 166 af 6. maj 1980. De to love er optaget som bilag 1 og 2.
Ved loven blev der sikret alle børn i den undervisningspligtige alder adgang til vederlagsfri forebyggende og behandlende tandpleje.
Loven er trådt trinvis i kraft, således at den fra 1. august 1980 omfattede alle børn i den undervisningspligtige alder (1.-9.
 skoleår, normalt de 7-16 årige).
Ved lov nr. 608 af 14. december 1977 blev den obligatoriske børnetandpleje med virkning fra den 1. august 1981 udvidet til også at omfatte børn under den undervisningspligtige alder.
Loven trådte trinvis i kraft, og i august 1986 vil alle børn under den undervisningspligtige alder være inddraget i børnetandplejen.
Med henblik på en vurdering af børnetandplejeordningen, herunder spørgsmålet om eventuelt at inddrage andre grupper af unge under denne, blev det ved lovændringen i 1977 bestemt, at forslag om revision af lov om børnetandpleje skal fremsættes for folketinget senest i folketingsåret 1985/86.
Af bemærkningerne til ændringen af børnetandplejeloven i 1980 fremgår endvidere, at der i forbindelse med revisionen i 1985/86 skal tages endelig stilling til spørgsmålet om kommunernes adgang til dispensation fra kravet om oprettelse af egne tandklinikker.
Med henblik på denne lovrevision blev der på indenrigsministerens foranledning i januar 1984 nedsat en arbejdsgruppe vedrørende tandplejens fremtidige organisation (ATFO), der dels skulle fremkomme med forslag til en revision af børnetandplejeloven, dels skulle komme med en redegørelse for problemer og løsningsmodeller på det samlede tandplejeområde.
Både lovmæssige og overenskomstmæssige konsekvenser skulle belyses, og arbejdet forudsattes at munde ud i opstilling af flere løsningsmodeller.
Arbejdsgruppen afgav i maj 1985 redegørelsen »Modeller for en fremtidig tandsundhedspolitik«.
Redegørelsen indeholder dels en bred beskrivelse af tandsundhedens og tandplejens nuværende stade og de væsentligste problemområder inden for tandplejen, dels konkrete forslag til hvorledes ressourcemæssige omstillinger kan medvirke til at fastholde og udbygge de opnåede sundhedsmæssige resultater.
Indenrigsministeriet finder, at redegørelsen klart understreger, at der bør ske en omstilling og tilpasning af ressourceanvendelsen på tandplejeområdet.
Der er behov for at styrke den forebyggende indsats.
Redegørelsen viser, at den såkaldte dispensationstandpleje har været et godt alternativ til kliniktandplejen.
Det foreslås derfor, at kommunerne gives valgfrihed med hensyn til, om børnetandplejen skal tilbydes på offentlige eller private tandklinikker.
Arbejdsgruppens redegørelse har været forelagt de kommunale organisationer og tandplejeorganisationerne, undervisningsministeriet, socialministeriet og sundhedsstyrelsen til udtalelse.
3. Lovforslagets hovedindhold I overensstemmelse med de anførte formål med lovforslaget er hovedindholdet følgende:
- opstilling af mål for hele tandplejen, - den kommunale børnetandplejeforpligtelse vil omfatte alle børn fra 0-16 år, - børn under 16 år er som udgangspunkt omfattet af det kommunale børnetandplejetilbud, men den enkelte skal have mulighed for at kunne vælge privat praktiserende tandlæge, - kommunalbestyrelsen kan tilbyde unge på 16 og 17 år vederlagsfri tandpleje i den kommunale børnetandpleje, - kommunerne vil have pligt til at færdiggøre påbegyndt behandling, - børn, der er meldt ud af den kommunale børnetandpleje, har ret til tilskud fra kommunen til delvis dækning af udgifterne hos praktiserende tandlæge, - kommunerne kan frit vælge mellem at opfylde børnetandplejeforpligtelsen på egne klinikker eller hos privat praktiserende tandlæger, - kommunerne kan tilbyde tandpleje for særlig vanskeligt stillede befolkningsgrupper, - der åbnes op for forsøg på tandplejeområdet, - indenrigsministeren får mulighed for at fastsætte regler for ressourceanvendelsen i børnetandplejen.
Der må i de kommende år ske en styrkelse af den forebyggende indsats inden for voksentandplejen.
Lovforslaget forudsætter en omprioritering inden for de overenskomstomfattede sygesikringsydelser med større vægt på de forebyggende end på de behandlende ydelser.
I forbindelse med førstkommende ændring af overenskomsten om tandlægehjælp, der skal finde sted i april 1987, må en sådan udvikling give sig udslag i en ændring af sygesikringsoverenskomsten i overensstemmelse med det anførte.
Forslaget skal skabe grundlag for en bedre udnyttelse af de samlede ressourcer inden for tandplejeområdet og skal medvirke til en gennemførelse af den omstilling og tilpasning, der er nødvendig.
Forslaget indeholder nogle bemyndigelser, der giver indenrigsministeren mulighed for løbende at foretage en justering og tilpasning af regelsættet på tandplejeområdet i takt med den faglige udvikling inden for tandplejen.
De nærmere regler om tandplejens indhold og omfang må nødvendigvis være relativt detaljerede, og de vil i et vist omfang være af meget teknisk karakter.
Sådanne relativt detaljerede og teknisk prægede forskrifter vil det efter indenrigsministeriets opfattelse være uhensigtsmæssigt at fastsætte i selve loven.
4. Lovforslagets økonomiske og administrative konsekvenser De offentlige udgifter til børnetandpleje og sygesikringstilskud til tandpleje er for 1985 budgetteret til ca. 1,7 mia kr.
Heraf anvendes ca. 1 mia kr. til børnetandpleje og ca. 725 mill. kr. til sygesikringstandpleje.
Hertil kommer, at der via bistands- og pensionslovgivningen ydes tilskud til tandpleje.
Beløbsstørrelsen kendes ikke nøjagtigt, men på grundlag af en opgørelse fra socialministeriet skønnes det, at der årligt anvendes 125-150 mill. kr.
ATFO-rapporten viser, at det offentlige sygesikringstilskud dækker ca. 1/3 af de voksne patienters samlede udgifter til tandpleje.
På denne baggrund skønnes de samlede udgifter (offentlige og private) til tandpleje at være 3,1-3,3 mia kr.
Børnetandplejen er vederlagsfri.
I sygesikringstandplejen ydes tilskud til delvis dækning af patienternes udgifter.
Med lovforslaget afgrænses den kommunale forpligtelse og adgang til at tilbyde vederlagsfri forebyggende og behandlende tandpleje til de 0-16 årige.
Denne afgrænsning svarer stort set til den i dag gældende, hvor den kommunale forpligtelse gælder indtil undervisningspligtens ophør.
Kommunerne får adgang til at tilbyde de 16-17 årige vederlagsfri tandpleje.
Muligheden for at udmelde børn af den kommunale tandpleje forventes kun at blive benyttet af et meget begrænset antal børn/forældre.
Kommunernes udgifter til de pågældende børns tandpleje hos privat praktiserende tandlæger påregnes derfor at blive meget begrænsede.
Lovforslaget har derfor ikke i sig selv nogen væsentlige økonomiske konsekvenser for børnetandplejeområdet.
ATFO-rapporten viser, at der i perioden frem til 1990 kan gennemføres besparelser i børnetandplejen i størrelsesordenen 250 mill. kr.
(1983-prisniveau). Dette svarer til en udgiftsreduktion på ca. 25 pct.
Besparelserne er begrundet i det faldende børnetal og den generelt forbedrede tandsundhed hos børn.
Besparelsen vil være jævnt fordelt over en fireårig periode.
Indenrigsministeriet finder det på denne baggrund helt nødvendigt, at kommunerne i de kommende år gennemfører den tilpasning af ressourceanvendelsen i børnetandplejen, som er nødvendig for opnåelsen af de mulige besparelser.
Med henblik på at fremme denne udvikling vil indenrigsministeriet udsende vejledende retningslinier angående ressourceanvendelsen i børnetandplejen.
Herved gives mulighed for, at den enkelte kommunes fastsættelse af ressourceforbruget kan ske på baggrund af en vurdering af de lokale forhold.
Indenrigsministeriet har tidligere udsendt retningslinier, hvori man anbefalede kommunerne at tilstræbe opnåelse af en personalenorm i børnetandplejen på 1 tandlæge pr. 1.000 børn.
Indenrigsministeriet vil i de kommende retningslinier fastsætte vejledende normer for kommunernes udgifter pr. 1.000 behandlede børn.
Denne ændring skal bl.a. åbne mulighed for en mere fleksibel personaleanvendelse end en norm, der alene bygger på en forudsætning om antal tandlæger i børnetandplejen.
Indenrigsministeriet vil løbende følge, om kommunerne tager initiativ til gennemførelse af den nævnte ressourcetilpasning i børnetandplejen.
Hvis det mod forventning skulle vise sig, at kommunerne ikke gennemfører de mulige besparelser i børnetandplejen, vil indenrigsministeriet overveje at fastsætte bindende regler for ressourceanvendelsen i børnetandplejen til sikring af opnåelsen af besparelserne.
Sådanne bindende regler vil give mulighed for, at staten kan inddrage de kommunale besparelser.
 Fastlæggelse af de økonomiske rammer for voksentandplejen vil bl.a.
indgå i indenrigsministeriets udmeldinger til de kommende overenskomstforhandlinger på tandplejeområdet.
Styrkelsen af den forebyggende indsats i voksentandplejen vil også blive motiveret gennem en ændring af reglerne for tilskud, således at der fastsættes et højere tilskud til forebyggende ydelser end til behandling.
Det vil bl.a. medføre, at tilskuddet til behandling sættes lidt ned i forhold til i dag.
Hvor stor reduktionen bliver, afhænger af fastlæggelsen af den samlede ramme for sygesikringsudgifterne til tandpleje.
I redegørelsen fra ATFO foreslås det, at den samlede behandlingsindsats over for patienter med ekstrem vækstbetinget kæbeanomali gøres til en sygehusopgave.
Behandlingen kan gennemføres i samarbejde med privatpraktiserende specialtandlæger.
Indenrigsministeriet mener, at såvel den kirurgiske behandling som tandreguleringsbehandlingen af den nævnte patientgruppe skal være en sygehusopgave, eventuelt i samarbejde med praktiserende specialtandlæger.
 Udgifterne til de nævnte behandlinger anslås til 5 mill. kr. årligt.
Indenrigsministeriet vil tage initiativ til at opgaven indplaceres i sygehusvæsenet.
 Lovforslaget har ikke væsentlige administrative konsekvenser.
 5. Hørte myndigheder m.fl.
Lovforslaget har været forelagt følgende myndigheder og organisationer til udtalelse:
- Finansministeriet, såvel budgetdepartementet som administrationsdepartementet, - justitsministeriet, - socialministeriet, - undervisningsministeriet, - Amtsrådsforeningen i Danmark, - Københavns og Frederiksberg kommuner, - Kommunernes Landsforening, - Sygesikringens Forhandlingsudvalg, - Dansk Tandlægeforening, - Landsforeningen af Kliniske Tandteknikere i Danmark, - Dansk Tandplejerforening, - Handels- og Kontorfunktionærernes forbund i Danmark, - Sundhedsstyrelsen, - Forebyggelsesrådet samt - De Samvirkende Invalideorganisationer.
Bemærkninger til lovforslagets enkelte bestemmelser Til kapitel 1 Kapitel 1 vedrører tandplejens formål, organisation og ydelser.
Tandplejens ydelser må tilrettelægges således, at det opstillede mål for tandsundheden kan søges opnået på den mest optimale måde - såvel ud fra den enkelte borgers synsvinkel som fra en samfundsmæssig betragtning.
Til § 1 I denne bestemmelse fastlægges tandplejens helt overordnede mål.
Tandplejens mål er, at befolkningen ved en god hjemmetandpleje og et sammenhængende tilbud om forebyggelse og behandling kan udvikle sunde tænder, mund og kæber og bevare disse i funktionsdygtig stand gennem hele livet.
Denne målsætning understreger, at ansvaret for bevarelse af sunde tænder først og fremmest påhviler den enkelte selv.
Den enkelte må gennem en god forebyggende hjemmetandpleje aktivt medvirke til at skabe forudsætningerne for egen tandsundhed.
Opfyldelse af det opstillede mål stiller også krav til tandplejesystemets indhold, kvalitet og tilgængelighed.
Tandplejesystemet skal støtte og udbygge den forebyggende indsats, og det skal tilbyde nødvendige behandlingsmæssige muligheder.
Til § 2 Efter bestemmelserne i stk. 1 skal kommunerne tilbyde børn i alderen 0-16 år vederlagsfri forebyggende og behandlende tandpleje.
Udgangspunktet er således, at samtlige børn i alderen 0-16 år er omfattet af den kommunale børnetandpleje.
Bestemmelsen i stk. 2 sammenholdt med stk. 5 og 6 giver imidlertid børn/forældre, der af særlige grunde måtte ønske privat praktiserende tandlæge, en mulighed for at kunne vælge behandling hos privat praktiserende tandlæge i stedet.
Kommunerne kan efter stk. 3 tilbyde tandpleje til 16-17 årige med bopæl i kommunen.
Med bestemmelserne i § 3 fastlægges en klar afgrænsning af den kommunale børnetandpleje, og dermed skabes et godt grundlag for den fremtidige tilrettelæggelse af såvel den kommunale tandpleje som privat tandlægepraksis.
Børn, der omfattes af den kommunale forpligtelse, har ikke ret til tilskud til tandpleje fra sygesikringen.
Børnetandplejen skal være første led i et sammenhængende tandplejetilbud fra barn til voksen.
For de 0-2 årige skal børnetandplejen først og fremmest rådgive forældrene med hensyn til kost og tandhygiejne.
Denne opgave bør i vid udstrækning varetages i samarbejde med sundhedsplejerskerne - specielt i barnets første leveår, hvor sundhedsplejerskerne har regelmæssig kontakt med alle børn.
For at sikre fastholdelsen og videreførelsen af de resultater, som opnås gennem indsatsen i børnetandplejen, skal kommunerne og amtskommunerne sikre en aktiv koordination mellem børne- og voksentandplejen, jfr. forslagets § 8. Som led i dette arbejde skal der sikres en effektiv overførselsprocedure mellem de to tandplejesystemer.
Efter bestemmelsen i stk. 4 skal påbegyndte behandlinger færdiggøres i børnetandplejen.
Af sundhedsstyrelsens vejledende retningslinier fra 1972 om omfanget og kravene til børnetandplejen fremgår, at påbegyndt behandling bør afsluttes i børnetandplejen.
Færdiggørelsen af en påbegyndt behandling er særlig vigtig, når det drejer sig om tandregulering.
I dag kan der opstå problemer dels i forbindelse med skolegangens ophør, dels ved flytning mellem kommuner med forskelligt serviceniveau i børnetandplejen.
De børn, hvor tandreguleringsbehandling ikke færdiggøres eventuelt på grund af forældrenes økonomiske situation, vil ofte være i en dårligere situation, end hvis tandregulering slet ikke var påbegyndt.
Indenrigsministeriet har derfor fundet det rigtigt at pålægge kommunerne en pligt til færdiggørelse.
Da de fleste kommuner i dag færdiggør påbegyndte behandlinger, vil forslaget have ringe økonomisk betydning for kommunerne.
Udmeldelse af den kommunale børnetandpleje kan godt ske i dag, men dette indebærer, at den kommunale forpligtelse til at yde vederlagsfri forebyggende og behandlende tandpleje bortfalder.
Der er ikke hjemmel til at yde tilskud efter sygesikringsloven til tandpleje til børn, der er udmeldt af den kommunale børnetandpleje.
Forældrene må derfor selv betale fuldt ud for disse børns tandpleje.
Bestemmelsen i stk. 5 fastsætter, at børn/forældre, der af særlige grunde måtte ønske behandling hos privat praktiserende tandlæge i stedet for i den kommunale børnetandpleje, vil få en begrænset egenbetaling, medens udgifterne til tandplejen i øvrigt afholdes af kommunen.
Valg af tilhørsforhold træffes for et år af gangen, og der skal være mulighed for at vende tilbage til den kommunale børnetandpleje.
De nærmere regler om adgangen til behandlerskift samt de kommunale tilskud herunder størrelsen fastsættes af indenrigsministeren.
Tilskud til tandregulering hos privat praktiserende tandlæge kan gøres betinget af, at kommunen har godkendt tandreguleringsbehandlingen.
Til § 3 Efter forslaget stilles kommunerne frit med hensyn til, om de vil tilbyde børnetandpleje på offentlige klinikker eller i private klinikker gennem aftale med praktiserende tandlæger.
Amtskommunernes hidtidige kompetence over for kommuner med dispensationstandpleje ophæves.
Kommunerne er i dag pålagt at opfylde børnetandplejeforpligtelsen ved oprettelse af børnetandplejeklinikker.
Dog kan amtsrådet, når særlige forhold taler derfor, godkende, at kommunen opfylder sin børnetandplejeforpligtelse ved aftale med privat praktiserende tandlæger ved anvendelse af disses klinikker (gældende børnetandplejelov §§ 1 og 2).
207 kommuner har i dag oprettet egne klinikker, mens 68 kommuner har fået dispensation.
Godt 10 pct. af børn omfattet af børnetandplejen blev i 1984 behandlet i dispensationskommunerne.
Som nævnt i de almindelige bemærkninger, skal der i forbindelse med den revision af børnetandplejeloven, som dette forslag træder i stedet for, tages stilling til spørgsmålet om adgangen til dispensationstandpleje, herunder om der som en permanent ordning skal gives kommunerne valgfrihed mellem etablering af egne klinikker eller anvendelse af de privat praktiserende tandlæger.
En sådan stillingtagen skal bl.a. ske på baggrund af det materiale, som sundhedsstyrelsen årligt udarbejder på grundlag af statistiske indberetninger fra de enkelte kommuner og amtskommuner.
Indenrigsministeriet finder, at dispensationstandplejen har været et godt alternativ til børnetandklinikkerne.
I konsekvens heraf foreslås det, at kommunerne fremover selv skal kunne vælge, om børnetandplejen skal varetages på kommunale klinikker eller hos privat praktiserende tandlæger.
Herved sikres kommunerne mulighed for en fleksibel tilrettelæggelse af børnetandplejen i overensstemmelse med lokale ønsker og behov.
Til § 4 Efter forslaget vil kommunerne kunne tilbyde tandpleje til særlig vanskeligt stillede befolkningsgrupper.
Forslaget tager sigte på de persongrupper, der enten slet ikke, eller kun vanskeligt selv kan udnytte de almindelige tandplejetilbud.
ATFOs redegørelse påviste, at størsteparten af denne gruppe i dag reelt ikke får et organiseret tandplejetilbud.
Det er forudsat, at der er tale om et tilbud, som den enkelte borger ikke behøver at tage imod.
Kommunerne kan tilbyde den særlige omsorgstandpleje både på offentlige klinikker og i privat praksis.
Det er en forudsætning, at den enkelte selv kan vælge mellem tandplejetilbud på en kommunal klinik eller i privat regie, uanset om kommunen tilbyder tandpleje på offentlig klinik.
Til § 5 Bestemmelsen tager sigte på at fastslå de kommunale forpligtelser og fastlægge komptencen for området.
Bestemmelsen svarer for så vidt angår børnetandplejen til den gældende børnetandplejelovs § 4. De mere detaljerede bestemmelser om omfanget af og indholdet i den obligatoriske børnetandpleje vil blive fastlagt i en bekendtgørelse.
Det er hensigten, at kravene til indsatsen i børnetandplejen løbende skal tilpasses i takt med udviklingen i de faglige behandlingsmuligheder.
Børnetandplejen skal omfatte forebyggelse og behandling, herunder nødvendig tandreguleringsbehandling.
I lighed med ATFO finder indenrigsministeriet, at kriteriet for tandregulering kan strammes noget op i forhold til i dag.
Indenrigsministeriet vil ved fastlæggelsen af kriterierne for tandreguleringsbehandling præcisere, at de skal være ens, uanset om behandlingen sker i kommunalt regie eller hos praktiserende tandlæge.
De gældende regler vedrørende befordringsgodtgørelse er hovedsageligt baseret på en cirkulæreskrivelse om refusion af udgifter til befordring af børn under den kommunale børnetandpleje, som indenrigsministeriet udsendte i 1980 til samtlige kommunalbestyrelser og amtsråd.
Kommunerne i dispensationskommunerne skal i dag afholde befordringsudgifter til børn mellem hjem eller skole og privat praktiserende tandlæge.
For mindre børns vedkommende skal der også ske godtgørelse af befordringsudgifterne for en ledsagende voksen.
Kommuner med offentlige klinikker skal i fornødent omfang refundere udgifter til befordring af børn omfattet af børnetandplejelovens obligatoriske regler.
Fastsættelsen af regler om befordringsgodtgørelse i den enkelte kommune er i høj grad afhængig af, hvordan børnetandplejen i øvrigt er tilrettelagt.
Det bør derfor overlades til kommunerne selv at træffe beslutning om godtgørelse af eventuelle befordringsudgifter i børnetandplejen.
Herved styrkes kommunernes mulighed for større fleksibilitet i den fremtidige organisation af børnetandplejen.
Til § 6 Lovens intentioner om en styrkelse af den forebyggende indsats vil ved fastlæggelsen af tilskudsreglerne give sig udslag i, at der vil blive større tilskud til forebyggende ydelser end til behandling.
Indenrigsministeriet vil ved de kommende overenskomstforhandlinger mellem Sygesikringens Forhandlingsudvalg og Dansk Tandlægeforening tage initiativ til, at der i overenskomsten indføres en forebyggende og diagnostisk grundydelse, hvis nærmere indhold fastlægges i et samarbejde mellem sundhedsmyndighederne og Dansk Tandlægeforening.
Det er indenrigsministeriets forventning, at der hermed i de kommende år vil vise sig et ændret ydelsesforbrug, således at der vil blive større forbrug af forebyggende ydelser og mindre af behandlingsydelser.
Til kapitel 2 Kapitlet indeholder administrative bestemmelser vedrørende børne- og voksentandplejen.
Det pålægges amtskommunerne og kommunerne at sikre sammenhæng i tandplejen ved en koordination af indsatsen i børne- og voksentandplejen.
Endvidere fastlægges det finansielle ansvar for både børnetandplejen og den særlige omsorgstandpleje.
Endelig pålægges kommuner og amtskommuner en oplysningspligt over for indenrigsministeriet om forhold af betydning for tandplejen.
Til § 7 Bestemmelsen svarer til den gældende børnetandplejelovs § 1, stk. 2.
Indenrigsministeriet finder det hensigtsmæssigt også at lade tandplejen for grupper, som kommunerne tilbyder at varetage tandplejen for, jfr. § 4, være omfattet af en tilsvarende ordning.
Til § 8 Det forhold, at tandplejen fastholdes på to administrative adskilte niveauer kræver en aktiv koordinerende indsats til støtte for såvel den primærkommunale som den amtskommunale tandpleje.
Med forslaget pålægges amtsråd og kommunalbestyrelser en forpligtelse til at sikre den nødvendige koordination.
En sådan koordination skal bl.a. sikre, at der etableres effektive overførselsprocedurer mellem de to tandplejesystemer (børnetandplejen og voksentandplejen). Det må også sikres, at der sker en bedre koordination mellem den kommunale børnetandpleje, de private praktiserende tandlæger og den amtslige sygehus- og handicaptandpleje.
Indenrigsministeren kan udarbejde retningslinier for tilrettelæggelsen af den koordinerende indsats.
En styrkelse af den koordinerende indsats vil eksempelvis kunne varetages af de i sygesikringslovens § 23, stk. 2 og 4, nævnte udvalg eller ved inddragelse af de overenskomstbestemte samarbejdsudvalg eller ved ansættelse af amtstandlægekonsulenter.
Til § 9 Indenrigsministeriet må løbende kunne holde sig orienteret om udviklingen i tandsundheden bl.a. for at kunne vurdere, om de opstillede tandplejemål er realistiske og for at sikre gennemførelse af den tilstræbte omstilling samt den bedst mulige udnyttelse af ressourcerne.
Med henblik herpå foreslås det i § 9, at kommuner og amtskommuner forpligtes til at afgive oplysninger om forhold af betydning for tandplejen.
I fastlæggelsen af kravene til den kommunale oplysningspligt vil der i videst muligt omfang blive taget hensyn til, at oplysningerne også skal kunne anvendes af kommunerne og amtskommunerne.
Indenrigsministeren har haft nedsat en arbejdsgruppe til at vurdere indberetningssystemet til sundhedsstyrelsens centrale odontologiske register (SCOR). Arbejdsgruppen vil i løbet af kort tid stille forslag om et forenklet indberetningssystem.
Til § 11 Bestemmelsen svarer til børnetandplejelovens § 1, der fastslår, at det er en primærkommunal opgave at sørge for vederlagsfri børnetandpleje.
Det er ligeledes primærkommunen, der er pligtig til at udrede det tilskud, som forældre har ret til, når de vælger at lade deres børn behandle hos praktiserende tandlæge.
Efter bestemmelsen i stk. 2 får indenrigsministeren adgang til at fastsætte regler om ressourceanvendelsen i den kommunale børnetandpleje, såfremt det viser sig, at kommunerne ikke gennemfører de mulige besparelser i børnetandplejen.
Der henvises i øvrigt til almindelige bemærkninger vedrørende lovforslagets økonomiske og administrative konsekvenser.
Til § 12 De kommuner, der beslutter at etablere et kommunalt tandplejetilbud i medfør af forslagets § 4, afholder de offentlige udgifter i forbindelse hermed.
Der er ikke adgang til sygesikringstilskud til tandpleje, som ydes i medfør af § 4.
Det er ikke hensigten, at de personer, som får tilbudt tandpleje i henhold til § 4, skal have gratis tandpleje.
Efter forslagets stk.
2 fastsætter indenrigsministeren regler for betaling.
Borgerens egen betaling vil normalt komme til at svare til den, som skulle være betalt som egen andel i sygesikringstandplejen, men med mulighed for tilskud efter bistands- og pensionslovgivningen.
Til § 13 Da det er væsentligt særlig i en omstillingsperiode at skabe mulighed for forsøg, giver bestemmelsen indenrigsministeren mulighed for at iværksætte forsøg både med hensyn til ændrede behandlingsmetoder og tilskud samt ændrede organisationsformer.
Det nuværende tilskudssystem i voksentandplejen honorerer tandlægen for hver enkelt ydelse, som leveres patienten.
Man kunne eksempelvis forestille sig forsøg, der indebærer, at sygesikringsdækkede ydelser ikke honoreres enkeltvis, men at der ydes tilskud til den tid, der anvendes på de pågældende arbejder, dvs. et tidshonoreringssystem.
 Der kan også tænkes forskellige kombinationer af flere systemer.
Med hensyn til forsøg med en ændret placering af tandplejere i tandplejen henvises til bemærkningerne til § 15.
Til kapitel 3 Til § 14 Det foreslås, at loven træder i kraft den 1. august 1986. Af hensyn til kommunernes planlægning har man fundet det hensigtsmæssigt at lade loven træde i kraft ved et skoleårs begyndelse, uanset at børnetandplejens alderskriterium ikke længere er knyttet til undervisningspligtens ophør, men til en aldersgrænse på 16 år.
Til § 15 Bestemmelsen er en ændring af lov om tandlæger § 11, stk. 2.
Med forslaget åbnes op for, at tandplejere som led i forsøgsvirksomhed kan få en ændret kompetence og placering i tandplejen.
Efter gældende regler kan tandplejerne kun arbejde efter tandlægens instruktion og under dennes tilsyn.
Forslaget giver mulighed for som forsøgsvirksomhed at give tandplejerne en selvstændig kompetence indenfor nærmere afgrænsede arbejdsområder.
Bilag 1 Indenrigsministeriets bekendtgørelse nr. 666 af 22. december 1977 Indenrigsministeriets 3. s. kt. 1977/51230-61 Bekendtgørelse af Lov om børnetandpleje Herved bekendtgøres lov om børnetandpleje, jfr. lovbekendtgørelse nr.
 461 af 2. september 1974, med de ændringer, der følger af lov nr.
 331 af 10. juni 1976 og lov nr. 608 af 14. december 1977.
§ 1. Kommunerne indretter klinikker og ansætter tandlæger og hjælpepersonale i det omfang der er nødvendigt for at sikre alle børn indtil undervisningspligtens ophør adgang til vederlagsfri forebyggende og behandlende tandpleje.
Stk. 2. Den kommunale børnetandpleje forvaltes efter reglerne i lov om styrelse af sociale og visse sundsmæssige anliggender.
§ 2. Amtsrådet kan, når særlige forhold taler derfor, godkende, at en kommune foreløbig indtil udgangen af 1981 opfylder sin forpligtelse til at gennemføre den i § 1, stk. 1, omhandlede vederlagsfrie tandpleje ved aftaler med privat praktiserende tandlæger og ved anvendelse af disses klinikker.
Stk. 2. Amtsrådets godkendelse efter stk. 1 forudsætter, at såvel den forebyggende som den behandlende børnetandpleje udføres lige så betryggende som i kommuner med kommunal børnetandpleje, jfr. § 1.
Den pågældende kommune fremlægger for amtsrådet en plan for den kommunale kontrol hermed efter retningslinier, der fastsættes af indenrigsministeren efter forhandling med Kommunernes Landsforening, Københavns og Frederiksberg kommunalbestyrelser og Amtsrådsforeningen i Danmark.
Amtsrådet indsender hvert år inden 1. oktober en beretning over de pågældende kommuners kontrol med børnetandplejen til sundhedsstyrelsen.
Stk. 3. Indenrigsministeren kan efter indstilling fra sundshedsstyrelsen pålægge amtsrådet at fratage en kommune godkendelse efter stk. 1, såfremt forudsætningerne for godkendelse, jfr. stk. 2, viser sig ikke at være til stede.
Stk. 4. Med henblik på tiden efter udgangen af 1981 fremsættes for folketinget senest i folketingsåret 1980-81 forslag om revision af nærværende paragraf.
 § 3. (Ophævet).
§ 4. Regler om omfanget af og kravene til den del af loven omfattende børnetandpleje fastsættes af indenrigsministeren efter forhandling med Kommunernes Landsforening, Københavns og Frederiksberg kommunalbestyrelser og Amtsrådsforeningen i Danmark.
§ 5. Retningslinier for de kommunale børnetandplejeklinikkers indretning og drift fastsættes af sundhedsstyrelsen.
 § 7. Loven træder i kraft den 1. august 1972.
Stk. 2. Indtil den 1. august 1973 omfatter pligten efter § 1 kun børn i første skoleår og hjemmeunderviste børn på samme alderstrin.
Indtil den 1. august 1974 omfatter pligten børn i første og andet skoleår og hjemmeunderviste børn på samme alderstrin og så fremdeles, indtil ordningen omfatter alle børn i den undervisningspligtige alder.
Stk. 3. Fra den 1. august 1981 omfatter pligten efter § 1 en årgang børn under den undervisningspligtige alder.
Herefter inddrages hvert år under ordningen en ny årgang børn, indtil den omfatter alle børn under den undervisningspligtige alder.
Stk. 4. Uanset bestemmelsen i stk. 2 og 3 kan indenrigsministeren dog pålægge kommunalbestyrelser og amtsråd at gennemføre rimelige foranstaltninger til forebyggelse af tandsygdomme hos børn.
§ 8. Forslag om revision af loven fremsættes for folketinget senest i folketingsåret 1985-86.
 § 9. Loven gælder ikke for Færøerne og Grønland, men kan ved kgl.
anordning sættes i kraft for Færøerne med afvigelser, som de særlige færøske forhold tilsiger.
Indenrigsministeriet, den 22. december 1977 Egon Jensen /Ebbe Sørensen Bilag 2.
Lov nr. 166 af 6. maj 1980 Indenrigsmin. 3. s. kt. j. nr. 1979/5250-14 Lov om ændring af lov om børnetandpleje Vi MARGRETHE DEN ANDEN, af Guds Nåde Danmarks Dronning, gør vitterlig:
Folketinget har vedtaget og Vi ved Vort samtykke stadfæstet følgende lov:
 I lov om børnetandpleje, jfr. lovbekendtgørelse nr. 666 af 22.
 december 1977, foretages følgende ændringer:
 1. I § 2, stk. 1, udgår ordene »foreløbig indtil udgangen af  

 1981«.
 2. § 2, stk. 4, udgår.
