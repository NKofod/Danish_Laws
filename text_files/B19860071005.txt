 I medfør af § 7, stk. 4-5, § 8, stk. 4, § 11 a, stk. 1, og § 28, stk. 5, i  

 lov om kvalitetskontrol med fisk og fiskevarer, jfr. lovbekendtgørelse nr.  

 383 af 17. juni 1986, fastsættes:
 § 1.  Bekendtgørelsen omfatter fiskerfartøjer, der  

 under fiskeri har været i berøring med genstande, som må antages at være  

 kemisk krigsmateriel, herunder gasammunition, eller at hidrøre herfra, og  

 samme fartøjers redskaber og fangster.
 § 2.  Føreren af fiskerfartøjet skal straks efter  

 fiskeriet eller senest ved fartøjets ankomst til havn afgive indberetning til  

 den stedlige fiskerikontrolstation med oplysning om de omstændigheder, som  

 genstandene, jfr. § 1, er opfisket under, og om, hvorledes der er forholdt  

 med disse genstande.
 § 3.  Fisk og dele heraf, bl.a. lever, rogn og anden  

 indmad, må ikke ilandbringes fra fiskerfartøjet, før fiskefangsten er  

 kontrolleret og frigivet af fiskerikontrollen eller anden myndighed, der af  

 fiskeriministeren måtte blive bemyndiget til at kontrollere og frigive  

 fangsten.
 Stk. 2.  Fiskerfartøjet og dettes fiskeredskaber må ikke  

 på ny anvendes til fiskeri, før fartøjet og redskaberne er rengjort, og  

 fiskerikontrollen har godkendt rengøringen.
 § 4.  Under fiskeri i det område af Østersøen, der er  

 beliggende øst for meridianen 14 30'øst, skal der om bord i fiskerfartøjet  

 medbringes 3 kg kloramin, som i givet fald skal anvendes i en vandopløsning  

 på 5 pct. til spuling af fartøjet og dettes fiskeredskaber.
Stk. 2.  I emballage, herunder containere, hvori der  

 oplosses eller transporteres fisk og dele heraf, som hidrører fra fiskeri i  

 det i stk. 1 nævnte område, skal lægges en seddel med påtrykt angivelse af  

 fiskerfartøjets havnekendingsbogstav, nummer og navn.
Nævnte seddel skal  

 følge emballagen i alle omsætningsled indtil den endelige aftager af fisken i  

 sådan emballage.
 § 5.  Overtrædelse af §§ 2-4 straffes med bøde eller  

 hæfte.
 § 6.  Bekendtgørelsen træder i kraft den 10. november  

 1986.
 Stk. 2.  Bekendtgørelse nr. 209 af 23. april 1949  

 angående ilandbringelse af fisk m.m. fra farvandene omkring Bornholm ophæves.
