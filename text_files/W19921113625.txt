 Fundet det kritisabelt, at et kreditoplysningsbureau i sager, hvor der  

 sker en registrering og videregivelse af negative kreditoplysninger omfattet  

 af lovens kapitel 3, ikke opbevarer kopi af eller på anden måde foretager  

 registrering af korrespondance samt andet materiale til brug for  

 dokumentation for, at de gældende regler og retningslinier til sikring af, at  

 der ikke registreres urigtige og vildledende oplysninger, er overholdt.
 Meddelt pålæg i medfør af lovens § 23, stk. 6, om at træffe de  

 fornødne foranstaltninger med henblik på fremover at sikre sig dokumentation  

 for, at reglerne i kapitel 3 samt retningslinierne i forbindelse hermed er  

 overholdt.
Under en inspektion, som registertilsynet foretog hos et  

 kreditoplysningsbureau i beretningsåret, blev det konstateret, at bureauet  

 for så vidt angår virksomheder, der står registreret i bureauets  

 negativregistre, kun indhenter dokumentation for den enkelte virksomheds  

 skyldforhold i forbindelse med klagesager.
Dokumentation rekvireres i så fald  

 enten fra den indberettende kreditor eller bureauets egen inkassoafdeling.  

 Bureauet forlanger således ikke generelt dokumentation fra de indberettende  

 kreditorer, men overlader til den enkelte debitor at gøre indsigelser.
 Registertilsynet fandt, at det er kreditoplysningsbureauet, der som  

 ansvarlig for oplysningerne i bureauets registre - over for Registertilsynet  

 og ved henvendelse fra en registreret skal kunne godtgøre registreringernes  

 berettigelse, herunder at de enkelte regler i lovens kapitel 3 samt tilsynets  

 retningslinier i forbindelse hermed (bl.a. udsendelse af rykkerskrivelser for  

 at undgå registrering af urigtige eller vildledende oplysninger) er overholdt  

 i hvert enkelt tilfælde.
 Registertilsynet var af den opfattelse, at kreditoplysningsbureauet -  

 efter den af bureauet fulgte praksis ikke vil være i stand til i konkrete  

 tilfælde på opfordring at dokumentere, at de gældende regler og  

 retningslinier for registrering af oplysninger i bureauets registre er  

 opfyldt.Registertilsynet fandt det på denne baggrund kritisabelt, at  

 kreditoplysningsbureauet i sager, hvor der sker en registrering og  

 videregivelse af negative kreditoplysninger omfattet af lovens kapitel 3,  

 ikke opbevarer kopi af eller på anden måde foretager registrering af  

 korrespondance samt andet materiale til brug for en sådan dokumentation.
 Registertilsynet meddelte herefter i medfør af lovens § 23, stk. 6,  

 kreditoplysningsbureauet pålæg om at træffe de fornødne foranstaltninger med  

 henblik på fremover at sikre sig dokumentation for, at reglerne i kapitel 3  

 samt retningslinierne i forbindelse hermed er overholdt.
 Det omhandlede kreditoplysningsbureau har efterfølgende meddelt  

 Registertilsynet, at den af bureauet anvendte indberetningsformular bliver  

 suppleret med krav om fremsendelse af dokumentation fra de indberettende  

 kreditorer.
 (* 1) Registertilsynets Årsberetning 1992 side 108.
