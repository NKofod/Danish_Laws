Skriftlig fremsættelse (26. oktober 2011) Justitsministeren (Morten Bødskov) Herved tillader jeg mig for Folketinget at fremsætte:
 Forslag til lov om ændring af lov om fuldbyrdelse af visse strafferetlige afgørelser i Den Europæiske Union (Gennemførelse af rammeafgørelsen om gensidig anerkendelse af afgørelser om foranstaltninger som alternativ til varetægtsfængsling).
(Lovforslag nr.
L 5) Formålet med lovforslaget er at indføre de regler, som er nødvendige for, at Danmark kan opfylde Rådets rammeafgørelse 2009/829/RIA af 23. oktober 2009 om gensidig anerkendelse af afgørelser om tilsynsforanstaltninger som et alternativ til varetægtsfængsling.
 Rammeafgørelsen har bl.a. til formål at fremme anvendelsen af ikke-frihedsberøvende foranstaltninger over for personer, der har lovligt og sædvanligt ophold i en anden medlemsstat end den, hvor efterforskningen pågår, ved at indføre en ordning, hvorefter medlemsstaterne gensidigt anerkender og fuldbyrder hinandens strafferetlige afgørelser om foranstaltninger, der udgør mindre indgribende alternativer til varetægtsfængsling (varetægtssurrogater).
Det foreslås i overensstemmelse med rammeafgørelsen, at der fastsættes en forpligtelse for danske myndigheder til at fuldbyrde foranstaltninger som alternativ til varetægtsfængsling, der er fastsat i en strafferetlig afgørelse fra en anden EU-medlemsstat, hvis den person, som afgørelsen vedrører, har lovligt og sædvanligt ophold her i landet og  efter at være blevet underrettet om de pågældende foranstaltninger  indvilger i at vende tilbage hertil.
Det foreslås endvidere, at danske myndigheder kan fuldbyrde sådanne foranstaltninger, selv om personen ikke har lovligt og sædvanligt ophold i Danmark, hvis fuldbyrdelsen sker efter ønske fra den pågældende person og skønnes formålstjenlig af hensyn til personens mulighed for at opretholde en normal tilværelse.
Det kan f.eks. være i tilfælde, hvor en dansk statsborger, som hidtil har boet i udlandet, ønsker at bosætte sig i Danmark.
 Derudover indeholder lovforslaget nærmere regler for anerkendelse og fuldbyrdelse af en afgørelse fra en anden medlemsstat, herunder regler om hvornår anerkendelse kan afslås, regler om anerkendelse og tilpasning af de foranstaltninger, som skal fuldbyrdes her i landet, samt regler om, hvilke myndigheder der er kompetente til at behandle anmodninger fra en anden medlemsstat om anerkendelse og fuldbyrdelse af en afgørelse her i landet.
 Endelig indeholder lovforslaget en hjemmel til, at danske myndigheder anmoder en anden EU-medlemsstat om at anerkende og fuldbyrde en afgørelse om varetægtssurrogater, som er fastsat af domstolene her i landet i henhold til retsplejelovens regler.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
