Skriftlig fremsættelse (13. november 2013) Beskæftigelsesministeren (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om sygedagpenge (Ophævelse af refusionsbestemmelse ved manglende opfølgning) (Lovforslag nr.
L 69) Efter sygedagpengelovens § 62, stk. 7, kan der ikke ydes statsrefusion, så længe kommunen ikke opfylder sin pligt til at følge op efter sygedagpengeloven.
 Bestemmelsen blev suspenderet for årene 2010, 2011, 2012 og 2013 for over en længere periode at kunne følge udviklingen af kommunernes opfølgning uden reglen.
 Måling af kommunernes opfølgning i sygedagpengesager foretaget af Arbejdsmarkedsstyrelsen viser, at kommunerne må anses for samlet set at have overholdt opfølgningspligten uden § 62, stk. 7.
 Regeringen og forligspartierne, Venstre, Dansk Folkeparti, Liberal Alliance og Det Konservative Folkeparti er enige om at ophæve bestemmelsen om, at der ikke kan ydes statsrefusion, så længe kommunen ikke opfylder sin pligt til at følge op rettidigt efter sygedagpengeloven.
 Der vil fremover ikke være hjemmel til at kræve statsrefusionen tilbage i sager, hvor den kommunale sygeopfølgning ikke sker til tiden.
Den kommunale revision skal fortsat ved revisionen påse, om der sker opfølgning, og om refusionen er opgjort efter gældende regler.
Dette sker dels ved gennemgang af forretningsgange, og dels ved gennemgang af enkeltsager.
 Det foreslås, at lovforslaget har virkning fra d. 1. januar 2014.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
