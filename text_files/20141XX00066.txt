Skriftlig fremsættelse (9. oktober 2014) Undervisningsministeren (Christine Antorini):
 Herved tillader jeg mig for Folketinget at fremsætte:
Forslag til lov om ændring af lov om produktionsskoler (Lovforslag nr.
L 33) Siden en lovændring i 2012 har alle produktionsskoledeltagere kunnet få et kompetencebevis, når de har afsluttet deres produktionsskoleforløb.
 Kompetencebeviset skal dokumentere varighed og indhold af det konkrete forløb og dokumentere de faglige kompetencer, som deltageren har opnået under produktionsskoleforløbet.
 Det er fastsat i lov nr. 270 af 27. marts 2012 om ændring af lov om produktionsskoler, som indførte kompetencebeviset, at ordningen skal tages op til revision i folketingsåret 2014-15 med det formål at få taget stilling til, om ordningen skal fortsætte som vedtaget.
 Lovforslaget var foranlediget af en aftale som den daværende regering (Venstre og Det Konservative Folkeparti) samt Socialdemokraterne, Dansk Folkeparti, Radikale Venstre og Kristendemokraterne indgik den 7. juli 2011 om "En styrket indsats over for unge ledige". Aftalen tog sigte på at igangsætte en række initiativer for at begrænse ungdomsarbejdsløshed og hjælpe unge under 30 år i uddannelse eller job.
For at undersøge om ordningen har den tilsigtede virkning, er der gennemført en ekstern evaluering, som har bidraget til grundlaget for at vurdere ordningen.
På baggrund af evalueringen foreslår regeringen med tilslutning fra partierne bag aftalen om loven, at lovens revisionsbestemmelse ophæves, da ordningen fungerer godt.
Derefter vil kompetencebeviset være en permanent ordning.
 Jeg kan oplyse, at alle høringsvar er positive.
 Det foreslås, at loven træder i kraft den 1. januar 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
