Kendelse fra Pressenævnet i sag nr.  

 94/1999 Den daglig leder af Kunstudstillingsbygningen  

 Filosofgangen, [K], har klaget til Pressenævnet over et indslag bragt i  

 Danmarks Radio (Radio Fyn) den 14. juni 1999 og to indslag bragt den 17. juni  

 1999, idet hun mener, at god presseskik er tilsidesat.
Hun har endvidere  

 klaget over, at Danmarks Radio har afvist at bringe et genmæle.
 Indslaget den 14. juni 1999 lød:
"Speak: Formanden for Kunstudstillingerbygningen  

 Filosofgangen i Odense vil nu have undersøgt, hvor meget kunstnerne  

 egentlig betaler for at udstille.
Det sker på baggrund af, at nogle  

 udstillere er blevet afkrævet ekstra betaling udover lejen for  

 lokalerne, og desuden skulle de betale afgift af deres salg.
 Erik  Alnor orienterer:
E.A.: Problemet er dukket op i forbindelse med  

 planlægningen af en stor Nordisk grafikudstilling, hvor Grafisk  

 Værksted skulle betale et beløb udover lejen uden bilag, hvis  

 udstillingen skulle passes af personalet.
Desuden skulle de aflevere 10% af  

 et eventuelt salg.
Grafisk Værksted afstod fra tilbuddet, men henvendte  

 sig til formanden for udstillingsbygningen om problemet.
Det er korrekt, at jeg har fået en henvendelse,  

 siger væversken  Anne  Bjørn, der er nyvalgt som formand.
Det  

 lyder ikke godt, og jeg har ikke kunnet finde nogen papirer, hvor der  

 står, at der må opkræves andet end lejen, der jo er dyr nok  

 for kunstnerne.
Den daglige leder er for tiden på ferie, men  Anne  

  Bjørn vil i dag kontakte Odense Kommune, der administrerer regnskabet  

 for at se, om kommunen kender noget til indtægter udover lejen." Det første indslag den 17. juni 1999 blev bragt kl.  

 16.30. Heri hed det bl.a.:
 "Speak: Rygter om uregelmæssigheder i  

 økonomien i udstillingsbygningen Filosofgangen i Odense  

 bekræftes nu af rådmand  Jørgen  Lund.
Rygterne har gået på, at kunstnerne   udover  

 almindelig leje af lokalerne   skal betale 100 kr. om dagen, hvis  

 Filosofgangens daglige ledelse skal holde øje med udstillingen plus  

 10% af eventuelt salg.
Opkrævninger, som der ikke er hjemmel for, og  

 som ikke optræder i nogen regnskaber.
Nu kræver rådmand  Jørgen  Lund en  

 forklaring af Filosofgangens bestyrelse." Det andet indslag den 17. juni 1999 blev bragt kl. 17.30.  

 Heri hed det bl.a.:
"Speak: Udstillingsbygningen Filosofgangen  

 opkræver uden hjemmel 100 kr. om dagen for at tilse udstillingerne og  

 10% af salget.
Penge som efterfølgende ikke optræder i nogen  

 regnskaber, og det står heller ikke på de kontrakter, der skrives  

 mellem de udstillende kunstnere og udstillingsbygningen.
Jørgen vil have de økonomiske  

 uregelmæssigheder på dagsordenen ved det næste  

 bestyrelsesmøde i udstillingsbygningen." Endelig bragtes et indslag den 30. juni 1999, hvori det  

 hed:
"Speak: Det er nu slut med at opkræve ekstra  

 beløb af kunstnere, der udstiller i Fyns kunstudstillingsbygning  

 på Filosofgangen i Odense.
Hidtil er der opkrævet 100 kr. om  

 dagen af kunstnerne for pasning af udstillingerne, plus 10% af salget,  

 når den daglige leder aftalte det med kunstnerne.
Det er en tidligere  

 bestyrelse og den daglige leder der har lavet en mundtlig ordning om det,  

 siger udstillingsbygningens formand, væversken  Anne  Bjørn til  

 Radio Fyn.
Vi kendte ikke aftalen, og den findes ikke skriftligt, men  

 et tidligere bestyrelsesmedlem kan huske den.
Aftalen blev lavet for at  

 supplere den daglige leders løn, forklarer hun.
Bestyrelsen accepterede den gamle aftales eksistens og at  

 forholdene til skattemyndighederne er i orden, men aftalen er nu  

 ophævet." Klageren har anført, at der i udsendelserne er  

 bragt alvorlige, urigtige sigtelser mod hende, dels for at have modtaget  

 betaling uden hjemmel, dels for at have modtaget "sorte penge".
Klageren har videre anført, at der tilsyneladende  

 er tale om en historie, der er plantet på Radio Fyn og  

 kritikløst viderebragt uden egentlig research og uden at sigtelserne  

 var blevet forelagt for hende.
Hun har i den forbindelse oplyst, at hun var  

 på ferie men vendte tilbage den 18. juni 1999.
 Klageren har herudover anført, at der rent faktisk  

 findes en aftale, som berettiger hende til som leder at aftale en betaling  

 med de udstillere, som ikke selv ønsker at passe deres  

 udstillinger.
 Klageren har via sin advokat krævet, at Danmarks  

 Radio fremkommer med et dementi i overensstemmelse hermed.
 Klageren har fremlagt (udaterede) udlejningsregler for  

 Filosofgangen, hvoraf bl.a. fremgår:
"Pasningen af udstillingen påhviler  

 udstilleren, med mindre anden aftale er truffet med inspektøren.  

 Udstilleren er ansvarlig for tegning af forsikring af egne værker." Klageren har endvidere fremlagt (ligeledes udateret)  

 stillingsbeskrivelse for Filosofgangen, hvoraf bl.a. fremgår:
 "1. Det er inspektørens opgave at stå for  

 bygningens daglige drift og administration, herunder udlejning af  

 lokaler.
 Inspektøren skal rådføre sig med  

 bestyrelsen.
5. Særaftaler vedrørende pasning af  

 udstillinger aftales mellem inspektør og udstiller." Danmarks Radio har i en udtalelse anført, at der i  

 indslagene ikke fremsættes oplysninger eller insinuationer om, at  

 klageren har modtaget "sorte penge" eller sigtelser for ulovligheder eller  

 deslige.
Det væsentlige er, at betalingen ikke oplyses over for  

 kunstnerne i en kontrakt.
Det forhold, at betalingsordningen følger af  

 en mundtlig aftale mellem klageren og den tidligere bestyrelse var på  

 tidspunktet for udsendelsen af indslagene ukendt for såvel  

 bestyrelsesformanden som for kulturrådmanden.
 Danmarks Radio har derfor afvist, at der i indslaget blev  

 bragt fejlagtige oplysninger af faktisk karakter, der kan danne grundlag for  

 et genmæle.
 Danmarks Radio har vedrørende klagen over  

 overtrædelse af god presseskik anført, at der er  

 gennemført en grundig research ud fra de oplysninger, der var modtaget  

 om betalingsordningen.
Danmarks Radio har videre anført, at oplysningerne  

 blev kontrolleret ved henvendelse til Filosofgangen, inden de blev bragt, men  

 at man fik oplyst, at klageren var på ferie.
Da Danmarks Radio  

 erfarede, at klageren var hjemkommet fra ferie, tilbød man hende at  

 komme til orde med hendes kommentar til sagen.
Dette afslog hun  

 imidlertid.
 I sagens behandling har følgende  

 nævnsmedlemmer deltaget: Per Sørensen, Jørgen Flindt  

 Pedersen, Ulrik Holmstrup og Leif Max Hansen.
 Pressenævnet udtaler:
Danmarks Radio har i udsendelsen den 30. juni rettet den  

 oplysning, der tidligere var blevet bragt, om, at der var afkrævet  

 beløb, uden at klageren var berettiget hertil.
Pressenævnet  

 finder, at klageren herudover ikke er berettiget til at få bragt et  

 genmæle.
De oplysninger om klagerens opkrævning af  

 beløb fra udstillerne, der blev bragt i udsendelserne den 14. og den  

 17. juni 1999, kunne være skadelige, krænkende eller  

 agtelsesforringende for klageren.
Danmarks Radio var derfor forpligtet til at  

 efterprøve disse oplysninger i særlig grad, inden de blev bragt,  

 navnlig ved forelæggelse for klageren.
Under henvisning til karakteren af oplysningerne finder  

 Pressenævnet, at det ikke var tilstrækkeligt, at Danmarks Radio  

 forud for offentliggørelsen havde kontaktet en af klagerens  

 medarbejdere, der oplyste, at klageren var på ferie.
Danmarks Radio  

 burde i denne situation   hvor sagen ikke var af hastende karakter   have  

 afventet klagerens hjemkomst fra ferie eller have foretaget yderligere for at  

 skaffe kontakt til klageren, før indslaget blev bragt.
 Da dette ikke skete, har Danmarks Radio tilsidesat god  

 presseskik, og Pressenævnet udtaler sin kritik af Danmarks Radio.
 I medfør af medieansvarslovens § 49  

 pålægges det herefter den ansvarshavende redaktør af  

 Danmarks Radio at offentliggøre følgende:
 "Kendelse fra Pressenævnet.
 Pressenævnet har udtalt kritik af Danmarks Radio  

 (Radio Fyn) i anledning af nogle indslag bragt i Radio Fyn den 14. og den 17.  

 juni 1999.
I indslagene blev den daglige leder af  

 Kunstudstillingsbygningen Filosofgangen beskyldt for at have krævet  

 ekstra betaling fra udstillerne uden bilag og uden, at beløbene  

 optrådte i regnskaberne.
Radio Fyn har i en udsendelse den 30. juni  

 1999 korrigerende oplyst, at der var tale om en mundtlig ordning mellem den  

 tidligere bestyrelse og den daglige leder, og at aftalen var i orden i  

 forhold til skattemyndighederne.
Pressenævnet har udtalt, at Danmarks Radio var  

 forpligtet til at efterprøve udsendelsens oplysninger, inden de blev  

 bragt, navnlig ved forelæggelse for klageren.
Det var derfor ikke  

 tilstrækkeligt, at Danmarks Radio forud for offentliggørelsen  

 havde kontaktet en af klagerens medarbejdere, der oplyste, at klageren var  

 på ferie.
Danmarks Radio burde i denne situation   hvor sagen ikke var  

 af hastende karakter   have afventet klagerens hjemkomst fra ferie eller have  

 foretaget yderligere for at skaffe kontakt til klageren, før indslaget  

 blev bragt.
 Da dette ikke skete, har Danmarks Radio tilsidesat god  

 presseskik, og Pressenævnet udtaler sin kritik af Danmarks Radio.
 København, den 1. september 1999.
Per Sørensen, Jørgen Flindt Pedersen, Ulrik  

 Holmstrup og Leif Max Hansen." Afsagt den 1. september 1999.
