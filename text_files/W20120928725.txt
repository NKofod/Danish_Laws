Strakspåbud om at sikre arbejdet ved båndsav, så ansatte ikke kommer i kontakt med farlige bevægelige dele Arbejdstilsynet gav efter tilsynsbesøg i en kødeksportørvirksomhed påbud om straks at sikre, at arbejdet ved båndsav kunne ske på en sikkerheds- og sundhedsmæssig fuldt forsvarlig måde, herunder skulle det sikres at operatøren ikke kunne komme i forbindelse med farlige bevægelige maskindele under udførelsen af arbejdsopgaverne.
 Arbejdsmiljøklagenævnets flertal fastholdt påbuddet om, at virksomheden straks skulle sikre, at arbejdet med virksomhedens båndsav af mærket »Elmo« kunne ske på en sikkerheds- og sundhedsmæssig fuldt forsvarlig måde, således, at operatøren ikke kunne komme i berøring med båndsavens klinge under arbejdet.
 Flertallet lagde vægt på, at Arbejdstilsynet på tilsynsbesøget havde konstateret, at arbejdet med udskæring af højreb ved anvendelse af virksomhedens båndsav af mærket »Elmo« ikke foregik på en sikkerheds- og sundhedsmæssig fuldt forsvarlig måde, idet båndsavens beskyttelsesskinne ved udskæring af højreb ikke i tilstrækkelig grad dækkede den frie del af savklingen.
 Flertallet lagde herved vægt på, at operatøren kunne ramme savklingen under udførelsen af opgaven.
[Adressat udeladt] Arbejdsmiljøklagenævnet har på møde den 28. februar 2012 behandlet virksomhedens klage over Arbejdstilsynets afgørelse af 25. august 2011. Arbejdstilsynet gav virksomheden påbud om at sikre, at arbejdet ved båndsaven kan ske på en sikkerheds- og sundhedsmæssig fuldt forsvarlig måde, herunder at sikre, at operatøren ikke kan komme i forbindelse med farlige bevægelige maskindele under udførelsen af arbejdsopgaverne.
Påbuddet skulle efterkommes straks.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 25. august 2011 med påbud således, at virksomheden straks skulle sikre, at arbejdet med virksomhedens båndsav af mærket »Elmo« kan ske på en sikkerheds- og sundhedsmæssig fuldt forsvarlig måde, således, at operatøren ikke kan komme i berøring med båndsavens klinge under arbejdet.
 Nævnet er enig i, at påbuddet skulle efterkommes straks.
B E G R U N D E L S E Et flertal af Arbejdsmiljøklagenævnets stemmeberettigede medlemmer har lagt vægt på, at Arbejdstilsynet ved tilsynsbesøg den 17. august 2011 konstaterede, at arbejdet med udskæring af højreb ved anvendelse af virksomhedens båndsav af mærket »Elmo« ikke foregik på en sikkerheds- og sundhedsmæssig fuldt forsvarlig måde, idet båndsavens beskyttelsesskinne ved udskæring af højreb ikke i tilstrækkelig grad dækker den frie del af savklingen.
 Flertallet har herved lagt vægt på, at operatøren kan ramme savklingen under udførelsen af opgaven.
 Det fremgår af arbejdsmiljølovens regler, at tekniske hjælpemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
 Det fremgår af reglerne i bekendtgørelse om anvendelse af tekniske hjælpemidler, at anvendelse af tekniske hjælpemidler skal ske på en sikkerheds- og sundhedsmæssig fuldt forsvarlig måde.
 [Virksomhedens navn udeladt] anfører i klagen, at der er tale om en maskine, der er CE-mærket og konstrueret til formålet. [Virksomhedens navn udeladt] anfører bl.a., at beskyttelsesskinnen har været benyttet i det omfang, det har været muligt, da der er behov for en minimal frihøjde mellem beskyttelsesskinnen og det emne, der gennemsaves.
 [virksomhedens navn udeladt] anfører videre, at medarbejderne er blevet instrueret i brugen af maskinen, og at der er udarbejdet detaljeret instruktion/brugervejledning ifm. benyttelse af maskinen m.v.
Flertallet skal hertil henvise til begrundelsen ovenfor, hvorefter et flertal finder, at båndsaven ikke har været anvendt sikkerheds- og sundhedsmæssigt fuldt forsvarligt, idet beskyttelsesskinnen, som den blev oplyst anvendt på tilsynstidspunktet, ikke har dækket den frie del af savklingen.
Dette er nødvendigt for at yde en tilstrækkelig beskyttelse.
Hvis udskæringen af højreb ikke kan udskæres uden tilstrækkelig brug af båndsavens beskyttelsesskinne, må virksomheden finde en anden løsning.
Anvendelsen af saven skal efter reglerne under alle forhold ske på en sikkerheds- og sundhedsmæssig fuldt forsvarlig måde.
 Arbejdsmiljøklagenævnets afgørelse er truffet af et flertal på 10 ud af nævnets 11 stemmeberettigede medlemmer.
R E G L E R Arbejdsmiljøklagenævnet har ved afgørelsen benyttet følgende regler:
  Om anvendelse af tekniske hjælpemidler:
  § 45, stk. 1, og § 46, nr. 4, i lov om arbejdsmiljø, jf. lovbekendtgørelse nr. 1072 af 7. september 2010.
  § 4, i Arbejdstilsynets bekendtgørelse nr. 1109 af 15. december 1992 om anvendelse af tekniske hjælpemidler.
  Om Arbejdstilsynets ret til at træffe afgørelse:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
OPLYSNINGERNE I SAGEN Sagen er afgjort på grundlag af de akter, som klagenævnet har modtaget fra Arbejdstilsynet, samt [virksomhedens navn udeladt]s mails af 2. november 2011 og 28. december 2011 og Arbejdstilsynets brev af 8. december 2011.
MINDRETALSUDTALELSE Mindretallet, som udgør 1 medlem, finder, at der ikke er grundlag for Arbejdstilsynets afgørelse, idet Arbejdstilsynet ikke har godtgjort, at båndsaven ikke har været anvendt sikkerheds- og sundhedsmæssigt fuldt forsvarligt i forbindelse med gennemsavning af højreb.
På klagenævnets vegne [navn udeladt] Kopi til:
 Arbejdstilsynet,  [Adressat udeladt]  [Adressat udeladt] De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 7 Tekniske hjælpemidler m.v.
 § 45. Maskiner, maskindele, beholdere, præfabrikerede konstruktioner, apparater, redskaber og andre tekniske hjælpemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 46. Beskæftigelsesministeren kan fastsætte regler om indretning og anvendelse af tekniske hjælpemidler m.v., herunder om 1) konstruktion, udførelse, opstilling, anmeldelse og afprøvning, 2) forelæggelse for Arbejdstilsynet til udtalelse eller godkendelse af planer for konstruktion, udførelse og opstilling, 3) godkendelse fra Arbejdstilsynet af et teknisk hjælpemiddel m.v., før det overdrages eller overlades til brugeren eller tages i brug, 4) anvendelse, vedligeholdelse og pasning.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Arbejdstilsynets bekendtgørelse nr. 1109 af 15. december 1992 om anvendelse af tekniske hjælpemidler Kapitel 2 Almindelige bestemmelser Brug m.v.
 § 4. Anvendelse af tekniske hjælpemidler skal ske på en sikkerheds- og sundhedsmæssig fuldt forsvarlig måde.
