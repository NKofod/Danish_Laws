Bekendtgørelse om erhvervsuddannelsen til veterinærsygeplejerske I medfør af § 4, stk. 2, i lov om erhvervsuddannelser, jf. lovbekendtgørelse nr. 157 af 17. februar 2015, og til dels efter bestemmelse fra Det Faglige Udvalg for Veterinærsygeplejerskeuddannelsen, jf. lovens § 38, stk. 2, fastsættes:
Formål og opdeling § 1. Erhvervsuddannelsen til veterinærsygeplejerske har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Veterinær sygepleje og assistance til dyrlæger samt betjening og vedligeholdelse af instrumenter og udstyr i en dyrlægepraksis.
 2) Servicerelaterede opgaver i forhold til klienter i en dyrlægepraksis.
 3) Arbejde under hensyntagen til miljø, arbejdspladssikkerhed, økonomi og kvalitet i en given arbejdssituation.
 Stk. 2. Eleven skal nå de uddannelsesmål, som er fastsat for det trin eller speciale, jf. stk. 3 og 4, som eleven har valgt.
 Stk. 3. Uddannelsen indeholder trin 1, veterinærsygehjælper, niveau 4 i den danske kvalifikationsramme for livslang læring.
 Stk. 4. Uddannelsen afsluttes med trin 1, jf. stk. 3, eller et af følgende specialer (trin 2), niveau 4 i den danske kvalifikationsramme for livslang læring:
 1) Veterinærsygeplejerske, smådyr.
 2) Veterinærsygeplejerske, hest.
Varighed § 2. Uddannelsen varer fra 2 år og 7 måneder til 4 år, inklusive grundforløbet, hvoraf grundforløbets 2. del udgør 10 skoleuger.
Grundforløbet kan ikke erstattes af grundlæggende praktisk oplæring i en virksomhed.
Stk. 2. For elever, der skal gennemføre uddannelsen som erhvervsuddannelse for unge, varer uddannelsens trin 1, veterinærsygehjælper, 1 år og 10 måneder, hvoraf skoleundervisningen udgør 30 uger fordelt på tre skoleperioder.
Uddannelsens specialer (trin 2) varer yderligere 1 år og 5 måneder, hvoraf skoleundervisningen udgør 20 uger fordelt på to skoleperioder.
Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens trin 1, veterinærsygehjælper, 1 år og 8 måneder, hvoraf skoleundervisningen udgør 27 uger.
Uddannelsens specialer (trin 2) varer yderligere 1 år og 4 måneder, hvoraf skoleundervisningen udgør 18 uger.
 Stk. 4. Den i stk. 3 nævnte skoleundervisning opdeles i mindst fire skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Hvordan man begår sig i en veterinær virksomhed.
 2) Faglige begreber og instrumenter, der anvendes i veterinære virksomheder.
 3) Basal dyreadfærd og dyrs adfærd under sygdom og stress.
 4) Hygiejniske grundprincipper og smitteforebyggelse.
 5) Principper i velfærd, ernæring, røgt og pleje af relevante dyregrupper.
 6) Vaccinationsprogrammer, lovpligtig mærkning, loppekure, dyrefoder m.m.
 7) Kundehåndtering- og vejledning, telefonbetjening og formidling.
 8) Arbejdsmiljø og ergonomi, herunder løfteteknik, APV, sikkerhed i forbindelse med kemikalier og stråler.
 9) Basal pattedyrsanatomi.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelse af relevante forskrifter:
 1) Metoder til at håndtere og vedligeholde instrumenter, udstyr og apparater i en veterinær virksomhed.
 2) Sikkerhedsmæssige metoder til udførelse af praktiske arbejdsopgaver, herunder håndtering af røntgenudstyr, anæstesiapparater og laboratorieudstyr.
 3) Metoder til sikring af hygiejne og smitteforebyggelse.
 4) Metoder til sikker og hensigtsmæssig håndtering af relevante dyregrupper.
 Stk. 4. Eleven skal have kompetence til på grundlæggende niveau at kunne:
1) forklare og vurdere forskellige grundlæggende fagmetoder i forhold til parametre som miljø, sikkerhed og kvalitet, 2) vælge, begrunde og praktisk anvende de faglige arbejdsmetoder, der er mest hensigtsmæssige i en given situation, 3) planlægge, koordinere og udføre en overskuelig arbejdsproces, 4) samarbejde med andre om løsning af opgaver, 5) forklare og anvende eksisterende faglig dokumentation i en praktisk arbejdsproces, f.eks. følge et diagram, anvende statistik, følge en vejledning, 6) udarbejde almindelig anvendt faglig dokumentation som arbejdssedler, egenkontrol o.l, 7) dokumentere og formidle egne arbejdsprocesser, metoder og resultater, 8) evaluere egne arbejdsprocesser, metoder og resultater, 9) vurdere forskellige former for faglig dokumentations anvendelighed i forskellige faglige sammenhænge, 10) anvende og demonstrere forståelse af faglige udtryk og begreber, 11) analysere, beskrive, formidle og kommunikere faglige forhold, der er relevante i forhold til uddannelsen, 12) søge og anvende relevante informationer og procedurebeskrivelser og 13) vælge kommunikationsformer og -metoder, der er afpasset modtageren.
 Stk. 5. Eleven skal have gennemført følgende grundfag på følgende niveau og med følgende karakter:
 1) Informationsteknologi på F-niveau, bestået.
 2) Psykologi på F-niveau, bestået.
 Stk. 6. Eleven skal have opnået følgende certifikater eller lignende:
 1) Kompetencer svarende til færdselsrelateret førstehjælp og førstehjælp ved hjertestop efter Dansk Førstehjælpsråds uddannelsesplaner pr. 1. september 2014.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Kompetencemålene for hovedforløbet er følgende:
 1) Eleven kan kommunikere med kolleger og klienter samt betjene og servicere disse på en professionel og venlig måde.
 2) Eleven kan forstå og håndtere interpersonelle relationer i situationer i forhold til sorg, aflivning, stress m.m.
 3) Eleven kan samarbejde, udvise opfindsomhed og gå-på-mod i relation til udvikling og forbedring af arbejdsprocesser.
 4) Eleven kan anvende biologisk viden i det praktiske arbejde og redegøre for den biologiske tankegang og metode.
 5) Eleven kan redegøre for dyrs anatomi, fysiologi og reproduktion med hovedvægt på hund, kat og hest.
 6) Eleven kan anvende almindelig tekstbehandlings- og praksisadministrationsprogrammer samt formidle via digitale medier og it-værktøj.
 7) Eleven kan foretage tidsbestilling, afregning og salg af produkter på en tilfredsstillende måde over for klienter og praksis.
 8) Eleven kan vejlede klienter om valg af kæledyr, røgt og pleje af raske dyr, ernæringsbehov og relevant lovgivning.
 9) Eleven kan tilrettelægge og udføre rengøring og oprydning i samarbejde med det øvrige personale.
 10) Eleven kan vejlede klienter telefonisk og vurdere dyrenes behov for behandling samtidig med at sikre at dyrene får den aftalte behandling.
 11) Eleven kan klargøre lokaler og udstyr således at den kliniske undersøgelse kan foretages af dyrlægen på en korrekt og effektiv måde.
 12) Eleven kan klargøre patienterne til undersøgelse og behandling.
 13) Eleven kan assistere dyrlægen ved undersøgelser og behandlinger således, at arbejdet kan udføres effektivt.
 14) Eleven kan klargøre og vedligeholde opstaldnings- og indlæggelsesfaciliteter, således at forholdene for de indlagte dyr er optimale.
 15) Eleven kan redegøre for immunologiske reaktioner samt almindelige organ- og infektionssygdomme, herunder zoonoser.
 16) Eleven kan håndtere affald, herunder medicinrester og kemikalier på en miljømæssig forsvarlig måde.
 17) Eleven kan sikre at dyr modtager førstehjælp, når det er påkrævet, og sikre korrekt information til de relevante personer.
 18) Eleven kan planlægge og udføre pleje og behandling af dyr i samarbejde med dyrlægen, herunder assistere i administrationen af medicin.
 19) Eleven kan overvåge patientens tilstand og reagere korrekt på ændringer heri.
 20) Eleven kan vejlede og støtte klienterne respektfuldt omkring deres dyrs behandlingsbehov og de muligheder, der kan tilbydes samt være i stand til at vejlede og instruere klienterne om efterbehandling.
 21) Eleven kan konstatere og beskrive afvigelser fra dyrets normaladfærd.
 22) Eleven kan udføre diagnostiske tests, herunder prøveudtagning og bearbejdning af prøver samt vedligeholdelse af laboratorieudstyr og materiale.
 23) Eleven kan vedligeholde, klargøre udstyr og materiale til diagnostiske undersøgelser, herunder røntgen, EKG, ultralyd, endoskopi samt forberede dyret til undersøgelsen.
 24) Eleven kan optage røntgenbilleder og EKG  af en høj diagnostisk kvalitet på en sikker og forsvarlig måde for både dyr og mennesker.
 25) Eleven kan vedligeholde, klargøre og udvælge lokaler, udstyr og materialer til operationer korrekt.
 26) Eleven kan klargøre patienten til operation.
 27) Eleven kan assistere dyrlægen under selve operationen.
 28) Eleven kan overvåge patienten omhyggeligt både under og efter operationen, herunder konstatere kritiske situationer i patientens tilstand og reagere herpå.
 29) Eleven kan udføre den postoperative pleje af patienten.
 30) Eleven kan klargøre anæstesiudstyr før operation, under hensyntagen til anæstesiprocedure og sikkerhed for mennesker og patienten.
 31) Eleven kan forberede patienten til bedøvelse.
 32) Eleven kan deltage ved induktionsvedligeholdelse og afslutning af bedøvelsen.
 33) Eleven kan udlevere receptpligtig medicin efter dyrlægens anvisning og udlevere paraveterinære produkter til klienter og redegøre for den korrekte anvendelse, håndtering og eventuelle bivirkninger af disse til klienten i henhold til gældende lovgivning.
 34) Eleven kan foretage enkle regnskabsvurderinger, herunder styre et varelager økonomisk forsvarligt.
 35) Eleven kan varetage arbejdsopgaver inden for salg og markedsføring af produkter og ydelser.
 36) Eleven kan betjene, vedligeholde samt konstatere almindelig forekommende fejl ved instrumenter og udstyr.
 Stk. 2. Kompetencemålene i stk. 1, nr. 1-16, gælder for trin 1 og begge specialer på trin 2. Kompetencemålene i stk. 1, nr. 17-36, gælder for begge specialer på trin 2.
 Stk. 3. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelser om merit er fastsat i bilag 1.
 Stk. 2. Elevens uddannelsesforløb afkortes yderligere i det omfang elevens individuelle kompetencer giver grundlag herfor.
Afsluttende prøve § 6. Som del af den sidste skoleperiode i uddannelsens trin 1, veterinærsygehjælper, afholder skolen en afsluttende prøve, som består af en skriftlig prøve af 1 times varighed samt en praktisk prøve af 1 times varighed.
Prøvens formål er at vise elevens tilegnelse af de erhvervsfaglige, almene og personlige kompetencemål for trin 1. Trinprøven aflægges, uanset om eleven fortsætter til næste trin.
Stk. 2. Skolen afholder en afsluttende prøve som afslutning på sidste skoleperiode i specialerne.
Prøvens formål er at vise elevens tilegnelse af de erhvervsfaglige, almene og personlige kompetencemål for specialerne.
Stk. 3. Den afsluttende prøve i specialerne består af en skriftlig prøve, der varer 1 time og 30 minutter og en mundtlig prøve, der varer 30 minutter.
Den skriftlige prøve består af spørgsmål inden for de uddannelsesspecifikke fag, hvoraf højst 1/3 af prøven må bestå af multiple choice.
Den mundtlige prøve er en dialog med læreren om en typisk arbejdsopgave, som eleven skal udføre under prøven.
Opgaven tildeles ved lodtrækning ved prøvens begyndelse.
De to delprøver kan af skolen tilrettelægges, så de gennemføres med en delprøve om dagen.
 Stk. 4. For at bestå en afsluttende prøve skal eleven have opnået mindst karakteren 02 i hver af de delprøver, der indgår.
Stk. 5. For at der kan udstedes skolebevis, skal eleven have opnået et karaktergennemsnit på mindst 02 af alle fag i hovedforløbet.
Eleven skal tillige have opnået 02 i hvert af de uddannelsesspecifikke fag.
Eventuelle fag, hvor der ikke gives karakter, skal være gennemført efter reglerne om faget.
Den afsluttende prøve efter trin 1 skal være bestået.
For elever, der afslutter uddannelsen med et speciale, skal prøven efter stk. 3 desuden være bestået.
 Stk. 6. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
 Stk. 7. Ved uddannelsens afslutning, herunder afslutning med trin 1, udsteder skolen et uddannelsesbevis.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2015.
 Stk. 2. Elever, der påbegynder eller er påbegyndt den tilsvarende hidtidige erhvervsuddannelse før den 1. august 2015, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
 Stk. 3. Elever, der på tidspunktet for påbegyndelsen af den tilsvarende hidtidige erhvervsuddannelse var fyldt 25 år, skal ved overgang til uddannelsen efter stk. 2 gennemføre uddannelsen som erhvervsuddannelse for voksne (euv).
