Skriftlig fremsættelse (30. marts 2011) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om ændring af lov om arbejdsmiljø (Risikobaseret tilsyn, differentierede bøder m.v.) (Lovforslag nr.
L 177) Lovforslaget udmønter en del af aftalen af 22. marts 2011 mellem regeringen, Socialdemokraterne, Dansk Folkeparti og Det Radikale Venstre om en strategi for arbejdsmiljøindsatsen frem til 2020.
 Lovforslaget indebærer, at der indføres et risikobaseret tilsyn, som dels skal sikre, at der sættes ind med flere tilsynsbesøg over for de virksomheder, som har de største problemer med arbejdsmiljøet, og dels skal sikre, at Arbejdstilsynet besøger alle virksomheder med to årsværk og derover ansat og cirka halvdelen af virksomhederne med mellem en og to årsværk ansat inden udgangen af 2019. Der er aftalt et særligt fokus på psykisk arbejdsmiljø bl.a. i forhold til det risikobaserede tilsyn.
 Det risikobaserede tilsyn erstatter Arbejdstilsynets nuværende screening af alle virksomheder med ansatte og de deraf afledte tilsyn.
 Samtidig ønsker aftaleparterne med forslaget at sikre, at de helt små virksomheder får mere og bedre hjælp til, hvordan de bedst kan sikre medarbejderne et godt arbejdsmiljø. I Danmark har vi et stort antal små virksomheder, og de kan have vanskeligt ved at overskue de mange regler og informationsmaterialer på arbejdsmiljøområdet.
Endelig sikrer lovforslaget, at virksomheder kan mærke det, hvis de får bøder for at overtræde arbejdsmiljøreglerne.
Det sker ved at indføre differentierede bøder, så store virksomheder med mange ansatte får større bøder end små virksomheder med få ansatte.
En lang række af initiativerne i aftalen kan gennemføres uden ændringer i lovgivningen.
Det gælder bl.a. justering af reglerne om rådgivningspåbud og smileyordningen.
Jeg kan afslutningsvis oplyse, at høringssvarene først vil foreligge efter fremsættelsen.
Høringssvarene vil sammen med høringsnotat blive fremsendt til Folketinget, når de foreligger.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
