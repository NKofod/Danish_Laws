Udtalt, at licensregisteret ikke bør omfatte oplysninger om den  

 licensbetalende ægtefælle.
Desuden udtalt, at Registertilsynet ikke havde  

 principielle indvendinger imod en permanent samkøringsordning mellem BBR og  

 licensregisteret, idet det blev understreget, at henvendelser til borgerne i  

 eventuelt fremtidige licenskampagner bør holdes i neutral form.
 I april 1986 rettede Danmarks Radio henvendelse til Registertilsynet med  

 anmodning om en udtalelse vedrørende en række ændringer i forskrifterne for  

 licensregisteret. Ændringerne vedrørte registerets navn, tilføjelse af nye  

 oplysningstyper samt indførelse af en permanent mulighed for samkøring med  

 BBR (Bygnings- og Boligregisteret) til afløsning af den midlertidige  

 tilladelse for perioden 1. september 1985 til 1. maj 1986.
Danmarks Radio fremsatte ønske om, at oplysningerne om den  

 licensbetalende ægtefælles navn og personnummer registreredes i  

 licensregisteret.
Dette forudsatte imidlertid en ændring af den gældende  

 bestemmelse i § 6 i forskrifterne for licensregisteret, idet det heraf  

 fremgår, at oplysninger om civilstand ikke må registreres.
Det var administrative hensyn, der lå til grund for Danmarks Radios ønske  

 om registrering af den licensbetalende ægtefælles navn og personnummer.
Man  

 angav bl.a. som begrundelse, at det ville gøre opkrævningen af den eventuelle  

 licens lettere at administrere, ligesom man anførte, at det ved meddelelser  

 om den licensbetalende ægtefælles død ville være hensigtsmæssigt at have den  

 samlevende ægtefælles navn indført i selve licensregisteret.
Registertilsynet udtalte i den anledning, at det fremgår af bestemmelsen i  

 § 2 i forskrifterne for licensregisteret, at formålet med registeret er  

 opkrævning af afgift for benyttelsen af radio- og fjernsynsmodtagere i medfør  

 af bekendtgørelsen om radio- og fjernsynsafgift (licensbekendtgørelsen) og  

 kontrol med afgiftens betaling.
Desuden er det i § 4 i forskrifterne fastsat,  

 at registeret kun må indeholde oplysninger om de personer, der i medfør af  

 licensbekendtgørelsen er afgiftspligtige.
Registertilsynet var på baggrund heraf af den opfattelse, at en  

 registrering af den licensbetalende ægtefælles navn og personnummer i  

 licensregisteret ville medføre, at licensregisteret herved ville komme til at  

 omfatte personer, som ikke falder ind under registerets personkreds.
Kun  

 licenspligtige må registreres i henhold til registerets formål, der alene  

 vedrører opkrævning af afgift af licensbetaleren og kontrol hermed.
Registertilsynet overvejede i den forbindelse, om licensregisterets  

 personkreds og formål eventuelt kunne ændres.
Registertilsynet fandt  

 imidlertid mere principielt, at licensregisteret ikke bør indeholde  

 oplysninger om personer, blot fordi de pågældende personer muligvis på et  

 senere tidspunkt kan blive afgiftspligtige.
 Med hensyn til Danmarks Radios anmodning om etablering af en permanent  

 samkøring mellem Bygnings- og Boligregisteret (BBR) og Danmarks Radios  

 Licensregister udtalte Registertilsynet i 1985, at man ikke havde  

 indvendinger imod, at der skete en samkøring mellem BBR og licensregisteret  

 som en midlertidig foranstaltning for perioden 1. september 1985 til 1. maj  

 1986.
Licenskampagnen og samkøringen gav i 1985 anledning til en del artikler og  

 læserbreve i dagspressen, hvoraf det bl.a. fremgik, at en række  

 licensbetalende seere og lyttere havde modtaget kampagnemateriale, og at  

 årsagen hertil var fejl i BBR.
Sagen førte til yderligere brevveksling  

 mellem Danmarks Radio og Registertilsynet.
Danmarks Radio anførte i forbindelse med anmodningen om etablering af en  

 permanent samkøring mellem BBR og licensregisteret, at man var af den  

 opfattelse, at de tidligere opståede fejlkilder ville kunne undgås, idet der  

 nu var tilvejebragt et bedre grundlag for den pågældende samkøring.
Man  

 redegjorde bl.a. for nogle konkrete ændringer i samvirket mellem BBR og Det  

 centrale Personregister, som skulle have forbedret datagrundlaget i BBR.  

 Registertilsynet fandt det imidlertid nødvendigt at søge dette spørgsmål  

 yderligere belyst gennem indhentelse af udtalelse herom  

 fra Indenrigsministeriet,  Afdelingen for personregistrering, før  

 Registertilsynet kunne afgive en endelig udtalelse om sagen.
Registertilsynet  

 bemærkede dog, at tilsynet foreløbig som udgangspunkt ikke havde principielle  

 indvendinger imod, at der etableres en permanent samkøringsordning.
 Registertilsynet fandt i øvrigt på baggrund af erfaringerne med  

 licenskampagnen i 1985 anledning til at understrege, at henvendelser til  

 borgerne ved eventuelt fremtidige licenskampagner bør holdes i neutral form.
 Registertilsynets årsberetning 1987 s. 56 og Registertilsynets  

 årsberetning 1985 s. 23.
