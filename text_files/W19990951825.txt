Kendelse fra Pressenævnet i sag nr.  

 92/1996 En skibsreder og Mercandia Rederierne har klaget til  

 Pressenævnet over en artikel bragt i dagbladet Børsen den 4.  

 oktober 1996, idet de finder, at god presseskik er overtrådt.
Der er  

 endvidere klaget over en korrektion, bladet har bragt som reaktion på  

 klagernes krav på genmæle.
Artiklen den 4. oktober 1996 havde følgende  

 overskrift: "Fingrene i klejnekassen", og nedenunder var  

 anført: "Erhvervs- & Selskabsstyrelsen undersøger nu, om  

 skibsreder [navn] er i færd med ulovligt at lænse sin  

 familiefond." I artiklen hed det bl.a.:
 "Som barnet, der med brødkniven forsøger at  

 liste en skilling fra sparegrisen, således kommer erhvervsledere  

 grueligt galt af sted, når de forsøger at "låne" lidt af  

 familiefonden.
Fondsbestyrelsen kan dømmes til at betale  

 erstatning til fonden og måske få en straf for lovbrud oven i  

 hatten.
I øjeblikket er Erhvervs- & Selskabsstyrelsen i fuld gang  

 med at granske Mercandia-reder [navn]s familiefond, som angiveligt taber  

 voldsomt i vægt.
 Skibsrederen har offentligt udtalt, at han har fortrudt  

 etableringen af sin familiefond og ad omveje forsøger at komme den til  

 livs.
 "Omvejen" blev beskrevet i Børsen den 28. august  

 på baggrund af rederens aflagte regnskaber: Mercandia- selskaberne, som  

 fonden ejer, giver bragende underskud, mens andre selskaber, der  

 tilhører [navn], giver overskud.
Mercandia-koncernen er under afvikling, og koncernens  

 væsentligste indtægt - strømmen af likviditetstilskud fra  

 Mercandia-kommanditister - er så godt som stoppet.
Men uanset den  

 økonomiske situation i Mercandia, kan familiefonden ikke røres.  

 Bordet fanger.
 Selv om [navn] og [klagerens ægtefælle] sidder  

 i fondens bestyrelse, tilhører pengene fonden.
Souschef i Erhvervs- & Selskabsstyrelsen,  Lone  Wulf  

  Jensen, bekræfter, at styrelsen er gået i gang med en  

 nøje undersøgelse af [navn]s fond efter avisernes omtale af  

 skibsredernes planer med sin fond.
Hun henviser til lovgivningen om  

 erhvervsdrivende fonde, som klart beskriver fonden som en selvstændig,  

 juridisk enhed, der har krav på erstatning, hvis dens bestyrelse enten  

 ulovligt bruger af fondens penge eller foretager dispositioner, som  

 påfører fonden tab.
I så fald afkræves fondens  

 bestyrelsesmedlemmer erstatning.
I grove tilfælde melder Erhvervs-  

 & Selskabsstyrelsen fondsbestyrelsen til politiet.
...." Bladet har den 23. oktober 1996 bragt følgende  

 artikel:
"[Navn]s fonde Under overskriften "Fingrene i klejnekassen" skrev  

 Børsen fredag den 4. oktober, at Erhvervs- & Selskabsstyrelsen nu  

 undersøger, om skibsreder [navn] er i færd med ulovligt at  

 lænse sin familiefond. [navn] har bedt Børsen præcisere,  

 at det er den erhvervsdrivende "Skibsreder [navn]s Fond", som Styrelsen  

 undersøger for ulovligheder, og ikke "[navn]s Familiefond".
Endvidere skal Børsen præcisere, at  

 overskriften ikke skal tolkes som en konstatering af, at [navn] har forgrebet  

 sig på fonden, hvilket han efter eget udsagn ikke har.
Rubrikken er  

 tænkt som et symbol på den konflikt, som mange fondsejede  

 familie-virksomheder havner i." Klagerne har anført, at [navn]/Mercandia har flere  

 fonde.
Den ene er en familiefond til helt private formål.
Denne  

 må [navn] anvende, som han ønsker.
Den anden er en  

 erhvervsdrivende fond.
Denne fond er oprettet for at føre Mercandia og  

 Mercandia-ejede selskaber videre.
Fra denne fond er der den 28. august 1996  

 foretaget udlodninger til humanitære formål. [Navn] har ikke selv  

 modtaget penge fra den erhvervsdrivende fond.
 Klagerne har gjort gældende, at det er forkert,  

 når bladet anfører, at Mercandia-koncernen er under afvikling.  

 Det er endvidere forkert, når det anføres, at Erhvervs- &  

 Selskabsstyrelsen har bekræftet, at de er gået i gang med en  

 nøje undersøgelse af [navn]s Fond.
 Klagerne har videre gjort gældende, at oplysningerne  

 i artiklen om, at Mercandia-koncernen er under afvikling, at  

 koncernens væsentligste indtægt kommer fra "strømmen af  

 likviditetstilskud" fra Mercandia-kommanditister, og at [navn]  

 låner af familiefonden, er krænkende.
 Klagerne har i relation til overskriften anført, at  

 denne er diskriminerende, mistænkeliggør [navn], og er et  

 tydeligt udtryk for mistillid.
Klagerne har endelig anført, at de på  

 grundlag af det oven for anførte er berettiget til genmæle.  

 Klagerne har i den forbindelse anført, at det var direkte forkert og  

 til skade for Mercandia, at bladet oplyste, at Mercandias rederiaktiviteter  

 ophørte.
Det korrekte er, at Mercandias investeringer i Danmark er  

 reduceret til fordel for investeringer i udlandet.
Klagerne har ikke  

 formuleret et genmælekrav.
 Bladet har anført, at der er bragt en korrigerende  

 artikel, inden bladet modtog henvendelsen fra Pressenævnet.
 Bladet har videre anført, at meddelelsen om, at  

 Mercandia Rederierne er under afvikling, ikke fremgår af artiklen af 4.  

 oktober 1996, men derimod af en artikel bragt den 28. august 1996, og i den  

 pågældende artikel blev det oplyst, at det er de  

 kommanditselskabsejede Mercandia skibe, der er under afvikling.
 Følgende nævnsmedlemmer har deltaget i sagens  

 behandling: Karen-Anke Tørring, Finn Rowold, Ulrik Holmstrup og Preben  

 Sørensen.
 Pressenævnet udtaler:
 Pressenævnet finder, at artiklens overskrift ikke  

 har dækning i artiklen, og at overskriften mistænkeliggør  

 klageren [navn].
 Da bladet imidlertid før Pressenævnets  

 henvendelse til bladet har bragt en korrigerende artikel, finder  

 Pressenævnet ikke grundlag for kritik af bladet på dette  

 punkt.
 På baggrund af den af bladet fremlagte artikel,  

 bragt den 28. september 1996, lægger Pressenævnet til grund, at  

 Mercandia-koncernen ikke er under afvikling, men at det alene er de  

 kommanditselskabsejede Mercandia skibe, der er under afvikling.
 Pressenævnet finder, at oplysningerne om, at  

 Mercandia-koncernen er under afvikling, er egnet til at påføre  

 nogen økonomisk eller anden skade af betydning.
 Det pålægges herefter den ansvarshavende  

 redaktør af  Børsen i overensstemmelse med forskrifterne i  

 medieansvarslovens § 39 om offentliggørelse og placering at  

 offentliggøre et genmæle i overensstemmelse med nævnets  

 kendelse.
 Afsagt den 19. december 1996.
