Ankestyrelsens principafgørelse U-21-87 om modregning - refusionskrav - boligydelse - tab af erhvervsevne - arbejdsskade Resume:
 Et kommunalt refusionskrav vedrørende for meget udbetalt boligydelse fandtes ikke at kunne modregnes i skadelidtes krav på udbetaling af erstatning for tab af erhvervsevne.
 Ankestyrelsen lagde vægt på, at der ikke i arbejdsskadeforsikringslovens § 40 fandtes at være hjemmel til at foretage modregning i erstatningsydelser for den for meget udbetalte boligydelse.
 Der fandtes heller ikke at være grundlag for at foretage modregning efter de almindelige modregningsregler, idet der ikke fandtes at være et sådant sammenfald i de to ydelsers formål, at der var tale om dobbeltforsørgelse.
 Love:
Lov om sikring mod følger af arbejdsskade - lovbekendtgørelse nr. 390 af 20. maj 1992 - § 36 Sagsfremstilling:
 En mand M fik i maj 1984 tilkendt en erstatning svarende til tab af erhvervsevne på 50%. Erstatningen blev udbetalt som en løbende ydelse med virkning fra 1. juni 1983.
 Sikringsstyrelsen opgjorde M's tilgodehavende for perioden 1. juni 1983 - 31. maj 1984 til ialt 51.528 kr.
 Såfremt M havde fået udbetalt erstatningsydelsen den 1. juni 1983, ville han for den nævnte periode have fået udbetalt 18.924 kr. mindre i pension.
Socialforvaltningen anmodede om refusion af dette beløb.
Socialforvaltningen gjorde endvidere krav på et beløb på 4.132 kr.,der var udbetalt for meget i boligydelse i perioden 1. juni 1983  31. maj 1984.
 Sikringsstyrelsen foretog fradrag i M's tilgodehavende for såvel for meget udbetalt pension som boligydelse.
 Sagen blev anket af M.
 Afgørelse:
Ankestyrelsen havde intet at indvende imod socialforvaltningens refusionsberegning vedrørende den for meget udbetalte pension.
Ankestyrelsen henviste spørgsmålet om beregning af boligydelse og det rejste refusionskrav til behandling i Boligstyrelsen.
 Boligstyrelsen meddelte den 23. april 1987, at kommunens beregning af den for meget udbetalte boligydelse for perioden 1. juni 1983 - 31. maj 1984 kunne tiltrædes.
 Boligstyrelsen henviste afgørelsen af spørgsmålet om, hvorvidt den for meget udbetalte boligydelse kunne modregnes i erstatningsydelsen, til Ankestyrelsen.
 Ankestyrelsen finder ikke, at det af socialforvaltningen fremsatte refusionskrav vedrørende for meget udbetalt boligydelse kan modregnes i M's krav på udbetaling af erstatning for tab af erhvervsevne.
 Ankestyrelsen har herved lagt vægt på, at der ikke i arbejdsskadeforsikringslovens § 36 (nu § 40) ses at være hjemmel til at foretage modregning i erstatningsydelsen for den for meget udbetalte boligydelse.
 Ankestyrelsen har endvidere lagt vægt på, at der heller ikke findes at være grundlag for at foretage modregning i de almindelige modregningsregler, idet der ikke findes at være et sådant sammenfald i de to ydelsers formål, at der er tale om dobbeltforsørgelse.
 Ankestyrelsen ændrer således Sikringsstyrelsens afgørelse for så vidt angår den til socialforvaltningen ydede refusion for udbetalt boligydelse.
