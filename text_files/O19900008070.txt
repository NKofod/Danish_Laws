Resumé  


  

 A havde som advokat gennem flere år fået registreret såkaldte  

 "skuffeselskaber" med henblik på videresalg.
Erhvervs- og  

 Selskabsstyrelsen  

 (E) registrerede anmeldelserne uanset selskabstype i den rækkefølge, de  

 indgik  

 til E.
I begyndelsen af april 1990 ændrede E sin registreringspraksis,  

 således at registreringen af "egentlige selskaber" blev prioriteret  

 forud for "skuffeselskaber". Den ændrede praksis var bl.a.  

 begrundet  

 i, at de "egentlige selskabers" erhvervsaktiviteter indtil  

 registreringen  

 blev drevet på stifternes personlige ansvar. Ændringen vedrørte også allerede  

 modtagne anmeldelser.
 Ombudsmanden fandt, at nedprioriteringen var lovlig, og da den gennemsnitlige  

 behandlingstid for "skuffeselskaber" efter ændringen ikke var  

 urimelig lang (ca. 4 måneder), fandt han ikke grundlag for at kritisere den  

 ændrede registreringspraksis.
 Derimod fandt ombudsmanden det kritisabelt, at ændringen af den  

 hidtidige registreringspraksis var sket uden forudgående varsel over for den  

 -  

 formentlig ret snævre - kreds, der blev berørt af ændringen. (J. nr.  

 1990-856-34).
 Ændret tidsmæssig prioritering ved registrering af  

 "skuffeselskaber".
 Advokat A klagede over Erhvervs- og Selskabsstyrelsens praksis  

 i forbindelse med registrering af anparts- og aktieselskaber.
 Det fremgik af sagen, at A som advokat igennem flere år havde  

 registreret såkaldte "skuffeselskaber" med henblik på videresalg.
 Erhvervs- og Selskabsstyrelsen registrerede de indkomne  

 anmeldelser i den rækkefølge, de indgik til styrelsen, dog kunne styrelsen i  

 særlige tilfælde ekspedere en anmeldelse forlods.  

 "Skuffeselskaberne"  

 blev således ekspederet på lige fod med andre selskaber.
 I begyndelsen af april 1990 ændrede Erhvervs- og Selskabsstyrelsen  

 imidlertid sin registreringspraksis, således at styrelsen nu prioriterede  

 såkaldte "konkrete sager" forud for "skuffeselskaber".
 I en skrivelse af 6. april 1990 anmodede A Erhvervs- og Selskabsstyrelsen  

 om en begrundelse for, at sagsbehandlingstiden for skuffeselskaber var øget.  

 A var især utilfreds med, at de i alt 160 anpartsselskaber og 50  

 aktieselskaber,  

 som var anmeldt til registrering i perioden 24. januar 1990 - 7. februar  

 1990, fortsat ikke var færdigbehandlet.
 Erhvervs- og Selskabsstyrelsen besvarede A's henvendelse i en  

 skrivelse af 10. april 1990. Om prioriteringen af de forskellige sagstyper  

 oplyste styrelsen:
 "Man ekspederer principielt anmeldelserne i den rækkefølge,  

 de indgår til styrelsen, men er i særlige tilfælde, hvor en anmelder  

 påberåber  

 sig vigtigheden heraf, indstillet på at imødekomme en anmodning om forlods  

 ekspedition.
For så vidt angår "skuffeselskaber" er det styrelsens  

 praksis at prioritere konkrete sager forud for registreringen af  

 skuffeselskaber.  

 Ekspeditionstiden vil således for disse sager i særlig grad afhænge af  

 arbejdsmængden i styrelsen." I skrivelser af 11. april 1990, 18. april 1990, 20. april 1990  

 og 26. april 1990 protesterede A over for Erhvervs- og Selskabsstyrelsen mod  

 den nye praksis.
A gjorde gældende, at det var i strid med  

 lighedsgrundsætningen  

 at prioritere registreringen af visse typer af selskaber højere end andre.  

 Endvidere klagede A over, at han ved gennemsyn af Registreringstidende havde  

 konstateret, at nogle skuffeselskaber, som var anmeldt til registrering  

 senere end hans anmeldelser af selskaber, allerede var registreret.
I en skrivelse af 1. maj 1990 til A anførte Erhvervs- og Selskabsstyrelsen,  

 at det var sagligt begrundet at opprioritere registreringen af selskaber,  

 der allerede udøver egentlige erhvervsmæssige aktiviteter.
Endvidere oplyste  

 styrelsen, at den nye praksis var indført "primo april 1990".
I skrivelser af 30. april 1990, 2. maj 1990, 3. maj 1990 og 10.  

 maj 1990 klagede A over Erhvervs- og Selskabsstyrelsens registreringspraksis  

 til industriministeren.
Industriministeren modtog i den anledning en  

 redegørelse fra Erhvervs- og Selskabsstyrelsen.
Heraf fremgik bl.a.:
 "Styrelsens registreringsprocedure har været, at sagerne  

 som udgangspunkt skulle behandles i den rækkefølge, de blev modtaget.  

 Styrelsen har dog altid forbeholdt sig ret til at fremme visse sagstyper  

 fremfor andre og under særlige omstændigheder også at fremme visse konkrete  

 sager.  

 Som eksempel herpå kan nævnes selskaber, der skal børsintroduceres.
 Det er således afgørende for styrelsens praksis, at sager vedr.  

 virksomheder, der stiftes på traditionel vis og under nøje overholdelse af  

 reglerne i selskabslovene, ikke sinkes unødigt.
 Styrelsen har herved lagt vægt på, at disse stiftelser oftest  

 vedrører allerede påbegyndt virksomhedsudøvelse, som, indtil registrering er  

 sket, foregår på stifternes personlige ansvar.
 Denne registreringsprocedure bør ikke som foreslået af (A)  

 forsinkes og fordyres af en nedprioritering i Erhvervs- og Selskabsstyrelsen  

 til fordel for de administrativt mere belastende "skuffeselskaber".  

 Det skal hermed bemærkes, at "skuffeselskaber" afføder  

 dobbeltarbejde,  

 idet disse selskaber umiddelbart efter salg anmelder ændring af en væsentlig  

 del af de allerede registrerede data.
Efter en gennemgang af sagen og efter modtagelsen af (A's)  

 skrivelse af 2. maj 1990, har styrelsen foretaget en undersøgelse der -  

 beklageligvis - har vist, at der, som anført af (A), er sket en favorisering  

 af visse fabrikanter af "skuffeselskaber" på (A's) og andres  

 bekostning.  

 En sådan favorisering er i grov modstrid med styrelsens praksis og styrelsen  

 har derfor med virkning fra dags dato afskediget den pågældende medarbejder,  

 der uberettiget har fremskyndet og behandlet sagerne." I en skrivelse af 17. maj 1990 besvarede industriministeren A's  

 henvendelser, idet ministeren fandt Erhvervs- og Selskabsstyrelsens nye  

 registreringspraksis rimelig.
Som begrundelse anførte ministeren i det  

 væsentlige  

 det samme som Erhvervs- og Selskabsstyrelsen.
Herefter klagede A til mig.
A gjorde gældende, at den nye  

 registreringspraksis  

 i sig selv var i strid med den forvaltningsretlige lighedsgrundsætning, og at  

 Erhvervs-og Selskabsstyrelsen desuden i specielle tilfælde havde favoriseret  

 visse anmeldere af skuffeselskaber.
 Erhvervs- og Selskabsstyrelsen har i sin udtalelse af 2. juli  

 1990 i anledning af klagesagen oplyst, at der - som anført af A -  

  

 var  

  

 sket en favorisering af visse anmeldere,  

 men at der var taget skridt til at hindre lignende tilfælde i fremtiden.
 Om den ændrede prioritering af de forskellige selskabstyper udtalte  

 styrelsen:
"....at man som forvaltningsmyndighed under hensyn til de  

 knappe ressourcer både er berettiget og forpligtet til at foretage en  

 prioritering af sin sagsbehandling.
Dette gælder såvel mellem forskellige  

 sagstyper (som i nærværende sag) som indenfor den enkelte sagstype.
Kun på  

 den  

 måde er det muligt at tilrettelægge opgavernes udførelse mest hensigtsmæssigt  

 -  

 også under hensyn til at sagsindgangen til styrelsen er svingende igennem  

 året." Endvidere oplyste styrelsen, at de fleste af de selskaber, som  

 A havde anmeldt til registrering i perioden 24. januar 1990 til 7. februar  

 1990, var blevet registreret i perioden fra den 22. juni 1990 til den 2. juli  

 1990.
Industriministeriet henholdt sig til sin udtalelse af 9. august  

 1990 til det af styrelsen anførte.
Ministeriet har senere telefonisk til en  

 af  

 mine medarbejdere oplyst, at den gennemsnitlige sagsbehandlingstid for  

 skuffeselskaber  

 er ca. 4 måneder, mens den for andre selskaber er ca. 2½ til 3 måneder.
 Jeg udtalte herefter følgende:
 "Varetagelsen af de opgaver, som er pålagt en forvaltningsmyndighed,  

 må til enhver tid finde sted på den måde, som bedst muligt udnytter  

 myndighedens ressourcer inden for de rammer, som lovgivningsmagten har sat.
Den prioritering af forskellige sagskategorier, som Erhvervs-  

 og Selskabsstyrelsen har foretaget, må opfylde visse betingelser for at kunne  

 betragtes som forsvarlig og lovlig.
En nedprioritering må således ikke  

 medføre,  

 at sagsbehandlingstiden bliver urimelig lang -ligesom prioriteringer skal ske  

 ud fra korrekte og saglige kriterier og ikke må medføre forskelsbehandling.  

 Jeg henviser i den forbindelse til de betragtninger, som er anført i min  

 beretning for 1988, s. 100 ff. - særligt konklusionen s.  

 106 f.
Industriministeriet har som begrundelse for nedprioriteringen  

 af skuffeselskaber bl.a. henvist til, at registreringen af egentlige  

 selskaber  

 måtte ske forlods, da sådanne selskaber ofte blev drevet på stifternes  

 personlige  

 ansvar indtil registreringen.
Endvidere finder ministeriet, at Erhvervs- og  

 Selskabsstyrelsens registreringspraksis også på rimelig måde tilgodeser  

 anmeldere  

 af skuffeselskaber.
 Jeg går ud fra, at forskellen i sagsbehandlingstiden skyldes, at  

 man ønsker at tilgodese virksomheder, hvor der allerede foregår  

 erhvervsaktivitet,  

 eller hvor en sådan aktivitet kan forventes iværksat umiddelbart efter  

 registreringen, forud for selskaber, hvor der på tidspunktet for  

 registreringen ikke er aktuelle planer om erhvervsaktiviteter.
På denne baggrund finder jeg ikke grundlag for kritik af den generelle  

 praksis.
Jeg har i den forbindelse lagt afgørende vægt på de oplysninger om  

 de  

 gennemsnitlige sagsbehandlingstider, som jeg har modtaget fra  

 Industriministeriet.  

 Jeg har i den sammenhæng noteret mig, at Erhvervs- og Selskabsstyrelsen i en  

 skrivelse af 1. maj 1990 til Dem har oplyst, at styrelsen som et led i  

 bestræbelserne  

 på at nedbringe sagsbehandlingstiden har planer om yderligere automatisering  

 af anmeldelses- og registreringsproceduren.
Styrelsen arbejder således på at  

 udvikle systemer, der kan håndtere såvel anmeldelse pr. diskette som egentlig  

 selvregistrering.
Jeg finder det ligesom Industriministeriet beklageligt, når Erhvervs-  

 og Selskabsstyrelsen ( .....) har måttet konstatere, at der er sket en  

 usaglig  

 forskelsbehandling af anmeldere af skuffeselskaber.
Da Erhvervs- og  

 Selskabsstyrelsen  

 har oplyst, at man nu har foretaget skridt til at forhindre gentagelser,  

 foretager jeg ikke videre vedrørende dette klagepunkt.
 Ligeledes har jeg forståelse for, at De føler Dem forkert  

 behandlet af Erhvervs- og Selskabsstyrelsen i forbindelse med indførelsen af  

 den nye praksis, idet De gennem jævnlig kontakt med styrelsen var blevet  

 oplyst om, at  

  

 alle  

  

 selskaber blev  

 registreret i den rækkefølge, hvori de blev anmeldt.
 Om ændring af en administrativ praksis anfører Jens Garde i  

 bogen "Forvaltningsret, Almindelige emner" (2. udg., Jurist- og  

 Økonomforbundets forlag 1988) på s. 254 bl.a. følgende:
"Det er tidligere omtalt (II.B.3.) at en administrativ  

 praksis kan ændres generelt inden for lovens rammer, f.eks. på grundlag af  

 indvundne erfaringer eller en ny udvikling på området.
Man må dog være  

 opmærksom på, at den hidtidige praksis kan have skabt særlige forventninger  

 om, at praksis vil blive fulgt.
Når dette er tilfældet, kan det være et krav,  

 at en ændring af praksis bekendtgøres, f.eks. gennem ændring af eksisterende  

 vejledende retningslinier eller på anden i forhold til de berørte borgere  

 hensigtsmæssig måde.
Et sådant krav stillede domstolen eksempelvis i U  

 1963.679 (se også U 1963.681)." Uanset at de nævnte betragtninger i første række må antages at  

 angå indholdet af de afgørelser, der træffes, ville jeg dog have fundet det  

 naturligt og i overensstemmelse med god forvaltningsskik, om den nye  

 registreringspraksis  

 var blevet varslet med en passende frist, således at De - og andre - kunne  

 have  

 indrettet Dem på en længere sagsbehandlingstid end sædvanligt.
 En sådan meddelelse ville ligeledes have været i god overensstemmelse  

 med punkt 207 i vejledningen til forvaltningsloven, hvorefter myndigheden bør  

 underrette parten, såfremt sagsbehandlingen på grund af særlige  

 omstændigheder  

 vil være længere end sædvanligt.
 Jeg finder det derfor beklageligt, at Erhvervs- og Selskabsstyrelsen  

 indførte den nye registreringspraksis i april 1990 med virkning også for  

 selskaber, som allerede var indleveret til registrering, uden at dette på  

 nogen måde var blevet kundgjort over for den - formentlig ret snævre - kreds,  

 som blev berørt af ændringen.
