Nr BTL 228 Betænkning over Forslag til lov om ændring af lov om opkrævning af  

 indkomst- og formueskat for personer m.v. (kildeskat) (Begrænsning af  

 ægtefællers adgang til forrentning ved ændrede ansættelser m.v.)   

 Nr L 228 1989-90, 1. samling Afgivet af Skatteudvalget Afgivet: 19900523 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
Disse spørgsmål er sammen med ministerens besvarelser heraf optrykt som bilag til denne betænkning.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Aagaard (KF) Else Theill Sørensen (KF) Pernille Sams (KF) Svend  

 Heiselberg (V) nfmd.
Skrumsager Skau (V) Glistrup (FP) Elisabeth  

 Arnold (RV) Bente Juncker (CD) Kofod-Svendsen (KRF) Helen Beim (S) Erling  

 Christensen (S) Pia Gjellerup (S) Klaus Hækkerup (S) Løvig Simonsen (S)  

 Stavad (S) fmd.
Bjørn Poulsen (SF) Jens Thoft (SF) Bilag Udvalgets spørgsmål til skatteministeren og dennes besvarelse heraf Spørgsmål 1:
Hvor mange skatteydere har allerede gjort brug af den fidus, som  

 ministeren nævner i sit forslag? Svar:
Jeg er ikke bekendt med, at der foregår eller har foregået et bevidst  

 misbrug af kildeskattelovens renteberegningsregler som beskrevet i  

 lovforslaget.
De begæringer om en ændret fordeling mellem ægtefæller, som jeg  

 har kendskab til, er fremsat så kort tid efter det pågældende indkomstår, at  

 der tydeligvis ikke har været tale om spekulation i renteberegningsreglerne.  

 Begæringerne har imidlertid afdækket muligheden for misbrug af reglerne.
 Spørgsmål 2:
Hvor stort er det allerede tabte provenu? Svar:
 Jeg mener ikke, at kildeskattelovens renteberegningsregler har medført  

 provenutab som følge af et misbrug som beskrevet i lovforslaget, jf. svaret  

 på spørgsmål 1.
 Spørgsmål 3:
Er ministeren opmærksom på, at lovforslaget ikke lukker for det hul, der  

 er for ægtefæller, der er blevet skilt, og hvor den ene ægtefælle  

 efterfølgende kan gøre krav på en ændret fordeling af fradragene med stor  

 overskydende skat til følge, og hvor den anden ægtefælle får tilsvarende ret?  

 Vil ministeren fremsætte ændringsforslag, således at dette hul lukkes, f.eks.  

 med en modregningsregel, hvor der er tale om store beløb i overskydende  

 skat/restskat? Svar:
Jeg mener ikke, at der i lovforslaget er et hul som beskrevet.  

 Lovforslaget giver skattemyndighederne adgang til at nægte at efterkomme en  

 anmodning om en ændret fordeling mellem ægtefæller, der indgives efter 1.  

 juli i året efter indkomståret.
I det omfang der foreligger særlige  

 omstændigheder, der efter skatemyndighedernes opfattelse gør ændringen  

 påkrævet, kan en sådan anmodning dog efterkommes, men den overskydende skat,  

 der skyldes denne ændring, vil i så fald ikke blive forrentet i  

 overensstemmelse med de normale forrentningsregler, dvs. der sker ingen  

 forrentning med 1 pct. pr. måned.
 Selv om skattemyndighederne i forbindelse med en skilsmisse accepterer en  

 ændret fordeling mellem ægtefællerne/de tidligere ægtefæller, vil disse  

 således ikke efter forslaget få en rentefordel ved den ændrede fordeling.
 Spørgsmål 4:
Vil et separeret eller skilt ægtepar have et retskrav over for hinanden  

 på at få ændret tidligere års selvangivvelser (5/3 år tilbage), såfremt de  

 mens ægteskabet bestod ikke havde fordelt rentefradragene i overensstemmelse  

 med f.eks. den tinglyste ideelle anpart (debitor på lån)? Svar:
Lovforslaget omhandler ægtefællers eller tidligere ægtefællers krav over  

 for skattemyndighederne på at få ændret deres indkomstansættelser m.v. for  

 indkomstår, hvori de blev beskattet som samlevende.
Det er uden betydning for  

 den foreslåede § 62 A, stk. 5, om ægtefællerne på tidspunktet for anmodningen  

 om ændret fordeling er blevet separeret eller skilt, idet  

 »ægtefæller« i bestemmelsen refererer til det pågældende  

 indkomstår.
Spørgsmålet må således besvares benægtende, medmindre der  

 foreligger »særlige omstændigheder« som nævnt i bestemmelsen.
 Det bemærkes, at forslaget ikke tager stilling til indbyrdes retskrav  

 mellem ægtefællerne, men alene omhandler forholdet til skattemyndighederne.
 Spørgsmål 5:
Hvordan går det for ægtefæller, der den 2. maj 1990 eller senere har  

 fremsat anmodninger om omfordeling af indkomster m.v., og som har fået denne  

 anmodning imødekommet, uden at nogen af parterne eller skattemyndighederne  

 har været opmærksom på lovforslagets § 2? Svar:
 Hvis skattemyndighederne først har imødekommet en anmodning om ændret  

 fordeling mellem ægtefæller i forhold til det selvangivne af indkomster,  

 fradrag, formue eller gæld, mener jeg ikke, at skattemyndighederne  

 efterfølgende vil kunne træffe en ny afgørelse om denne fordeling alene med  

 henvisning til, at man ikke har været opmærksom på lovforslagets § 2.
 Sådanne enkeltstående tilfælde vil imidlertid ikke forhindre lovforslaget  

 i at nå sit formål, som er at undgå, at der opstår misbrug af  

 renteberegningsreglerne.
 Spørgsmål 6:
 En udtømmende redegørelse udbedes for, hvordan det foreslåede nye stk. 5,  

 § 62 A, vil fungere i helt andre situationer end det enkelte tilfælde, der er  

 trukket frem i motiverne, som det eneste belæg for det foreliggende  

 lovforslag.
 Svar:
Den foreslåede § 62 A, stk. 5, giver skattemyndighederne mulighed for at  

 undlade at efterkomme anmodninger om ændret fordeling mellem ægtefæller, hvis  

 der ikke foreligger særlige omstændigheder, der efter skattemyndighedernes  

 opfattelse gør ændringen påkrævet.
Omvendt kan skattemyndighederne efterkomme  

 anmodninger om ændret fordeling, i det omfang sådanne særlige omstændigheder  

 måtte være til stede.
Bestemmelsen giver således skattemyndighederne mulighed for at imødegå  

 forsøg på misbrug af kildeskattelovens renteberegningsregler i form af  

 anmodninger om ændret fordeling, der indgives for at opnå en rentefordel.
I  

 de tilfælde, hvor der gives tilladelse til ændret fordeling, vil forslagets  

 regler bevirke, at der ikke i tilgift tilfalder ægtefællerne en rentefordel.
 Spørgsmål 7:
 Udvalget udbeder sig kommissorium for og nedsættelsesdato samt  

 sammensætning af den i bemærkningerne omtalte  

 renteharmoniseringsarbejdsgruppe.
 Svar:
Renteharmoniseringsgruppen er nedsat i marts 1979 og forventer at  

 afslutte sit arbejde i løbet af sommeren 1990. Arbejdsgruppens kommissorium  

 vedlægges som bilag.
Renteharmoniseringsgruppen består pr. 15. maj 1990 af  

 følgende personer:
 Formand: Konsulent Jan Steen Jensen, Told- og Skattestyrelsen.
 Fuldmægtig Claus Wilhjelm, Indenrigsministeriet.
 Fuldmægtig William Winther Sørensen, Skatteministeriet.
 Kontorchef Mogens Fjellerup, Told- og Skattestyrelsen.
 Fuldmægtig Ulla Lund, Budgetdepartementet.
 Kontorchef Bjørn Olsen, Rigsrevisionen.
 Toldinspektør Erik Sejer Riis, Told- og Skattestyrelsen.
 Ekspeditionssekretær Lene Hansen, Kommunernes Landsforening.
 Sekretariatet består af fuldmægtig Kirsten Skovgaard Christensen,  

 Skatteministeriet, og fuldmægtig Jens William Grav, Skatteministeriet.
 Spørgsmål 8:
Kan der også opstå problemer på andre felter - og i bekræftende fald  

 hvilke - som følge af den manglende harmonisering af rentesatser og  

 forskellige rentefradragsregler (herunder rentefradragsværdi)? Svar:
Den renteharmoniseringsgruppe, som er omtalt i bemærkningerne til  

 ovennævnte lovforslag, har netop til opgave at gennemgå problemer omkring  

 skattesystemets renteberegningsregler.
Det er således ikke hensigtsmæssigt at  

 forsøge at besvare nærværende spørgsmål, før renteharmoniseringsgruppens  

 arbejde er afsluttet.
 Spørgsmål 9:
Forudsætter grundideen i den fidus, som lovforslaget vil bekæmpe, at der  

 går megen tid fra, at man undfanger ideen, og til, at man profiterer af den,  

 og i benægtende fald, hvor lang tid skal der i praksis regnes med? Svar:
 Muligheden for misbrug af kildeskattelovens renteberegningsregler som  

 beskrevet forudsætter, at ægtefællerne har foretaget en deling af  

 kapitalindkomst, som er i strid med kildeskattelovens §§ 24 A, 25 A og 26 A,  

 og at ægtefællerne efterfølgende anmoder om at få denne fordeling rettet.  

 Hvis ægtefællernes fordeling for tidligere indkomstår er i overensstemmelse  

 med kildeskattelovens regler, forudsætter et misbrug således, at ægtefællerne  

 først på oplysningskortene eller selvangivelserne for indkomståret fordeler i  

 strid med reglerne i kildeskatteloven og senere anmoder om en ændret  

 fordeling.
 Hvis renterne af den overskydende skat på 1 pct. pr. måned og tillægget  

 til den oveskydende skat på 4 pct. skal overstige tillægget til restskatten  

 på 7 pct., skal der gå ca. 3 måneder fra den 1. oktober i året efter  

 indkomståret, før arrangementet begynder at give overskud.
 Hvis ægtefællernes kapitalindkomst i tidligere indkomstår har været  

 fordelt i strid med kildeskattelovens førnævnte regler, kan ægtefællerne  

 umiddelbart udnytte reglerne ved at kræve fordelingen i tidligere indkomstår  

 rettet.
 Spørgsmål 10:
Hvor mange tilfælde fra det praktiske liv har eller kan skatteministeren  

 skaffe sig kendskab til, hvor man i praksis har benyttet sig af den  

 konstruktion, som ministeren nu vil særlovgive med, så skattelovsjunglen  

 yderligere forbistres? Svar:
Af mit svar på spørgsmål nr. 1 stillet den 3. maj 1990 af Folketingets  

 Skatteudvalg, bilag 1, fremgår, at jeg ikke er bekendt med, at der foregår  

 eller har foregået et bevidst misbrug af kildeskattelovens  

 renteberegningsregler som beskrevet i lovforslaget.
Jeg har endvidere ingen  

 grund til at tro, at jeg kan skaffe mig kendskab til konkrete tilfælde af  

 misbrug.
 Spørgsmål 11:
 En udførlig redegørelse udbedes for, hvordan de foreslåede regler og  

 andre sambeskatningsbestemmelser gælder i forhold til personer, der lever i  

 registreret partnerskab.
 Svar:
I henhold til lov nr. 272 af 7. juni 1989 om registreret partnerskab, §  

 3, stk. 1, har registreret partnerskab med enkelte undtagelser samme  

 retsvirkninger som indgåelse af ægteskab.
Lovforslaget giver således ingen  

 særskilte vanskeligheder i forhold til personer, der lever i registreret  

 partnerskab.
 Spørgsmål 12:
Kan ministeren bekræfte, at svaret på spørgsmål 3 indebærer, at  

 separerede/skilte ægtepar er omfattet af lovforslagets bestemmelser om, at  

 der ikke kan foretages ændringer mellem ægtefællers selvangivne beløb for de  

 år, hvor ægteskabet har bestået? Svar:
Jeg kan bekræfte, at svaret på spørgsmål 3 indebærer, at  

 separerede/skilte ægtepar er omfattet af lovforslaget, således at  

 skattemyndighederne kan nægte at efterkomme en anmodning om en ændret  

 fordeling mellem de pågældende skattepligtige, hvis anmodning indgives efter  

 1. juli i året efter indkomståret.
Også for separerede eller skilte ægtepar  

 gælder imidlertid, at anmodning kan efterkommes, hvis der foreligger særlige  

 omstændigheder, der efter skattemyndighedernes opfattelse gør ændringen  

 påkrævet.
Skattedepartementet K O M M I S S O R I U M Arbejdsgruppens opgave er at undersøge mulighederne for en forenkling og  

 harmonisering af bestemmelserne om morarenter og rentegodtgørelser inden for  

 skatte- og afgiftsområdet.
I den forbindelse skal gruppen overveje en  

 begrænsning af antallet af rentesatser inden for området, således at der for  

 fremtiden alene arbejdes med ganske få fælles satser for morarente og  

 rentegodtgørelse, herunder f.eks. en ankemorarentesats for restancer, som  

 hidrører fra skyldnerens egne skatter (B-skat og restskat m.v.), og en anden  

 og nogte højere sats for restancer vedrørende skatte- og afgiftsbeløb, som  

 skyldneren har opkrævet for det offentlige (A-skat og moms m.v.). I  

 sammenhæng hermed skal gruppen undersøge, hvilken forenkling det vil  

 indebære, og hvilke virkninger det i øvrigt vil have, hvis man ophæver  

 fradragsretten for morarenter på de enkelte områder inden for skatte- og  

 afgiftslovgivningen, hvor der i dag er en sådan fradragsret.
Det skal endvidere undersøges, om det for dele af området vil være  

 hensigtsmæssigt at indføre et rentes renteprincip, og det skal overvejes om  

 man kan undergive satserne for morarente og godtgørelse en automatisk  

 regulering, f.eks. på grundlag af udviklingen i markedsrenten.
Gruppen skal  

 herudover behandle spørgsmålet om, fra hvilket tidspunkt renten skal påløbe,  

 og hvornår den skal forfalde til betaling.
 Arbejdsgruppen skal endelig overveje, om der bør ske ændring af reglerne  

 om procenttillæg til restskat og procentgodtgørelse til overskydende skat  

 under hensyn til den nære sammenhæng, der er mellem disse regler og reglerne  

 om morarente og rentegodtgørelse.
