Nr LSF 107 Forslag til Lov om ændring af lov om arbejdsmiljø (Etablering af en  

 belønningsordning for arbejdsgivere, der gør en særlig arbejdsmiljøindsats) Fremsat af arbejdsministeren (Jytte Andersen) den 26. november 1997 § 1 I lov om arbejdsmiljø, jf. lovbekendtgørelse nr. 184 af 22. marts 1995,  

 som ændret ved lov nr. 458 af 12. juni 1996, lov nr. 1196 af 27. december  

 1996, lov nr. 375 af 10. juni 1997 og ved lov nr. 379 af 10. juni 1997,  

 foretages følgende ændringer:
 1. § 13, stk. 3, affattes således:
»Stk. 3 . En bedriftssundhedstjeneste skal godkendes efter  

 regler fastsat af arbejdsministeren.
Arbejdsministeren kan henlægge opgaven  

 med at godkende en bedriftssundhedstjeneste til en bestemt offentlig  

 myndighed og fastsætte regler om betaling.«.
 2. I § 14 a, stk. 2, nr. 3, ændres  

 »forskningsprojekter og« til: »forskningsprojekter,».
 3. § 14 a, stk. 2, nr. 4, affattes således:
 »4) at udvikle og gennemføre oplysnings- og uddannelsesaktiviteter,  

 og«.
 4. I § 14 a, stk. 2, indsættes som nyt nr. 5:
 »5) at medvirke til at fastlægge kriterier for belønningsværdige  

 arbejdsmiljøforbedrende og arbejdsskadeforebyggende aktiviteter, jf. § 80  

 c.«.
 5. § 68 affattes således:
 » § 68. Midler til gennemførelse af Arbejdsmiljørådets  

 tværgående aktiviteter efter § 66, stk. 1, nr. 3, og  

 branchearbejdsmiljørådenes indsats til forbedring af arbejdsmiljøet  

 tilvejebringes ved bidrag, jf. stk. 2, 3 og 6, fra staten, Arbejdsmarkedets  

 ErhvervssygdomsSikring, forsikringsselskaber, der tegner  

 arbejdsskadeforsikring, samt kommuner, amtskommuner og andre arbejdsgivere,  

 der ikke har tegnet forsikring, jf. § 5, stk. 1-5, og § 74 i lov om sikring  

 mod følger af arbejdsskade.
Stk. 2 . Bidraget efter stk. 1 skal fremgå af den årlige finanslov  

 og består af et beløb på 45 mio. kr., der reguleres af arbejdsministeren  

 efter indstilling fra Arbejdsmiljørådet.
Beløbet fordeles forholdsmæssigt på  

 de bidragspligtige efter stk. 1 ud fra deres andele af de samlede  

 godtgørelser for meen og erstatninger for erhvervsevnetab, som  

 Arbejdsskadestyrelsen har tilkendt efter lov om sikring mod følger af  

 arbejdsskade i det kalenderår, der ligger to år før bidragsåret.
Stk. 3. Bidraget efter stk. 1 består endvidere af et beløb, som  

 udgør to procent af de godtgørelser for meen og erstatninger for  

 erhvervsevnetab, som Arbejdsskadestyrelsen har tilkendt i arbejdsulykkesager  

 efter lov om sikring mod følger af arbejdsskade i det kalenderår, der ligger  

 to år før bidragsåret.
Beløbet opkræves hos de bidragspligtige efter stk. 1  

 bortset fra Arbejdsmarkedets ErhvervssygdomsSikring.
 Stk. 4. Til dækning af bidrag efter stk. 2-3 kan  

 forsikringsselskaberne forhøje præmierne for lovpligtig  

 arbejdsskadeforsikring forholdsmæssigt uanset de trufne forsikringsaftaler.
 Stk. 5. Til dækning af bidraget efter stk. 2 kan Arbejdsmarkedets  

 ErhvervssygdomsSikring forhøje bidraget for lovpligtig sikring mod følger af  

 pludselige løfteskader og erhvervssygdomme.
 Stk. 6. Ud over statens andel af de i stk. 2-3 nævnte bidrag yder  

 staten et årligt bidrag, som fastsættes af arbejdsministeren.
 Stk. 7. Arbejdsministeren fastsætter nærmere regler for beregning,  

 opkrævningsperiode og indbetaling af bidrag efter stk. 2-3.«.
 6 . I § 72, nr. 6, ændres »overholdes.« til  

 »overholdes, og«.
 7 . I § 72 indsættes som nr. 7:
 »7) medvirke ved fastlæggelse af kriterier for belønningsværdige  

 arbejdsmiljøforbedrende og arbejdsskadeforebyggende aktiviteter, jf. § 80  

 c.«.
 8. Efter § 80 a indsættes som nyt kapitel:
»Kapitel 13 b Belønning for særlige arbejdsmiljøforbedringer § 80 b.
Arbejdsministeren indfører en belønningsordning med det  

 formål at motivere arbejdsgivere gennem økonomiske incitamenter til at  

 gennemføre særlige arbejdsmiljøforbedrende og arbejdsskadeforebyggende  

 aktiviteter.
 Stk. 2. Arbejdsgivere, der ifølge § 5 i lov om sikring mod følger  

 af arbejdsskade har pligt til at tilslutte sig Arbejdsmarkedets  

 ErhvervssygdomsSikring, kan opnå belønning for at gennemføre eller igangsætte  

 særlige arbejdsmiljøforbedrende og arbejdsskadeforebyggende aktiviteter.
 Stk. 3. Belønningsordningen administreres af Arbejdsmarkedets  

 ErhvervssygdomsSikring, jf. § 57 A, stk. 2, nr. 3, i lov om sikring mod  

 følger af arbejdsskade.
 Stk. 4. Belønningen ydes af Arbejdsmarkedets  

 ErhvervssygdomsSikring som rabat på det bidrag, som arbejdsgiveren skal  

 betale efter §§ 50 og 53 i lov om sikring mod følger af arbejdsska-de.  

 Arbejdsmarkedets ErhvervssygdomsSikring beregner belønningens størrelse.
 Stk. 5. Belønningen kan ikke overstige arbejdsgiverens bidrag til  

 Arbejdsmarkedets ErhvervssygdomsSikring for de ansatte, som er omfattet af de  

 arbejdsmiljøforbedrende og arbejdsskadeforebyggende aktiviteter efter stk. 2.
 Stk. 6. Arbejdsministeren fastsætter efter indstilling fra  

 Arbejdsmarkedets ErhvervssygdomsSikring regler for administration af  

 belønningsordningen, herunder regler for ansøgning om og tildeling af  

 belønning.
§ 80 c.
Arbejdsministeren fastsætter efter indstilling fra  

 Arbejdsmarkedets ErhvervssygdomsSikring branchespecifikke og generelle  

 kriterier for de arbejdsmiljøforbedrende og arbejdsskadeforebyggende  

 aktiviteter, som kan berettige til belønning.
 Stk. 2. Arbejdsmarkedets ErhvervssygdomsSikring indhenter forslag  

 til kriterier for belønningsværdige aktiviteter fra  

 branchearbejdsmiljørådene.
 Stk. 3. Arbejdsmarkedets ErhvervssygdomsSikring udmelder de  

 fastsatte kriterier for belønningsværdige aktiviteter efter stk. 1 og  

 størrelsen af den belønning, der kan opnås, til de arbejdsgivere, der  

 bidrager til belønningsordningen.
Stk. 4 . Arbejdsmarkedets ErhvervssygdomsSikring beslutter,  

 hvornår de fastsatte kriterier skal revideres.
Kriterierne skal dog være  

 revideret senest 5 år efter, at de er blevet fastsat.
Stk. 5. Belønning forudsætter, at der på virksomheden er  

 udarbejdet den nødvendige dokumentation for, at arbejdsgiveren under  

 inddragelse af sikkerhedsorganisationen eller de ansatte har foretaget en  

 vurdering af arbejdsmiljøforholdene på virksomheden.
Arbejdsministeren  

 fastsætter efter indstilling fra Arbejdsmarkedets ErhvervssygdomsSikring krav  

 til den dokumentation, der skal foreligge i forbindelse med ansøgning om  

 belønning.
 Stk. 6. Arbejdsministeren fastsætter efter indstilling fra  

 Arbejdsmarkedets ErhvervssygdomsSikring regler for den stikprøvekontrol, som  

 Arbejdsmarkedets ErhvervssygdomsSikring efter § 57 A, stk. 2, nr. 4, i lov om  

 sikring mod følger af arbejdsskade skal føre med arbejdsgivere, der har  

 modtaget belønning.
§ 80 d.
De samlede midler til belønning efter § 80 b udgør årligt  

 100 mio. kr., jf. dog stk. 5.
 Stk. 2. Midlerne til belønning indbetales af sikringspligtige  

 arbejdsgivere til Arbejdsmarkedets ErhvervssygdomsSikring efter § 53 i lov om  

 sikring mod følger af arbejdsskade.
 Stk. 3. Bestyrelsen for Arbejdsmarkedets ErhvervssygdomsSikring  

 fastsætter arbejdsgivernes bidrag til belønningsordningen inden for rammerne  

 af de samlede midler til belønning efter stk. 1 og stk. 5.
 Stk. 4 . Arbejdsmarkedets ErhvervssygdomsSikring opkræver  

 arbejdsgivernes bidrag til belønningsordningen efter stk. 2, jf. § 53, stk.  

 4, i lov om sikring mod følger af arbejdsskade, ud fra arbejdsgivernes  

 tilhørsforhold til en branche, jf. § 53, stk. 2, i lov om sikring mod følger  

 af arbejdsskade.
Stk. 5. Regulering af de samlede midler til belønning efter stk. 1  

 fastsættes i de årlige finanslove.
Arbejdsmarkedets ErhvervssygdomsSikring  

 indstiller til arbejdsministeren reguleringen af de samlede midler til  

 belønning.
§ 80 e.
Arbejdsmarkedets ErhvervssygdomsSikring kan beslutte, at  

 midler, som ikke er anvendt til belønning, overføres til efterfølgende år.  

 Den del af midlerne, der ikke omgående anvendes som belønning i form af rabat  

 efter loven, skal anbringes på samme måde som de midler, der indbetales til  

 dækning af erhvervssygdomsudgifter m.v., jf. § 57 I i lov om sikring mod  

 følger af arbejdsskade.
§ 80 f.
Har den, der oppebærer belønning fra Arbejdsmarkedets  

 ErhvervssygdomsSikring i henhold til loven, givet urigtige oplysninger eller  

 undladt at meddele oplysninger af betydning for afgørelsen om at yde  

 belønning, kan Arbejdsmarkedets ErhvervssygdomsSikring bestemme, at  

 belønningen bortfalder helt eller delvist, og at belønning, der er ydet, skal  

 tilbagebetales.
 Stk. 2. Arbejdsministeren fastsætter nærmere regler om  

 tilbagebetaling efter stk. 1.
§ 80 g.
Direktøren for Arbejdstilsynet fører mod vederlag fra  

 Arbejdsmarkedets ErhvervssygdomsSikring kontrol med, om arbejdsgivere, der  

 har modtaget belønning efter lovens § 80 b, har gennemført eller igangsat de  

 arbejdsmiljøforbedrende og arbejdsskadeforebyggende aktiviteter.
 Stk. 2. Arbejdstilsynet kan ikke anvende beføjelserne i medfør af  

 lovens §§ 76 og 77 ved varetagelse af kontrolopgaven efter stk. 1.«.
 9. Efter § 81 a indsættes i kapitel 14 :
»§ 81 b.
Klager over afgørelser truffet af Arbejdsmarkedets  

 ErhvervssygdomsSikring efter denne lov kan inden fire uger efter meddelelsen  

 af afgørelsen indbringes for det ankenævn, der oprettes efter § 55 A i lov om  

 sikring mod følger af arbejdsskade.
Stk. 2. Ankenævnets udgifter betales af Arbejdsmarkedets  

 ErhvervssygdomsSikring, jf. § 55 A, stk. 4, i lov om sikring mod følger af  

 arbejdsskade.
Klageren betaler 500 kr. for ankenævnets behandling.
Beløbet  

 tilbagebetales, hvis klageren får helt eller delvist medhold.«.
§ 2 Stk. 1. § 1, nr. 1, træder i kraft den 1. januar 1998.
 Stk. 2. § 1, nr. 6-8, træder i kraft den 1. maj 1998. § 80 b, stk.  

 1 - 3 og 5, § 80 c, stk. 2, § 80 d, stk. 1 og 4, § 80 e og § 80 f i lov om  

 arbejdsmiljø, som affattet ved denne lovs § 1, nr. 8, får dog først virkning  

 den 1. januar 1999.
 Stk. 3. § 1, nr. 2-5 og 9, træder i kraft den 1. januar 1999.
 Stk. 4. Umiddelbart efter sin oprettelse i medfør af lov om  

 sikring mod følger af arbejdsskade foretager Arbejdsmarkedets  

 ErhvervssygdomsSikring en vurdering af behovet for at regulere det i § 80 d,  

 stk. 1, i lov om arbejdsmiljø, som affattet ved denne lovs § 1, nr. 8,  

 fastsatte beløb, inden belønningsordningen etableres den 1. januar 1999.
§ 3 Stk. 1. Arbejdsmarkedets ErhvervssygdomsSikrings andel af bidraget  

 på 45 mio. kr. for 1999 og år 2000 efter § 68, stk. 2, i lov om arbejdsmiljø,  

 som affattet ved denne lovs § 1, nr. 5, beregnes ud fra  

 Arbejdsskadestyrelsens opgørelse af, hvor stor en del af de i 1997 og 1998  

 tilkendte erstatninger og godtgørelser i erhvervssygdomssager, som skulle  

 have været dækket af Arbejdsmarkedets ErhvervssygdomsSikring, hvis denne  

 institution havde stået for administrationen af erhvervssygdomsområdet i 1997  

 og 1998.
 Stk. 2. Arbejdsmarkedets ErhvervssygdomsSikrings adgang til at  

 forhøje bidraget, jf. § 68, stk. 5, i lov om arbejdsmiljø, som affattet ved  

 denne lovs § 1, nr. 5, omfatter også Arbejdsmarkedets ErhvervssygdomsSikrings  

 andel af bidraget på 45 mio. kr., som beregnes på grundlag af erstatninger og  

 godtgørelser tilkendt i 1997 og 1998, jf. stk. 1.
Stk. 3. Efter gældende regler udstedt i medfør af § 68, stk. 6,  

 som affattet ved lov nr. 681 af 23. december 1975 om arbejdsmiljø, om  

 opkrævning af bidraget på 45 mio. kr., foretages der en regulering af  

 bidragene inden udgangen af juli måned i året efter bidragsåret.
Reguleringen  

 af bidragsydernes andele af bidraget på 45 mio. kr. sker sidste gang inden  

 udgangen af juli måned 1999 med henblik på indbetaling inden udgangen af  

 august 1999. Hvis det betalte foreløbige bidrag for 1998 overstiger det  

 endelige bidrag, sker udbetaling inden udgangen af august måned 1999. Såfremt  

 bidragsyderen ikke længere eksisterer, sker udbetaling til eller opkrævning  

 fra den bidragsyder, der i henhold til aftale eller ved lov er indtrådt i  

 bidragsyderens rettigheder og forpligtelser.
Bemærkninger til lovforslaget Almindelige bemærkninger Lov nr. 681 af 23. december 1975 om arbejdsmiljø er senest bekendtgjort  

 ved lovbekendtgørelse nr. 184 af 22. marts 1995 og efterfølgende ændret ved  

 lov nr. 458 af 12. juni 1996, lov nr. 1196 af 27. december 1996, lov nr. 375  

 af 10. juni 1997 og ved lov nr. 379 af 10. juni 1997.
 I relation til lovens vedtagelse i 1975 henvises til Folketingstidende  

 1973-74 (2. samling), FF sp. 7827-7830 og Tillæg A sp. 3239-3346,  

 Folketingstidende 1974-75 (1. samling), FF sp. 1019-1021, FF sp. 2273-2296 og  

 Tillæg A sp. 1251-1352, Folketingstidende 1974-75 (2. samling), FF sp. 78-79,  

 FF sp. 595-610, Tillæg A sp. 993-1094 og Tillæg B sp. 1697-1866, samt  

 Folketingstidende 1975-76, FF sp. 59-60, FF sp. 382-383, FF sp. 3033-3110, FF  

 sp. 3261-3274, Tillæg A sp. 65-166, Tillæg B sp. 161-284 og Tillæg C sp.  

 85-110.
 Vedrørende de seneste ændringer af loven ved lov nr. 379 af 10. juni 1997  

 (Gennemførelse af handlingsprogrammet Rent Arbejdsmiljø År 2005 m.v.)  

 henvises til Folketingstidende 1996-97 (2. samling) Tillæg A sp. 5582 ff.,  

 Tillæg A sp. 5543 ff., FF sp. 7243 ff., Tillæg B sp. 1347 ff., FF sp. 8009  

 ff., Tillæg B sp. 1446 ff., FF sp. 8249 ff. og Tillæg C sp. 930 ff.
1. Forslagets indhold Forslaget udgør grundlaget for etablering af en belønningsordning for  

 arbejdsgivere, der gennemfører særlige arbejdsmiljøforbedrende og  

 arbejdsskadeforebyggende aktiviteter i virksomheden.
Forslaget er dels en  

 opfølgning på regeringens handlingsprogram Rent Arbejdsmiljø År 2005  

 fra maj 1996, dels en opfølgning på finanslovsaftalen for 1997, og dels en  

 udmøntning af Arbejdsskadeudvalgets betænkning nr. 1282 fra 1994 om  

 arbejdsskadeforsikring m.v.
Som følge af de samtidig foreslåede ændringer af lov om forsikring mod  

 følger af arbejdsskade, hvorefter dækningen af erhvervssygdomsområdet m.v.  

 fra og med 1. januar 1999 overgår fra privat forsikringsregi til den  

 selvejende institution Arbejdsmarkedets ErhvervssygdomsSikring ( AES  

 ), indeholder forslaget en ændring af arbejdsmiljølovens regler om  

 finansiering af den partsstyrede del af arbejdsmiljøindsatsen.
Formålet med  

 ændringen er at sikre, at midlerne til indsatsen forbliver uændrede.
 Lovforslaget skal ses i sammenhæng med socialministerens samtidig  

 fremsatte forslag til ændring af lov om forsikring mod følger af arbejdsskade  

 og lov om forsikringsvirksomhed, hvor bestemmelserne vedrørende etablering af  

 Arbejdsmarkedets ErhvervssygdomsSikring fremgår, og hvor der nærmere er  

 redegjort for årsagen til, at erhvervssygdomsområdet overføres fra  

 forsikringsregi til en selvejende institution.
 I maj 1997 vedtog Folketinget en ændring af arbejdsmiljøloven, som  

 ligeledes var en opfølgning på regeringens handlingsprogram Rent  

 Arbejdsmiljø År 2005 og finanslovsaftalen for 1997.
 Forslaget indeholder også enkelte præciseringer af de ændringer af  

 arbejdsmiljøloven, som blev vedtaget i maj 1997, jf. lov nr. 379 af 10. juni  

 1997.
2. Baggrunden for etablering af en belønningsordning Arbejdsskadeudvalget har i betænkning nr. 1282 fra 1994 om  

 arbejdsskadeforsikring m.v. anbefalet, at der, som supplement til den  

 foreslåede graduering af arbejdsgiverbidraget til dækning af erhvervssygdomme  

 m.v., indføres en ny supplerende belønningsordning med rabat til de  

 virksomheder, der etablerer særlige arbejdsskadeforebyggende styringssystemer  

 og procesaktiviteter, og som på den måde motiverer virksomhederne til at  

 forebygge arbejdsskader.
 Regeringen har i sit handlingsprogram Rent Arbejdsmiljø År 2005  

  anført , at regeringen lægger vægt på en planmæssig gennemførelse af  

 Arbejdsskadeudvalgets anbefalinger om en skærpelse af gradueringen af  

 arbejdsgivernes præmier/afgifter, og om udviklingen af en belønningsordning  

 for virksomheder, der gennemfører en særlig forebyggelsesindsats.
3. Omlægningen af arbejdsskadesystemet Den nuværende ordning for arbejdsskadeforsikring kan ikke opretholdes i  

 fremtiden bl.a. på grund af det 3. skadesforsikringsdirektiv fra Rådet for De  

 Europæiske Fællesskaber (92/49/EØF), der senest den 1. januar 1999 skal  

 anvendes på arbejdsskadeområdet i Danmark.
 Hertil kommer et politisk ønske om at fremme forebyggelsesindsatsen, jf.  

 Arbejdsskadeudvalgets betænkning fra december 1994 og finanslovsaftalen for  

 1997.
EU-reglerne indebærer, at det efter 1. januar 1999 ikke vil være muligt at  

 opretholde de nuværende udligningsordninger m.v., som knytter sig til  

 forsikring af erhvervssygdomme i privat forsikringsregi.
Der henvises i den  

 forbindelse til socialministerens samtidig fremsatte forslag til ændring af  

 lov om forsikring mod følger af arbejdsskade og lov om forsikringsvirksomhed.
 Den foreslåede omlægning af arbejdsskadesystemet betyder, at  

 arbejdsskadeforsikringen for så vidt angår erhvervssygdomme overføres fra  

 privat regi til en selvejende institution, Arbejdsmarkedets  

 ErhvervssygdomsSikring ( AES ). AES er ikke et  

 forsikringsselskab og omfattes derfor ikke af  

 EU-skadesforsikringsdirektiverne.
 Oprettelsen af Arbejdsmarkedets ErhvervssygdomsSikring ( AES ) sker  

 som led i de samtidige foreslåede ændringer af lov om forsikring mod følger  

 af arbejdsskade.
 Retten til selvforsikring ophæves i forhold til erhvervssygdomsområdet,  

 hvilket bl.a. betyder, at de offentlige arbejdsgivere omfattes af pligten til  

 at betale sikringsbidrag til AES samt bidrage til belønningsordningen.
 Omlægningen af arbejdsskadesystemet er nærmere beskrevet i  

 socialministerens samtidig fremsatte lovforslag til ændring af lov om  

 forsikring mod følger af arbejdsskade og lov om forsikringsvirksomhed.  

 Lovforslaget indeholder bl.a. bestemmelser om sammensætningen af AES-  

 bestyrelsen samt de opgaver vedrørende det fremtidige arbejdsskadesystem, som  

AES skal varetage.
4. Belønningsordningen Arbejdsmarkedets ErhvervssygdomsSikring ( AES ) skal stå for  

 administration af en sikringsordning på erhvervssygdomsområdet i det  

 fremtidige arbejdsskadesystem.
I tilknytning til sikringsordningen etableres  

 en belønningsordning for arbejdsgivere, der gør en særlig indsats for  

 arbejdsmiljøet.
AES  står også for administrationen af  

 belønningsordningen.
 Formålet med belønningsordningen er at styrke arbejdsgivernes økonomiske  

 incitament til at styrke det forebyggende arbejdsmiljøarbejde, så både  

 arbejdsulykker og erhvervssygdomme forebygges mest muligt.
Belønningsordningen omfatter arbejdsgivere, der ifølge socialministerens  

 samtidig fremsatte lovforslag får pligt til at tilslutte sig AES som  

 sikring mod følger af pludselige løfteskader eller erhvervssygdomme.
Der  

 henvises i den forbindelse til socialministerens forslag til ændring af lov  

 om forsikring mod følger af arbejdsskade.
 Arbejdsgivere inden for luftfart, søfart og fiskeri er i begrænset omfang  

 omfattet af arbejdsmiljøloven, jf. lovens § 3. Begrænsningen gælder også i  

 forhold til belønningsordningen.
 For at gøre administrationen af belønningsordningen så enkel som mulig, er  

 det valgt alene at basere finansieringen af belønningsordningen på bidragene  

 til erhvervssygdomsområdet.
 Med den foreslåede udformning af belønningsordningen vil arbejdsgivere med  

 ansatte opnå belønning ved at gennemføre foranstaltninger, der både  

 forebygger erhvervssygdomme og arbejdsulykker, samt forbedrer  

 arbejdsmiljøforholdene.
 Belønningen ydes som en rabat på det bidrag, som arbejdsgiverne skal  

 betale til AES til dækning mod følger af erhvervssygdomme og  

 pludselige løfteskader.
Belønningsordningen vil på sigt medvirke til, at omfanget af arbejdsskader  

 reduceres.
Derved reduceres virksomhedernes udgifter til både  

 sikringsordningen og arbejdsulykkesforsikringen.
 Ud over den økonomiske gevinst i form af rabat kan arbejdsgiverne  

 orientere om belønningen ved markedsføringen af produkter og ved rekruttering  

 af arbejdskraft, ligesom der vil være mulighed for at etablere en  

 mærkningsordning eller lignende i tilknytning til belønningsordningen.
 Endvidere vil arbejdsgiverne kunne opnå en indirekte økonomisk gevinst ved  

 at gennemføre arbejdsmiljøforbedringer, f.eks. som følge af øget tilfredshed  

 og mindre sygefravær blandt medarbejderne.
 Det er hensigten, at der skal foretages en evaluering af  

 belønningsordningen med henblik på at vurdere behovet for eventuelle  

 justeringer.
Økonomisk volumen i belønningsordningen Belønningsordningen vil som udgangspunkt have en startvolumen på 100 mio.  

 kr.
Derudover vil der årligt skulle anvendes ca. 10 mio. kr. til  

 administration af ordningen.
 Adgangen til opkrævning af midler til administration af  

 belønningsordningen fremgår af socialministerens samtidig fremsatte forslag  

 til ændring af lov om forsikring mod følger af arbejdsskade.
Midlerne til belønningsordningen opkræves hos arbejdsgiverne.
Samtlige  

 arbejdsgivere bidrager til ordningen.
 Virksomhederne inddeles i en række økonomisk lukkede branchekredsløb, som  

 bl.a. sikrer, at virksomhederne har sammenlignelige arbejdsmiljøforhold, og  

 at der ikke opstår konkurrenceforvridning på tværs af branchegrupperne.
 Opkrævningen af bidrag til belønningsordningen fastsættes som en andel af  

 arbejdsgivernes indbetaling af midler til dækning mod følger af  

 erhvervssygdomme og pludselige løfteskader (sikringsbidraget).
 Belønningen for igangsatte belønningsværdige arbejdsmiljøforbedrende og  

 arbejdsskadeforbyggende aktiviteter reducerer arbejdsgiverens bidrag til  

 dækning af udgifter ved erhvervssygdomme og pludselige løfteskader, idet  

 belønningen ydes som rabat på bidraget til AES .
 Belønningen skal have en sådan størrelse, at den udgør et reelt økonomisk  

 incitament til at gennemføre de arbejdsmiljøforbedrende og  

 arbejdsskadeforebyggende akvitiviteter.
Det foreslås, at startvolumenen i belønningsordningen fastsættes til 100  

 mio. kr.
På baggrund af erfaringer med ordningen er det hensigten, at den  

 gradvist skal have en større volumen.
Den nærmere stillingtagen hertil vil  

 skulle ske i lyset af de opnåede resultater.
 Allerede når bestyrelsen for AES er nedsat primo 1998, foretager  

 bestyrelsen en vurdering af behovet for at justere den forudsatte  

 startvolumen inden ordningens start pr. 1. januar 1999.
Af AES regnskab skal fremgå fordelingen af belønning og bidrag  

 mellem de forskellige sektorer og udviklingen heri.
Disse oplysninger kan  

 indgå i vurderingen af, om volumenen er tilstrækkelig.
For at opnå en enkel model for regulering af volumenen i  

 belønningsordningen, indgår det i forslaget, at reguleringen af de samlede  

 midler til belønningsordningen sker gennem finansloven.
Det understreges, at  

 denne reguleringsmetode ikke betyder, at midlerne til belønningsordningen  

 indgår i statsregnskabet.
 Arbejdsministeren sørger for, at forslag til ændret volumen medtages i det  

 årlige finanslovsforslag.
Betingelserne for at opnå belønning Ifølge forslaget vil arbejdsgiveren opnå belønning ved at igangsætte  

 aktiviteter, der både forbedrer arbejdsmiljøet og forebygger arbejdsskader på  

 virksomheden.
Belønningen ydes i form af rabat på det lovpligtige bidrag til  

 dækning af erhvervssygdomme m.v.
 Følgende betingelser skal være opfyldt, for at arbejdsgiveren kan få  

 belønning:
- arbejdsmiljøforbedringerne skal ligge ud over, hvad Arbejdstilsynet  

 forlanger til opfyldelse af arbejdsmiljølovgivningen, - arbejdsgiverens ansøgning om belønning skal være påtegnet af  

 sikkerhedsrepræsentanten eller en repræsentant for de ansatte, og - der skal foreligge dokumentation for, at virksomheden arbejder  

 systematisk med arbejdsmiljøet.
Derudover stilles der krav om, at arbejdsgiveren skal have efterkommet  

 alle påbud fra Arbejdstilsynet.
Der vil dog kunne ses bort fra påbud i sager,  

 der er under behandling i Arbejdstilsynet eller behandles som klagesager i  

 Arbejdsmiljøklagenævnet i henhold til arbejdsmiljølovgivningens regler herom,  

 såfremt klagen har opsættende virkning.
Endvidere vil der kunne ses bort fra  

 påbud, hvor fristen for efterkommelse af påbudet ikke er udløbet og ikke  

 udløber kort tid efter ansøgningstidspunktet.
I tilfælde, hvor arbejdsgiveren  

 ikke har efterkommet påbud fra Arbejdstilsynet, kan AES afvise at gå  

 ind i en nærmere vurdering af arbejdsgiverens ansøgning om belønning.
Betingelsen om, at arbejdsmiljøforbedringerne skal ligge ud over, hvad der  

 kræves til opfyldelse af arbejdsmiljølovgivningen, sikres ved fastlæggelsen  

 af kriterierne for de belønningsværdige aktiviteter.
Arbejdstilsynet kan  

 bistå arbejdsministeren ved vurderingen af, om konkrete kriterier ligger  

 over, hvad Arbejdstilsynet vil forlange til opfyldelse af  

 arbejdsmiljølovgivningen.
Samtidig med at de gennemførte arbejdsmiljøforbedringer skal ligge over,  

 hvad der forlanges til opfyldelse af arbejdsmiljølovgivningen, forudsætter  

 belønningen, at virksomheden har en systematisk tilgang til sikring af  

 arbejdsmiljøforholdene.
I forbindelse med ansøgningen skal arbejdsgiveren  

 derfor fremlægge den nødvendige dokumentation, der viser, at der på  

 virksomheden er taget stilling til samt arbejdes seriøst med løsninger på  

 eventuelle arbejdsmiljøproblemer.
 I samråd med AES fastlægger arbejdsministeren kravene til den  

 nødvendige dokumentation, som f.eks. kan bestå i et standarddokument eller en  

 skriftlig arbejdspladsvurdering.
 For at opnå en vis sikkerhed for, at arbejdsgiveren har gennemført  

 eller igangsat de arbejdsmiljøforbedringer, som er angivet i ansøgningen om  

 belønning, skal ansøgningen være påtegnet af sikkerhedsrepræsentanten eller  

 en repræsentant for de ansatte på virksomheden.
 Den repræsentant for de ansatte, som påtegner ansøgningen, vil bl.a.  

 skulle vurdere, om arbejdsgiveren har oplyst det korrekte antal ansatte, som  

 bliver omfattet af forbedringerne.
Fastlæggelse af kriterier for belønningsværdige aktiviteter Ud over de nævnte betingelser for at opnå belønning fastlægges kriterier  

 for de særlige arbejdsmiljøforbedrende og arbejdsskadeforebyggende  

 aktiviteter, som berettiger til belønning.
 Kriterierne dannes i et system, der involverer branchearbejdsmiljørådene,  

 Arbejdsmarkedets ErhvervssygdomsSikring ( AES ) og arbejdsministeren.
 Arbejdsministeren fastlægger kriterierne efter indstilling fra  

 Arbejdsmarkedets ErhvervssygdomsSikring ( AES ). Til brug for  

 udvikling af den partsstyrede arbejdsmiljøindsats orienterer  

 arbejdsministeren Arbejdsmiljørådet om de fastsatte kriterier.
 Arbejdsministeren indhenter en udtalelse fra Arbejdstilsynet, om hvorvidt  

 konkrete kriterier ligger ud over de krav, som Arbejdstilsynet stiller til  

 opfyldelse af arbejdsmiljølovgivningen.
 Arbejdsmarkedets ErhvervssygdomsSikring ( AES ) baserer sin  

 indstilling af kriterier til arbejdsministeren på forslag fra  

 branchearbejdsmiljørådene og andre arbejdsmiljøkyndige, som AES  

  beslutter at inddrage.
 Branchearbejdsmiljørådene kan ligeledes inddrage andre brancheorganer  

 (f.eks. brancheudvalg) i arbejdet med kriterierne.
 De første sæt kriterier skal fastsættes i løbet af 1998, således at  

 arbejdsgiverne har mulighed for at indstille sig på at opfylde kriterierne  

 inden ordningens start den 1. januar 1999.
 Branchearbejdsmiljørådene vil ifølge lov nr. 379 af 10. juni 1997 om  

 ændring af lov om arbejdsmiljø først være etableret pr. 1. januar 1999. De  

 nuværende branchesikkerhedsråd vil derfor blive inddraget i det indledende  

 arbejde med udformningen af kriterier.
Alle brancher sikres adgang til at deltage i belønningsordningen fra 1999,  

 og kriteriesæt for de aktiviteter, der kan ydes belønning efter, skal derfor  

 være færdigdannet i løbet af 1998. Dette kan ske gennem fastlæggelse af  

 kriterier, som også brancher, der endnu ikke har foreslået egne kriterier,  

 kan søge efter.
Fastlæggelsen af kriteriesæt i startfasen sker af  

 arbejdsministeren efter indstilling fra AES .
Kriterierne for belønningsværdige aktiviteter kan opdeles i to hovedtyper.  

 Den ene type er de branchespecifikke kriterier , som fastlægges på  

 grundlag af branchernes forslag til kriterier.
Den anden type er de  

generelle kriterier , der enten baseres på centralt udarbejdede  

 forslag eller på ensartede forslag fra flere brancher.
Vedrørende begge  

 kriterietyper lægges der vægt på, at de indebærer objektive krav, som er  

 relevante i forhold til alle typer af virksomheder inden for samme branche.
Et eksempel på et generelt kriterium, der kan anvendes inden for alle  

 brancher, er arbejdsmiljøstyringssystemer.
De branchespecifikke kriterier kan  

 f.eks. have karakter af proces- og enkeltstående aktiviteter.
Belønningsordningen medfører en omfordeling af midler fra arbejdsgivere,  

 der ikke gennemfører de fastsatte forbedringer af arbejdsmiljøet, til  

 arbejdsgivere, som gennemfører forbedringerne.
Derved bevirker ordningen, at  

 der sker en graduering af arbejdsgivernes indbetalinger til dækning af  

 erhvervssygdomsudgifterne, som afspejler indsatsen mod arbejdsskader i  

 virksomhederne.
 For at sikre et reelt økonomisk incitament til at gennemføre  

 forbedringerne fastsættes kriterierne for at opnå belønning, så de medfører  

 en omfordeling af midler fra samtlige arbejdsgivere inden for samme  

 branchegruppe til en mindre andel af arbejdsgiverne inden for branchen.
Ifølge lovforslaget beslutter AES, hvornår de fastlagte kriterier  

 skal revideres.
Som øvre grænse for kriteriernes gyldighed er der dog fastsat  

 en periode på 5 år.
Forudsat at det sker på objektivt grundlag, kan  

AES beslutte, at der skal være særlige revisionsperioder for enkelte  

 brancher.
Beregning af belønningen Belønningen ydes i form af en rabat på arbejdsgivernes lovpligtige bidrag  

 til sikring mod følger af erhvervssygdomme og pludselige løfteskader.  

 Reglerne om dette bidrag er indeholdt i socialministerens samtidig fremsatte  

 forslag til ændring af lov om forsikring mod følger af arbejdsskade og lov om  

 forsikringsvirksomhed.
 Arbejdsgiveren kan basere sin vurdering af det økonomiske incitament til  

 at gennemføre de belønningsværdige aktiviteter på følgende elementer:
- belønningen (rabatten) for gennemførelse af aktiviteterne, og - antallet af ansatte som omfattes af arbejdsmiljøforbedringerne.
 Ved ordningens start foretager Arbejdsmarkedets ErhvervssygdomsSikring (  

AES ) en skønsmæssig beregning af den belønning, som arbejdsgiverne  

 kan opnå ved at gennemføre de arbejdsmiljøforbedrende og  

 arbejdsskadeforebyggende aktiviteter.
 Beregningen baserer sig på de fastsatte kriterier sammenholdt med en  

 vurdering af, hvor mange arbejdsgivere der må forventes at opfylde  

 kriterierne inden for hver branche.
 Den fastsatte belønning meldes ud til arbejdsgiverne i tilknytning til, at  

 arbejdet med fastlæggelse af de belønningsværdige kriterier er afsluttet,  

 således at arbejdsgiverne så tidligt som muligt får lejlighed til at vurdere  

 det økonomiske grundlag for at gennemføre arbejdsmiljøforbedringerne.
 Når der ses bort fra ekstraordinære, uforudseelige udsving i omfanget af  

 ansøgninger om belønning, vil det efter ordningens start i 1999 være muligt  

 at udmelde præcise rabatter for forbedringerne, idet der vil kunne reguleres  

 for mindre udsving i forbindelse med den samtidige tildeling af rabat og  

 opkrævning af midler til belønningsordningen.
Særligt ved opstarten kan der forekomme helt ekstraordinære situationer,  

 hvor det viser sig, at hovedparten af virksomheder inden for en branche  

 opfylder de fastsatte kriterier.
Opstår en sådan situation, vil AES  

 kunne ændre rabattens størrelse og orientere arbejdsgiverne herom.
 For at sikre at der er sammenhæng mellem belønningens størrelse og  

 ansatte, som er omfattet af arbejdsmiljøforbedringerne, indebærer forslaget,  

 at belønningen alene ydes som rabat på arbejdsgiverens bidrag til AES  

 for de ansatte, som omfattes af forbedringerne.
Aktiviteter, der berører mange ansatte, vil udløse større belønning end  

 aktiviteter, som berører få ansatte.
Det er således et element i  

 belønningsordningen, at forbedringer af arbejdsmiljøet bør komme så mange som  

 muligt til gode.
Dette betyder samtidig, at resultaterne af  

 belønningsordningen bliver mere synlige for de ansatte på arbejdspladsen.
 Eftersom der er tale om en rabatordning, vil belønningen ikke kunne  

 overstige arbejdsgiverens bidrag til AES .
Administration Arbejdsmarkedets ErhvervssygdomsSikring ( AES ) står for  

 administrationen af belønningsordningen.
AES sørger for, at samtlige arbejdsgivere, der bidrager til  

 belønningsordningen, bliver gjort bekendt med de fastsatte kriterier for  

 belønningsværdige aktiviteter og størrelsen af den belønning, som  

 aktiviteterne kan berettige til.
AES behandler arbejdsgivernes  

 ansøgninger om belønning og står for beregning og tildeling af rabat til  

 arbejdsgivere, der opfylder kriterierne.
Endvidere har AES til opgave  

 at sørge for, at der bliver ført stikprøvekontrol med arbejdsgivere, der har  

 modtaget belønning.
Den størst mulige andel af midlerne i belønningsordningen skal vende  

 tilbage til arbejdsgiverne i form af rabat.
Belønningsordningen udformes  

 derfor på en sådan måde, at den er enkel, billig og effektiv at administrere.
 For at lette administrationen udarbejdes ansøgningsskemaet om belønning i  

 en standardform, der kan behandles elektronisk.
Udgifterne til administration af ordningen forventes at beløbe sig til ca.  

 10 mio. kr. årligt.
Ved ordningens start forventes udgifterne at overstige 10  

 mio. kr.
 Det fremgår af socialministerens forslag til ændring af lov om forsikring  

 mod følger af arbejdsskade og lov om forsikringsvirksomhed, at bestyrelsen  

 for AES overlader administrationen af såvel sikrings- som  

 belønningsordningen til Arbejdsmarkedets Tillægspension (ATP). Udførelse af  

 stikprøvekontrollen overlades til Arbejdstilsynet.
 Kontrol, tilbagebetaling og klageregler m.v.
 For at opnå sikkerhed for at virksomhederne opfylder en vis  

 arbejdsmiljøstandard, er det en betingelse for at opnå belønning, at der  

 foreligger dokumentation for, at virksomhederne arbejder systematisk med at  

 løse deres arbejdsmiljøproblemer.
Derudover kan arbejdsministeren ifølge forslaget efter indstilling fra  

 Arbejdsmarkedets ErhvervssygdomsSikring ( AES ) fastsætte nærmere  

 regler for administration af belønningsordningen.
Bemyndigelsen omfatter  

 bl.a. en adgang til at fastsætte regler om ansøgning og tildeling af  

 belønning, herunder krav om medarbejdernes påtegning af ansøgningen og  

 oplysninger, der viser, at forbedringerne er gennemført.
 Arbejdstilsynet skal på konkret forespørgsel fra AES oplyse, om en  

 ansøgende arbejdsgiver har efterkommet eventuelle påbud fra Arbejdstilsynet.
 Ifølge forslaget varetager Arbejdstilsynet på vegne af AES opgaven  

 med at føre stikprøvekontrol med, at arbejdsgivere, der modtager belønning,  

 har gennemført de belønningsværdige aktiviteter, herunder at der foreligger  

 den nødvendige dokumentation.
 Arbejdsministeren fastsætter efter indstilling fra AES de nærmere  

 regler for stikprøvekontrollen.
Arbejdstilsynets stikprøvekontrol kan give AES anledning til at  

 afslå at yde rabat eller pålægge arbejdsgiveren at tilbagebetale allerede  

 ydet rabat.
Krav om tilbagebetaling forudsætter, at arbejdsgiveren bevidst  

 eller ved grov uagtsomhed har afgivet urigtige oplysninger.
 Afgørelser truffet af Arbejdsmarkedets ErhvervssygdomsSikring ( AES  

  ) bl.a. om afslag på belønning eller beregning af belønningens størrelse kan  

 efter forslaget indbringes for et særligt ankenævn, der oprettes i medfør af  

 forslaget om ændring af lov om forsikring mod følger af arbejdsskade.
 Forslaget indeholder ikke særlige regler om sanktioner over for  

 arbejdsgivere, der misbruger eller gør forsøg på at misbruge ordningen.  

 Sådanne forhold behandles i henhold til straffelovens bestemmelser om  

 bedrageri m.v.
Særligt i forhold til søfart, luftfart og fiskeri Som nævnt omfatter dette lovforslag kun i begrænset omfang arbejde inden  

 for søfart, luftfart og fiskeri.
Det er dog regeringens hensigt, at  

 belønningsordningen skal udstrækkes til de områder, der ikke omfattes af  

 arbejdsmiljøloven.
Der vil derfor blive igangsat en undersøgelse af, hvordan  

 dette teknisk kan lade sig gøre, således at ordningen på disse områder kan  

 sættes i værk fra år 2000. Indtil da tager Arbejdsmarkedets  

 ErhvervssygdomsSikring ( AES ) højde for ved administrationen af  

 belønningsordningen, at arbejdsgivere inden for søfart, luftfart og fiskeri  

 kun er omfattet af belønningsordningen i begrænset omfang.
5. Konsekvensændring i finansieringen af den partsstyrede indsats De gældende regler om finansiering af den partsstyrede indsats er senest  

 blevet ændret ved lov nr. 379 af 10. juni 1997 om ændring af lov om  

 arbejdsmiljø. De ændrede regler er endnu ikke trådt i kraft.
Med forslaget  

 ophæves de senest fastsatte regler i § 68 om midler til den partsstyrede  

 arbejdsmiljøindsats.
 Som følge af omlægningen af erhvervssygdomsdækningen foreslås det, at  

AES indgår som bidragsyder til den partsstyrede arbejdsmiljøindsats.
Ifølge forslaget skal AES bidrage til finansieringen af bidraget på  

 45 mio. kr., som opkræves på grundlag af de årlige godtgørelser for meen og  

 erstatninger for erhvervsevnetab i arbejdsskadesager.
Derimod skal AES  

 ikke betale to-procentbidraget, som alene beregnes af arbejdsulykkesagerne.
6. Krav om godkendelse af bedriftssundhedstjenester Formålet med forslaget er af hensyn til konkurrencelovgivningen at  

 klargøre, at arbejdsministeren kan henlægge myndighedsopgaven med godkendelse  

 m.v. af bedriftssundhedstjenester til en bestemt offentlig myndighed, jf.  

 arbejdsmiljølovens § 74, stk. 1, og fastsætte regler om betaling for de med  

 godkendelsesopgaven forbundne undersøgelser m.v., jf. lovens § 74, stk. 3.  

 Endvidere præciseres det, at også frivillige bedriftssundhedstjenester vil  

 være omfattet af godkendelsesordningen.
Høring Forslaget har været forelagt følgende til udtalelse: Arbejdsmiljørådet,  

 relevante ministerier og styrelser, Dansk Selskab for Arbejds- og  

 Miljømedicin, Rådet for dansk forsikring og pension samt Erhvervsministeriets  

 testpanel.
Økonomiske og administrative konsekvenser Inddragelse af Arbejdsmarkedets ErhvervssygdomsSikring ( AES ) som  

 bidragsyder til den partsstyrede arbejdsmiljøindsats (45 mio. kr. bidraget)  

 indebærer umiddelbart en reduktion af bidragene fra staten, de selvforsikrede  

 - kommuner og amter - og de private forsikringsselskaber (private  

 virksomheder). Reduktionen modsvares imidlertid af, at de nævnte bidragsydere  

 pålægges at tilslutte sig AES , jf. bestemmelser i socialministerens  

 samtidig fremsatte forslag til ændring af lov om forsikring mod følger af  

 arbejdsskade og lov om forsikringsvirksomhed.
 Den foreslåede ændring er derfor udgiftsneutral i forhold til den ændring  

 af § 68, som Folketinget vedtog den 30. maj 1997 ved lov nr. 379 om ændring  

 af lov om arbejdsmiljø.
 AES har ret til at hæve sikringsbidraget med et beløb, som svarer  

 til dækningen af AES andel af bidraget på 45 mio. kr.
AES' udgifter ved arbejdet med udformning af kriterier i  

 belønningsordningen dækkes gennem den opkrævning af midler til  

 administration, som AES har ret til at foretage hos de  

 tilslutningspligtige arbejdsgivere ifølge det samtidig fremsatte forslag til  

 ændring af lov om forsikring mod følger af arbejdsskade.
AES samlede  

 udgifter til administration af belønningsordningen forventes at udgøre  

 omkring 10 mio. kr. årligt, når ordningen er etableret.
 Branchearbejdsmiljørådenes medvirken ved fastlæggelsen af kriterier for  

 arbejdsmiljøforbedrende og arbejdsskadeforebyggende aktiviteter sker inden  

 for de eksisterende økonomiske rammer, hvori der bl.a. indgår bidraget på 2  

 procent af tilkendte erstatninger og godtgørelser i arbejdsulykkesager, som  

 Folketinget vedtog ved lov nr. 379 af 10. juni 1997 om ændring af lov om  

 arbejdsmiljø.
 Arbejdstilsynets varetagelse af opgaven med at udføre stikprøvekontrollen  

 i belønningsordningen sker mod vederlag fra  AES . Arbejdstilsynets  

 øvrige medvirken omkring belønningsordningen sker inden for de eksisterende  

 rammer.
 Stat, amter og kommuner deltager i belønningsordningen, og vil således på  

 lige fod med de private arbejdsgivere bidrage til finansieringen af de  

 samlede midler til belønning, som i startfasen er fastsat til 100 mio. kr.
Der kan ikke på nuværende tidspunkt foretages et samlet skøn over de  

 økonomiske konsekvenser for stat, amter og kommuner ved etableringen af  

 belønningsordningen.
Eventuelle udgifter eller indtægter vil således afhænge  

 af, hvordan statens, amternes og kommunernes institutioner placeres ved  

 inddelingen af brancherne.
 Statslige, amtslige og kommunale institutioner, der placeres i  

 branchegrupper med relativ høj erhvervssygdomsrisiko, vil betale relativt  

 høje sikringsbidrag.
 Eftersom bidraget til belønningsordningen udgør en andel af  

 arbejdsgiverens samlede bidrag til AES , vil stat, amter og kommuner  

 tilsvarende komme til at betale højere bidrag til belønningsordningen for  

 institutioner, som placeres i disse grupper, end for institutioner, der  

 placeres i branchegrupper med relativ lille erhvervssygdomsrisiko.
 Derudover vil eventuelle udgifter eller indtægter ved ordningen afhænge  

 af, i hvilket omfang staten, amterne og kommunerne gennemfører  

 arbejdsmiljøforbedringer og derved opnår andel i belønningen.
 Ankenævnet for Arbejdsmarkedets ErhvervssygdomsSikring oprettes i medfør  

 af socialministerens samtidig fremsatte forslag til ændring af lov om  

 forsikring mod følger af arbejdsskade med virkning fra den 1. januar 1999 med  

 henblik på at behandle klager over afgørelser truffet af AES efter  

 denne lov og efter lov om sikring mod følger af arbejdsskade.
Ankenævnet vil bestå af en formand og 4 medlemmer samt et sekretariat.  

 Udgifterne til at etablere ankenævnet skønnes til ca. 1 mio. kr., og udgifter  

 til ankenævnets drift skønnes at beløbe sig til 1,5 mio. kr. årligt.
Disse  

 udgifter skal afholdes af Arbejdsmarkedets ErhvervssygdomsSikring (  

AES ), idet klageren dog skal betale 500 kr. pr. sag, som Ankenævnet  

 skal behandle.
Økonomiske og administrative konsekvenser for erhvervslivet Samtlige offentlige og private arbejdsgivere med ansatte skal bidrage til  

 dækningen af udgifter ved erhvervssygdomme og pludselige løfteskader efter  

 bestemmelserne i det af socialministeren samtidig fremsatte forslag til  

 ændring af lov om forsikring mod følger af arbejdsskade og lov om  

 forsikringsvirksomhed.
Belønningsordningen kobles til sikringsbidraget, således at samtlige  

 arbejdsgivere bidrager med midler til belønningen.
Bidraget til  

 belønningsordningen udgør en andel af de midler, som arbejdsgiverne  

 indbetaler til AES til dækning mod følger af erhvervssygdomme og  

 pludselige løfteskader m.v.
 Belønningen ydes i form af en rabat på arbejdsgiverens samlede bidrag til  

AES . Med en startvolumen i belønningsordningen på 100 mio. kr. udgør  

 den samlede omfordeling 100 mio. kr.
For den enkelte virksomhed er spørgsmålet om, hvorvidt belønningsordningen  

 indebærer en merudgift afhængig af risikoniveauet inden for den branche, hvor  

 virksomheden placeres, samt af om virksomheden opnår belønning.
Virksomheder  

 inden for brancher med relativ høj erhvervssygdomsrisiko bidrager mere til  

 belønningsordningen end virksomheder inden for brancher med relativ lav  

 erhvervssygdomsrisiko.
 Et relativt højt bidrag til belønningsordningen modsvares af en mulighed  

 for at opnå en tilsvarende relativ større belønning i form af rabat.
 Bortset fra omkostningerne til administration af belønningsordningen vil  

 ordningen ikke samlet føre til en forøgelse af de private arbejdsgiveres  

 omkostninger til dækning af arbejdsskader.
På lang sigt vil belønningsordningen medvirke til, at omfanget af  

 arbejdsskader reduceres.
Dermed reduceres virksomhedernes udgifter til både  

 sikringsordning og arbejdsskadeforsikringer, hvilket modvirker de umiddelbare  

 omkostninger ved en forebyggende arbejdsmiljøindsats.
 For at sikre, at den størst mulige andel af virksomhedernes bidrag til  

 belønningsordningen vender tilbage til virksomhederne i form af rabat,  

 tilstræbes det, at administrationen af belønningsordningen bliver så enkel og  

 billig som mulig.
 Virksomhedernes bidrag til belønningsordningen indebærer ikke  

 administrativt merarbejde for virksomhederne, idet der er tale om en  

 omfordelingsordning uden opkrævning af særskilt bidrag.
 Ansøgningen om belønning udformes så enkel som mulig i form af en  

 selvangivelse.
 Tildeling af belønning sker som rabat på bidraget til AES og  

 indebærer derfor heller ikke administrativt merarbejde for erhvervslivet.
 Afhængig af udformningen af kriterierne for de belønningsværdige  

 aktiviteter kan gennemførelse af aktiviteterne indebære administrativt  

 merarbejde.
 Der henvises i øvrigt til socialministerens samtidig fremsatte forslag til  

 ændring af lov om forsikring mod følger af arbejdsskade og lov om  

 forsikringsvirksomhed.
Forholdet til EU-retten 3. skadesforsikringsdirektiv (92/49/EØF) Socialministerens forslag til lov om ændring af lov om forsikring mod  

 følger af arbejdsskade og lov om forsikringsvirksomhed samt nærværende  

 forslag til ændring af arbejdsmiljøloven er bl.a. foranlediget af EU-regler  

 om liberalisering af forsikringsvirksomhed.
Rådet for De Europæiske Fællesskaber har med 3. skadesforsikringsdirektiv  

 (92/49/EØF) besluttet, at arbejdsskadeforsikringen skal være et  

 »rent« forsikringssystem.
Danmark er omfattet af en særordning, der  

 betyder, at direktivet på dette område først træder i kraft den 1. januar  

 1999.
Hidtil har erhvervssygdomsområdet imidlertid ikke været drevet som  

 sædvanlig forsikringsvirksomhed på grund af den intense offentlige regulering  

 af området.
Med overførslen af erhvervssygdomsområdet fra forsikringsregi til  

 Arbejdsmarkedets ErhvervssygdomSikring vil der derfor ikke være tale om at  

 etablere en social sikringsordning på et område, hvor der hidtil har været  

 fri erhvervsudøvelse.
Omlægningen af erhvervssygdomsområdet og etableringen af  

 belønningsordningen sker med baggrund i direktivet, som ikke omfatter sociale  

 lovbestemte sikringsordninger.
Der henvises i denne forbindelse til den  

 nærmere omtale i socialministerens samtidig fremsatte forslag til ændring af  

 lov om forsikring mod følger af arbejdsskade og lov om forsikringsvirksomhed.  

 I lovforslaget redegøres detaljeret for sammenhængen mellem det 3.  

 skadesforsikringsdirektiv og overvejelserne om at omlægge  

 erhvervssygdomsområdet.
EUs statsstøtteregler Af hensyn til EUs statsstøtteregler er der lagt vægt på, at kriterierne  

 for belønning udformes på grundlag af en objektiv og saglig vurdering af den  

 enkelte branches arbejdsmiljøforhold.
Kriterierne vil være af objektiv  

 karakter, og belønning vil blive ydet til samtlige arbejdsgivere, der  

 opfylder kriterierne.
 Gennem stikprøvekontrollen og krav om dokumentation for, at virksomheden  

 arbejder systematisk med arbejdsmiljøet, sikres det, at belønningen ydes i  

 overensstemmelse med formålene bag ordningen.
 Belønningsordningen udformes således, at den belønning, som arbejdsgiverne  

 vil kunne opnå som følge af lovforslaget, ikke væsentligt kan overstige  

 investeringen i arbejdsmiljøforbedrende aktiviteter.
 Herudover indeholder forslaget ikke EU-retlige aspekter.
Miljømæssige konsekvenser Lovforslaget har ingen miljømæssige konsekvenser.
Bemærkninger til de enkelte bestemmelser Til § 1 Til nr. 1 (§ 13, stk. 3) Gennem ændringen præciseres det, at arbejdsministeren kan bestemme, at en  

 bestemt myndighed får eneret til at godkende bedriftssundhedstjenester efter  

 nærmere regler, som arbejdsministeren fastsætter.
Hermed kan  

 myndighedsopgaven med at godkende bedriftssundhedstjenester for eksempel  

 gives direkte til Dansk Akkreditering (DANAK) under Erhvervsfremmestyrelsen,  

 således som det er forudsat i bemærkningerne til § 1, nr. 1, (§ 13, stk. 3) i  

 lovforslag nr.
L 259 om ændring af lov om arbejdsmiljø fremsat af  

 arbejdsministeren den 7. maj 1997 og senere vedtaget som lov nr. 379 af 10.  

 juni 1997.
I samme lovforslag (L 259) er det forudsat, at bedriftssundhedstjenesterne  

 betaler for at blive godkendt, og at bedriftssundhedstjenesternes udgifter  

 herved dækkes ind gennem virksomhedernes betaling til  

 bedriftssundhedstjenesterne.
I nærværende forslag præciseres det således, at  

 arbejdsministeren ligeledes kan fastsætte regler om  

 (bedriftssundhedstjenesternes) betaling i form af gebyrer til den godkendende  

 myndighed for de undersøgelser m.v., der er forbundet med  

 godkendelsesopgaven.
Endvidere præciseres det, at også frivillige bedriftssundhedstjenester,  

 som nævnes i § 13, stk. 4, i lov nr. 379 af 10. juni 1997 om ændring af lov  

 om arbejdsmiljø skal godkendes.
Det gøres ved at slette henvisningen til  

 »stk. 1 og 2«.
Til nr. 2 (§ 14 a, stk. 2, nr. 3) Konsekvensændring som følge af at der indsættes et nyt nr. 5.
Til nr. 3 (§ 14 a, stk. 2, nr. 4) Konsekvensændring som følge af at der indsættes et nyt nr. 5.
Til nr. 4 (§ 14 a, stk. 2, nr. 5) Kriterierne for arbejdsmiljøforbedrende og arbejdsskadeforebyggende  

 aktiviteter dannes i et system, der involverer branchearbejdsmiljørådene,  

 Arbejdsmarkedets ErhvervssygdomsSikring og arbejdsministeren.
 Branchearbejdsmiljørådenes opgave vil bestå i at udarbejde forslag til  

 kriterier ud fra deres kendskab til brancherne inden for det område, de  

 dækker.
 Branchearbejdsmiljørådene kan inddrage andre brancheorganer (f.eks.  

 brancheudvalgene) i arbejdet med udformning af forslag til kriterier for  

 belønningsværdige aktiviteter.
 Eftersom branchearbejdsmiljørådene først etableres den 1. januar 1999,  

 forudsættes branchesikkerhedsrådene at udfylde branchearbejdsmiljørådenes  

 rolle i det indledende arbejde med belønningsordningen.
Til nr. 5 (§ 68) Bestemmelsen er senest revideret ved Folketingets vedtagelse af lov nr.  

 379 af 10. juni 1997 om ændring af lov om arbejdsmiljø. Den ændrede procedure  

 for opkrævning af midler til den partsstyrede indsats skulle ifølge loven  

 være trådt i kraft den 1. januar 1999.
 Med dette lovforslag foreslås det at ophæve den ved lov nr. 379 af 10.  

 juni 1997 vedtagne bestemmelse.
Forslaget til en ny bestemmelse er på flere områder identisk med den  

 senest reviderede bestemmelse.
Af hensyn til det samlede overblik over de  

 foreslåede ændringer af bestemmelsen, er der nedenfor også medtaget  

 bemærkningerne i lovforslag nr.
L 259, fremsat den 7. maj 1997, som ikke  

 berøres af de foreslåede ændringer.
Til stk. 1 Samtlige arbejdsgivere skal fortsat bidrage til finansieringen af  

 indsatsen for et bedre arbejdsmiljø.
 Som konsekvens af at Arbejdsmiljøfondets aktiviteter overføres til  

 branchearbejdsmiljørådene og til Arbejdsmiljørådet, vil de midler, som  

 tidligere er tilgået Arbejdsmiljøfondet (45 mio. kr. bidraget), fremover  

 tilgå branchearbejdsmiljørådene og Arbejdsmiljørådet.
 Derudover vil der blive tilført midler til partsindsatsen finansieret  

 gennem et bidrag på to procent af de samlede årligt tilkendte erstatninger  

 for erhvervsevnetab og godtgørelser for meen i arbejdsulykkesager efter lov  

 om forsikring mod følger af arbejdsskade, jf. stk. 3.
 Beregning og fordeling af to-procentbidraget sker i forhold til de  

 faktiske erstatningsudgifter for hver bidragsyder i arbejdsulykkesager,  

 hvilket understreger bidragenes arbejdsskadeforebyggende karakter i og med,  

 at virksomhedernes forbedringer af arbejdsmiljøet vil medføre færre  

 arbejdsulykker og dermed reducere bidraget.
 Som følge af forslaget om ændring af lov om forsikring mod følger af  

 arbejdsskade overføres dækning af udgifter ved erhvervssygdomme og pludselige  

 løfteskader til Arbejdsmarkedets ErhvervssygdomsSikring ( AES ).  

 Derfor foreslås det, at AES  bliver bidragsyder til den partsstyrede  

 arbejdsmiljøindsats.
 Konsekvensen af ikke at inddrage AES som bidragsyder ville være en  

 indbyrdes forrykning i andele af bidraget på 45 mio. kr. til den partsstyrede  

 indsats. Årsagen er, at forholdet mellem andelen af erhvervssygdomme og  

 arbejdsulykker ikke er det samme for hver af bidragsyderne.
 De forsikringsselskaber, som i dag alene tegner forsikring mod følger af  

 arbejdsulykker, ville således forholdsmæssigt komme til at bære en større  

 andel af bidraget på 45 mio. kr. end selskaber, der både tegner forsikring  

 mod følger af erhvervssygdomme og arbejdsulykker.
De ændrede henvisninger til bestemmelser i lov om sikring mod følger af  

 arbejdsskade beror på de ændringer, der er indeholdt i socialministerens  

 samtidig fremsatte forslag til ændring af lov om forsikring mod følger af  

 arbejdsskade og lov om forsikringsvirksomhed.
Den gældende bestemmelse i § 45  

 i lov om forsikring mod følger af arbejdsskade foreslås i forslaget til lov  

 om ændring af lov om forsikring mod følger af arbejdsskade indarbejdet i § 5,  

 stk. 5.
 Til stk. 2, 1. pkt.
 Af bestemmelsen fremgår det, at bidrag til finansiering af den  

 partsstyrede del af arbejdsmiljøindsatsen efter stk. 1, jf. stk. 2, 3 og 6,  

 optages på finansloven.
 Bestemmelsen åbner mulighed for at regulere beløbet på 45 mio. kr.
 Til stk. 2, 2. pkt.
 Erstatningerne opgøres som summen af udgifterne ved arbejdsskadesager til  

 meengodtgørelse, eengangserstatninger samt hensættelser til dækning af  

 fremtidige løbende erstatninger, der er tilkendt inden for kalenderåret.
 For samtlige bidragspligtige opkræves andelene af bidraget på 45 mio. kr.  

 forholdsmæssigt ud fra deres andele af udgifterne til erstatninger og  

 godtgørelser i arbejdsskadesager, hvilket understreger sammenhængen mellem  

 bidragenes størrelse og arbejdsmiljøforholdene.
 Samtidig sikrer denne fordeling, at bidragene ikke giver anledning til  

 konkurrenceforvridning mellem forsikringsselskaberne.
Andelene af bidraget på 45 mio. kr. beregnes for hver af de  

 bidragspligtige på grundlag af udgifterne i det kalenderår, der ligger to år  

 forud for bidragsåret.
Det bidrag, der betales i 1999, beregnes således på  

 grundlag af de samlede godtgørelser til meen og erstatninger for  

 erhvervsevnetab i arbejdsskadesager i 1997. Dette er en ændring i forhold til  

 den ændring, der blev vedtaget i maj måned i 1997, jf. lov nr. 379 af 10.  

 juni 1997 om ændring af lov om arbejdsmiljø, hvor bidraget var baseret på  

 erstatninger og godtgørelser tilkendt i bidragsåret.
 Formålet med at basere bidraget på erstatninger og godtgørelser, der er  

 tilkendt to år før bidragsåret, er at skabe identitet mellem det beløb, som  

 danner grundlag for opkrævning af bidrag, og det beløb, der danner grundlag  

 for planlægningen af den partsindsats, som gennemføres i bidragsåret.  

 Planlægningen af indsatsen for bidragsåret 1999 sker således i 1998 og  

 baseres på de erstatninger og godtgørelser, der er tilkendt året før - i  

 1997.
 Særligt hvad angår AES andel af bidraget på 45 mio. kr. i 1999 og  

 år 2000 henvises til overgangsbestemmelsen i lovforslagets § 3 samt  

 bemærkningerne hertil.
Efter de gældende regler reguleres bidragene fra forsikringsselskaber,  

 kommuner, amtskommuner samt andre arbejdsgivere, der ikke har tegnet  

 forsikring, inden udgangen af juli måned i året efter bidragsåret.
Som følge  

 af de ændrede regler vil denne regulering finde sted sidste gang inden  

 udgangen af juli måned 1999, når bidragene for 1998 er endeligt beregnede.
 Med de foreslåede regler er der ikke længere behov for en efterregulering  

 af de indbetalte bidrag, idet indbetalinger baseres på de allerede kendte  

 udgifter til arbejdsskader to år forud for bidragsåret.
Af bemærkningerne til § 68 i lov om arbejdsmiljø, som affattet ved lov nr.  

 379 om ændring af lov om arbejdsmiljø, fremgår, at der ved opgørelsen af  

 udgifterne i arbejdsskadesager ses bort fra nærmere fastsatte udgifter i  

 henhold til arbejdsskadesforsikringsloven, herunder bl.a. udgifter til  

 fordelingsskader på erhvervssygdomsområdet.
Disse bemærkninger er ikke  

 gentaget i dette lovforslag, eftersom fordelingsskaderne bortfalder pr. 1.  

 januar 1999, når de nye regler om dækning mod følger af erhvervssygdomme  

 m.v., jf. socialministerens samtidige fremsatte lovforslag til ændring af lov  

 om forsikring mod følger af arbejdsskade træder i kraft.
 For så vidt angår bemærkningerne til lovforslag nr. 259, fremsat den 7.  

 maj 1997 til lov om ændring af lov om arbejdsmiljø, om at se bort fra  

 udgifter i medfør af § 5, stk. 3, § 48, stk. 4, og § 51, stk. 2, i  

 arbejdsskadesforsikringsloven, bemærkes, at disse bemærkninger er udeladt,  

 eftersom inddragelse af disse udgifter ville indebære, at stat, amter og  

 kommuner kom til at bære en større andel af bidraget på 45 mio. kr. end disse  

 bidragsyderes andele af de samlede udgifter i arbejdsskadesager berettiger  

 til.
Til stk. 3 To-procentbidraget opkræves af summen af de årligt tilkendte erstatninger  

 og godtgørelser i arbejdsulykkesager, herunder hensættelser til dækning af  

 fremtidige løbende erstatninger.
Opkrævning af to-procentbidraget sker ud fra  

 beregning af de samlede godtgørelser til meen og erstatninger til  

 erhvervsevnetab i arbejdsulykkesager, som Arbejdsskadestyrelsen har tilkendt  

 i det kalenderår, der ligger to år forud for bidragsåret.
To-procentbidraget for 1999 beregnes således på grundlag af de samlede  

 udgifter i arbejdsulykkessager i 1997 til meengodtgørelse og  

 erhvervsevnetabserstatning.
Om baggrunden herfor henvises til bemærkningerne  

 til stk. 2.
 Fordelingen af to-procentbidraget sikrer, at bidraget ikke giver anledning  

 til konkurrenceforvridning mellem forsikringsselskaberne.
 Arbejdsmarkedets ErhvervssygdomsSikring ( AES ) dækker ikke  

 arbejdsulykker og skal derfor ikke betale to-procentbidraget.
Til stk. 4 Det præciseres, at bidragene i stk. 2 og stk. 3 giver  

 forsikringsselskaberne ret til at forhøje præmierne.
Til stk. 5 AES kan opkræve sin andel af bidraget på 45 mio. kr. fra de  

 sikringspligtige arbejdsgivere.
Ved opkrævningen fordeler AES  

  udgiften blandt arbejdsgiverne i forhold til deres bidrag til dækning mod  

 følger af erhvervssygdomme og pludselige løfteskader.
Bestemmelsen svarer til  

 forsikringsselskabernes adgang til at forhøje præmierne for  

 arbejdskadesforsikring.
 Særligt for så vidt angår AES bidrag for 1999 og år 2000 henvises  

 til overgangsbestemmelsen i lovforslagets § 3 og bemærkningerne hertil.
Til stk. 6 Det præciseres, at staten yder et bidrag ud over statens andel af bidraget  

 på 45 mio. kr. og to-procentbidraget.
Statens bidrag efter denne bestemmelse vil være et beløb, der svarer til  

 det eksisterende tilskud på 60 procent af den løn, som udbetales til højst 12  

 heltidsansatte konsulenter i branchesikkerhedsrådene.
Statens bidrag efter  

 denne bestemmelse fastsættes med udgangspunkt i et beløb svarende til det  

 tilskud, der blev ydet i 1996 ifølge statsregnskabet (1,4 mio. kr.).
Til nr. 6 (§ 72, nr. 6) Konsekvensændring som følge af at der indsættes et nyt nr. 7.
Til nr. 7 (§ 72, nr. 7) Arbejdsministeren kan forelægge konkrete spørgsmål om kriterierne for  

 belønningsværdige arbejdsmiljøforbedrende og arbejdsskadeforebyggende  

 aktiviteter for Arbejdstilsynet.
Arbejdstilsynet kan f.eks. oplyse, om  

 konkrete kriterier ligger ud over, hvad der kræves til opfyldelse af  

 arbejdsmiljølovgivningen.
Til nr. 8 (kapitel 13 b) Arbejdsgivere, som har gennemført eller igangsat særlige  

 arbejdsmiljøforbedrende og arbejdsskadeforebyggende aktiviteter på deres  

 virksomheder, kan opnå belønning i form af rabat på sikringsbidraget til  

 Arbejdsmarkedets ErhvervssygdomsSikring (  AES ).
Kriterierne kan have karakter af enten generelle kriterier, som er  

 anvendelige i samtlige brancher, eller branchespecifikke kriterier, der kun  

 er relevante for enkelte brancher eller en enkelt branche.
Som eksempel på et  

 generelt kriterium kan nævnes arbejdsmiljøstyringssystemer.
Procesaktiviteter  

 og enkeltstående aktiviteter vil typisk have mere branchespecifik karakter.
 Kriterierne for de belønningsværdige aktiviteter fastlægges i et system,  

 der involverer branchearbejdsmiljøråd, Arbejdsmarkedets  

 ErhvervssygdomsSikring ( AES ) og arbejdsministeren.
Kriterierne skal være af objektiv karakter og udformes, så de kan  

 indarbejdes i et ansøgningsskema.
Ansøgningsskemaet udformes svarende til en  

 selvangivelse, som umiddelbart kan danne grundlag for beregning af  

 belønningens størrelse, uden at der er behov for at foretage en egentlig  

 sagsbehandling af ansøgningen.
AES beslutter tidspunktet for, hvornår kriterierne skal revideres,  

 idet revisionen dog senest skal være gennemført 5 år efter kriterierne blev  

 fastsat.
AES skal i den forbindelse tage hensyn til, at kriterierne  

 hele tiden skal ligge ud over, hvad Arbejdstilsynet vil forlange til  

 opfyldelse af arbejdsmiljølovgivningen, og at kriterierne skal give mulighed  

 for løbende at udvikle arbejdsmiljøforbedrende og arbejdsskadeforebyggende  

 aktiviteter.
 AES kan beslutte sig for at fastsætte forskellige tidspunkter for  

 revision af de branchespecifikke kriterier, forudsat at det sker på sagligt  

 og objektivt grundlag.
I startfasen er der 100 mio. kr. til rådighed for belønning.
Alle  

 arbejdsgivere, der har pligt til at tilslutte sig AES, bidrager  

 økonomisk, idet belønningsordningen indebærer en omfordeling i  

 arbejdsgivernes bidrag til AES .
Efter indstilling fra AES kan arbejdsministeren regulere de samlede  

 midler til belønning.
Dette sker rent praktisk ved, at arbejdsministeren  

 sørger for, at der medtages et forslag til den årlige finanslov om regulering  

 af de samlede midler til belønning.
I løbet af 1998 vurderes det første gang,  

 om der er grundlag for at justere startvolumenen.
 Afhængig af omfanget af de arbejdsmiljøforbedringer, som arbejdsgiverne  

 gennemfører, vil arbejdsgiverne gennem rabatordningen kunne få refunderet et  

 beløb svarende til det bidrag de skulle have betalt til AES , såfremt  

 der ikke var ydet rabat, jf. forslagets § 80 b, stk. 5.
Udgangspunktet for beregning af belønningen er antallet af ansatte på  

 virksomheden, som omfattes af forbedringerne.
Aktiviteter, der gavner mange  

 ansatte, vil således udløse en større belønning end aktiviteter, som gavner  

 få ansatte.
Til § 80 b, stk. 1 og 2 Bestemmelsens stykke 1 beskriver formålet med belønningsordningen, som er  

 at styrke arbejdsgivernes økonomiske incitamenter til at gennemføre særlige  

 arbejdsmiljøforbedrende og arbejdsskadeforebyggende aktiviteter.
Det er en  

 forudsætning for at opnå belønning, at der gennemføres særlige aktiviteter,  

 der ligger ud over, hvad Arbejdstilsynet forlanger til opfyldelse af de krav,  

 som arbejdsmiljølovgivningen stiller.
 Belønningsordningen knytter sig til den samtidig foreslåede omlægning af  

 sikringen mod følger af erhvervssygdomme og pludselige løfteskader, som  

 socialministeren har foreslået i lovforslaget til ændring af lov om  

 forsikring mod følger af arbejdsskade og lov om forsikringsvirksomhed.
De arbejdsgivere, der ifølge § 5, stk. 1-5, i forslaget til lov om sikring  

 mod følger af arbejdsskade har pligt til at tilslutte sig Arbejdsmarkedets  

 ErhvervssygdomsSikring ( AES ), omfattes af belønningsordningen.  

 Imidlertid indebærer arbejdsmiljølovens begrænsede gyldighed for luftfart,  

 søfart og fiskeri, jf. lovens § 3, at belønningsordningens betydning for  

 arbejdsgivere inden for disse områder er begrænset tilsvarende.
I det omfang  

 arbejdsgivere inden for luftfart, søfart og fiskeri har pligt til at  

 tilslutte sig AES , skal AES tilrettelægge administrationen af  

 belønningsordningen, således at arbejdsgivere, i forhold til de nævnte  

 områder, friholdes for bidrag til belønningsordningen i arbejdsmiljøloven.
Aktiviteterne skal være både arbejdsmiljøforbedrende og  

 arbejdsskadeforebyggende, hvilket betyder, at aktiviteterne, ud over at  

 forbedre arbejdsmiljøet på virksomhederne, skal kunne forventes at reducere  

 nogle af de kendte risici for arbejdsskade.
Arbejdsskader kan bestå i  

 arbejdsulykker, erhvervssygdomme og pludselige løfteskader.
Belønning ydes for aktiviteter, der er gennemført eller igangsat.
For at  

 opnå en enkel administration og en effektiv kontrol er det udgangspunktet, at  

 aktiviteten skal være gennemført.
 Ved aktiviteter i form af udviklingstiltag eller procesaktiviteter, hvor  

 aktiviteterne ikke kan siges at være fuldt ud gennemførte på bestemte  

 tidspunkter, vil det være tilstrækkeligt, at forbedringerne er igangsat.
 Arbejdsgivere, der har gennemført en eller flere af de belønningsværdige  

 forbedringer, som fastlægges ved ordningens start, kan opnå belønning på lige  

 fod med arbejdsgivere, der først gennemfører forbedringerne, efter at  

 kriterierne er fastlagt.
Til § 80 b, stk. 3 Arbejdsmarkedets ErhvervssygdomsSikring ( AES ) står for den  

 samlede administration af sikringsordningen mod følger af erhvervssygdomme og  

 pludselige løfteskader samt belønningsordningen.
 Administrationen af belønningsordningen består i at opkræve de samlede  

 midler til belønning med henblik på umiddelbart at anvende midlerne til at  

 belønne de arbejdsgivere, der har gennemført belønningsværdige aktiviteter.  

 Det er endvidere AES  opgave at beregne den belønning i form af rabat  

 på bidraget til dækning mod følger af erhvervssygdomme m.v., som  

 arbejdsgiveren kan opnå, samt at sikre, at der føres stikprøvekontrol med, at  

 de arbejdsgivere, der modtager belønning, har gennemført forbedringerne.
 Til brug for udviklingen af ordningen skal AES udarbejde et årligt  

 regnskab, der viser fordelingen af ansøgninger og tildeling af belønning på  

 sektorer, regioner og brancher m.v.
 Efter forslaget til lov om ændring af lov om forsikring mod følger af  

 arbejdsskade overlader AES administrationen af belønningsordningen til  

 Arbejdsmarkedets Tillægspension (ATP).
Til § 80 b, stk. 4 Belønning ydes som rabat på det bidrag arbejdsgivere med ansatte skal  

 betale til Arbejdsmarkedets ErhvervssygdomsSikring ( AES ) til dækning  

 mod følger af erhvervssygdomme m.v., jf. det samtidig fremsatte forslag til  

 ændring af lov om forsikring mod følger af arbejdsskade.
 AES beregner størrelsen af belønningen (rabatterne), som  

 arbejdsgiverne kan opnå ved at opfylde de belønningsværdige kriterier.  

 Beregningen sker på grundlag af de midler til belønning, som er til rådighed  

 inden for branchen og det antal arbejdsgivere, der opfylder betingelserne for  

 at modtage belønning.
Til § 80 b, stk. 5 Belønningen vil ikke kunne overstige det beløb arbejdsgiveren skulle have  

 betalt til AES , såfremt der ikke var ydet rabat.
Til § 80 b, stk. 6 Reglerne om administration af belønningsordningen, som arbejdsministeren  

 fastsætter efter indstilling fra AES, vil bl.a. bestå i retningslinier  

 om de formelle krav til ansøgningen, om anvendelse af særligt ansøgningsskema  

 samt om fastsættelse af ansøgningsfrister.
Derudover vil bemyndigelsen blive anvendt til at fastsætte regler om, at  

 arbejdsgiveren ikke vil kunne opnå belønning, hvis Arbejdstilsynet har  

 afgivet påbud m.v. over for virksomheden, hvor fristen for efterkommelse er  

 udløbet eller udløber umiddelbart i forbindelse med ansøgningen.
Imidlertid  

 kan der ses bort fra påbud, som er påklaget efter arbejdsmiljølovens regler  

 herom, når klagen har opsættende virkning i forhold til efterkommelse af  

 påbudet.
 I tilfælde, hvor der foreligger påbud, som ikke er efterkommet, kan   

 AES undlade at foretage en nærmere behandling af ansøgningen om  

 belønning.
 Endvidere vil bemyndigelsen blive anvendt til at stille krav om, at  

 ansøgningen om belønning skal påtegnes af sikkerhedsrepræsentanten eller en  

 repræsentant for de ansatte, samt krav om at der foreligger oplysninger, der  

 viser, at forbedringerne er gennemført eller igangsat.
 Af hensyn til arbejdsgivernes muligheder for at danne sig overblik over,  

 hvordan belønning tildeles og tidspunkterne herfor, fastsættes der nærmere  

 regler herom.
Til § 80 c, stk. 1 Arbejdsmarkedets ErhvervssygdomsSikring ( AES ) afgiver indstilling  

 til arbejdsministeren om kriterierne for de belønningsværdige  

 arbejdsmiljøforbedrende og arbejdsskadeforebyggende aktiviteter.
Arbejdsministeren påser, at kriterierne er af objektiv og kontrollerbar  

 karakter og ikke indebærer en favorisering af bestemte virksomheder, regioner  

 eller bestemte dele af en branche.
Endvidere sikrer arbejdsministeren, at der  

 er sammenhæng mellem kriterierne i belønningsordningen og de erfaringer, der  

 opnås inden for det øvrige arbejdsmiljøsystem.
 Arbejdsmiljørådet holdes orienteret om de fastlagte kriterier.
Til § 80 c, stk. 2 Til brug for indstillingen af kriterier til arbejdsministeren indhenter  

 Arbejdsmarkedets ErhvervssygdomsSikring ( AES ) forslag til kriterier  

 fra branchearbejdsmiljørådene.
Derudover kan AES , ligesom  

 branchearbejdsmiljørådene, inddrage de oplysninger fra andre  

 arbejdsmiljøkyndige, som AES finder behov for.
Til § 80 c, stk. 3 Arbejdsmarkedets ErhvervssygdomsSikring ( AES ) sørger for, at  

 samtlige arbejdsgivere, som bidrager til belønningsordningen, får oplysning  

 om de fastsatte kriterier for de belønningsværdige arbejdsmiljøforbedrende og  

 arbejdsskadeforebyggende aktiviteter samt størrelsen af den belønning, som  

 arbejdsgiveren kan opnå ved opfyldelse af kriterierne.
 Formidling af oplysning om kriterier kan f.eks. foregå via  

 branchearbejdsmiljørådene eller andre brancheorganer.
Til § 80 c, stk. 4 Arbejdsmarkedets ErhvervssygdomsSikring ( AES ) træffer selv  

 beslutning om, hvornår der er behov for at revidere de fastsatte kriterier.  

 Beslutningen baserer sig bl.a. på, at virksomhederne skal have den nødvendige  

 tid til at indstille sig på at opfylde kriterierne, at kriterierne hele tiden  

 skal ligge ud over, hvad Arbejdstilsynet forlanger til opfyldelse af  

 arbejdsmiljølovgivningen, og at der sikres en udvikling, som indebærer  

 udfordringer for de virksomheder, der er længst fremme med udviklingen af et  

 godt arbejdsmiljø.
 Bestemmelsen indeholder dog det generelle krav, at revision af kriterierne  

 skal være gennemført senest 5 år efter, at de gældende kriterier blev  

 fastsat.
 AES har mulighed for at fastsætte forskellige revisionstidspunkter  

 for de forskellige brancher, idet en sådan beslutning dog skal være begrundet  

 sagligt i branchens arbejdsmiljøforhold.
Til § 80 c, stk. 5 For at kunne opnå belønning er det en betingelse, at virksomhederne lever  

 op til de krav, som Arbejdstilsynet stiller til opfyldelse af  

 arbejdsmiljølovgivningen.
Derfor skal arbejdsgiveren i tilknytning til  

 ansøgningen om belønning kunne dokumentere, at der er foretaget en vurdering  

 af sikkerheds- og sundhedsforholdene for det arbejde, der udføres på  

 virksomheden.
Vurderingen skal indeholde en stillingtagen til, om  

 virksomheden har arbejdsmiljøproblemer, samt hvordan og hvornår disse løses.
 Arbejdsministeren fastsætter administrativt de nærmere krav til den  

 dokumentation, som arbejdsgiverne skal udarbejde i samarbejde med  

 sikkerhedsorganisationen eller de ansatte, og som skal foreligge samtidig med  

 ansøgningen om belønning, således at dokumentationen kan indgå i grundlaget  

 for tildeling af belønning.
 De administrative regler udformes på baggrund af indstilling fra  

 Arbejdsmarkedets ErhvervssygdomsSikring ( AES ) med udgangspunkt i, at  

 kravene ikke indebærer store administrative byrder for virksomhederne.
Dokumentationen vil f.eks. kunne bestå i et standarddokument udformet  

 efter forslag fra AES eller fremlæggelse af en skriftlig  

 arbejdspladsvurdering efter arbejdsmiljølovens § 15 a.
Dokumentationen skal  

 vedlægges ansøgningen om belønning.
Til § 80 c, stk. 6 Med bestemmelsen bemyndiges arbejdsministeren til efter indstilling fra  

 Arbejdsmarkedets ErhvervssygdomsSikring ( AES ) at fastsætte nærmere  

 regler for den stikprøvekontrol med arbejdsgivere, der modtager belønning,  

 som Arbejdstilsynet skal udføre på vegne af  AES .
 Det er hensigten, at de oplysninger om de gennemførte eller igangsatte  

 arbejdsmiljøforbedringer, der skal foreligge samtidig med ansøgningen, skal  

 anvendes som led i stikprøvekontrollen, således at Arbejdstilsynet ved  

 udførelse af stikprøvekontrollen i et vist omfang kan gennemføre kontrollen  

 på grundlag af disse oplysninger som supplement til den mere  

 omkostningskrævende kontrol ude på virksomheden.
Til § 80 d, stk. 1 Startvolumenen i belønningsordningen vil udgøre 100 mio. kr.  

 Arbejdsmarkedets ErhvervssygdomsSikring ( AES ) vil imidlertid  

 allerede i løbet af 1998 overveje behovet for at ændre volumenen.
 Det kan indgå i overvejelserne, om den samlede volumen indebærer  

 tilstrækkeligt økonomisk incitament for arbejdsgivere inden for brancher,  

 hvor erhvervssygdomsrisikoen er relativ lille.
Til § 80 d, stk. 2 Det fremgår af § 1, nr. 7, (§ 5) i det samtidig fremlagte forslag til  

 ændring af lov om forsikring mod følger af arbejdsskade, hvilke arbejdsgivere  

 der har pligt til at sikre sig mod følgerne af erhvervssygdomme og pludselige  

 løfteskader ved at tilslutte sig Arbejdsmarkedets ErhvervssygdomsSikring (  

AES ).
 Som det fremgår af § 53, stk. 1, som affattet ved § 1, nr. 28, i forslaget  

 om ændring af lov om forsikring mod følger af arbejdsskade, dækker de  

 sikringspligtige arbejdsgivere alle udgifter til sikring mod følger af  

 erhvervssygdomme og pludselige løfteskader gennem indbetaling af bidrag til  

AES .
Arbejdsgiverens bidrag til AES består af et beløb til dækning af de  

 sikringsmæssige risici ved erhvervssygdomme og pludselige løfteskader samt et  

 beløb til dækning af omkostningerne ved en forsvarlig administration af  

 sikringsordningen og belønningsordningen.
Bidraget til belønningsordningen  

 udgør en andel af det samlede bidrag til AES.
 Hjemlen til at opkræve de nævnte bidrag findes i § 53 som affattet ved §  

 1, nr. 28, i forslaget om ændring af lov om forsikring mod følger af  

 arbejdsskade.
 AES vil ved fastsættelsen af bidraget til belønningsordningen fra  

 arbejdsgivere inden for luftfart, søfart og fiskeri være opmærksom på, at  

 arbejdsmiljøloven har begrænset gyldighed inden for disse områder, og at  

 arbejdsgivere i forhold til disse områder derfor skal friholdes for bidrag  

 til arbejdsmiljølovens belønningsordning.
Til § 80 d, stk. 3 AES fastsætter det bidrag, som den enkelte arbejdsgiver efter stk.  

 2 skal bidrage med til belønningsordningen.
Bidraget fastsættes således, at  

 de samlede midler til belønning holdes inden for de samlede økonomiske rammer  

 for belønning efter stk. 1 og stk. 5.
Til § 80 d, stk. 4 AES opdeler virksomhederne i et antal økonomisk lukkede  

 branchekredsløb, jf. § 53, stk. 2, som affattet ved § 1, nr. 28, i det  

 fremsatte forslag til ændring af lov om forsikring mod følger af  

 arbejdsskade.
Ved opdelingen sikres det bl.a., at arbejdsgiverne har  

 sammenlignelige arbejdsmiljøforhold, og at der undgås konkurrenceforvridning  

 på tværs af brancher.
AES opkræver arbejdsgivernes bidrag til belønningsordningen, jf. §  

 53, stk. 4, som affattet ved § 1, nr. 28, i det samtidig fremsatte forslag  

 til lov om ændring af lov om forsikring mod følger af arbejdsskade.
Bidraget  

 opkræves inden for hver af brancherne som en andel af arbejdsgivernes samlede  

 bidrag til  AES.
 Inden for de økonomisk lukkede kredsløb vil de midler til  

 belønningsordningen, som virksomhederne i branchen bidrager med, blive ført  

 tilbage til de virksomheder inden for samme branche, der gennemfører særlige  

 arbejdsmiljøforbedrende og arbejdsskadeforebyggende aktiviteter.
Til § 80 d, stk. 5 Reguleringen af de samlede midler til belønning sker ved en  

 tekstanmærkning herom i finansloven.
 På grundlag af en indstilling fra AES om at ændre de samlede midler  

 til belønning, sørger arbejdsministeren for, at der indarbejdes forslag herom  

 i det årlige finanslovsforslag.
 Fremgangsmåden med regulering af de samlede midler til belønning via  

 finansloven svarer til metoden for regulering af arbejdsgiverbidraget i lov  

 om Arbejdsgivernes Elevrefusion.
Det understreges, at proceduren alene anvendes for at etablere lovgrundlag  

 for de samlede midler til belønning.
Der er således ikke tale om, at de  

 samlede midler til belønning vil indgå i statsregnskabet.
 AES har, via kendskabet til antallet af arbejdsgivere, der ansøger  

 om belønning sammenholdt med de fastlagte kriterier, mulighed for løbende at  

 vurdere, om midlerne i ordningen udgør et tilstrækkeligt økonomisk incitament  

 for arbejdsgiverne til at gennemføre arbejdsmiljøforbedringer.
AES vil umiddelbart efter sin etablering i begyndelsen af 1998  

 overveje, om de 100 mio. kr. udgør tilstrækkelig startvolumen.
Der henvises i  

 den forbindelse til ikræfttrædelsesbestemmelsen i forslagets § 2.
Til § 80 e Bestemmelsen giver AES mulighed for i særlige tilfælde at beslutte,  

 at der overføres midler, som ikke er anvendt til belønning et år, til  

 efterfølgende år.
Bestemmelsen er forbeholdt situationer, hvor det  

 administrativt er forbundet med uforholdsmæssigt store udgifter, set i  

 forhold til midlernes beskedne størrelse, at udbetale disse.
Der tænkes  

 f.eks. på de midler, der kan opstå i forbindelse med stikprøvekontrollen.
 Overførte midler skal opbevares og anbringes på samme måde som midler, der  

 indbetales til dækning af erhvervssygdomme og pludselige løfteskader efter  

 reglerne herom i forslaget til ændring af lov om forsikring mod følger af  

 arbejdsskade, jf. § 57 I som affattet ved § 1, nr. 34, i lovforslaget.
 De overførte midler vil være øremærkede til belønning og skal anvendes til  

 belønning i den efterfølgende belønningsrunde.
 Hvis de samlede rabatter overstiger de samlede midler til belønning,  

 foretages der en efterregulering.
Til § 80 f Hvis en arbejdsgiver bevidst eller ved grov uagtsomhed har opnået  

 belønning på grundlag af urigtige oplysninger eller ved at undlade at give  

 oplysninger, kan Arbejdsmarkedets ErhvervssygdomsSikring ( AES )  

 stoppe tildelingen af belønning eller pålægge den pågældende arbejdsgiver at  

 tilbagebetale den uretmæssigt tildelte belønning helt eller delvist.
 Med bestemmelsen bemyndiges arbejdsministeren til at fastsætte nærmere  

 regler om ansvarsgrundlaget for at kræve belønning tilbagebetalt og om  

 tilbagebetalingen.
Til § 80 g Arbejdstilsynet udfører på vegne af AES stikprøvekontrollen med, at  

 arbejdsgivere, der har modtaget belønning, har igangsat eller gennemført de  

 oplyste forbedringer.
Arbejdstilsynet udfører opgaven som indtægtsdækket  

 virksomhed (IDV), og vederlaget fastsættes i henhold til retningslinierne i  

 Finansministeriets vejledninger herom.
Arbejdstilsynets varetagelse af opgaven med at føre stikprøvekontrol beror  

 på Arbejdstilsynets særlige ekspertise på området og udføres ikke som en  

 myndighedsopgave.
Arbejdstilsynet vil derfor ikke kunne anvende sine  

 myndighedsbeføjelser, jf. arbejdsmiljølovens §§ 76 og 77 ved udførelse af  

 kontrolopgaven, herunder skaffe sig adgang til offentlige og private  

 arbejdssteder uden retskendelse, jf. lovens § 76, stk. 3.
 Arbejdstilsynets adgang til den fysiske kontrol på virksomheden baseres  

 på, at virksomheden på ansøgningen om belønning giver sin tilladelse hertil.
 At Arbejdstilsynet ikke udfører stikprøvekontrollen som en  

 myndighedsopgave betyder endvidere, at Arbejdstilsynets vurdering af om en  

 arbejdsgiver har gennemført eller igangsat arbejdsmiljøforbedringerne ikke er  

 en afgørelse og således ikke omfattet af klagereglerne i arbejdsmiljøloven.
Arbejdstilsynet meddeler AES resultatet af kontrollen.  

 Oplysningerne indgår i AES afgørelse af, om tildelingen af belønning  

 skal indstilles eller arbejdsgiveren helt eller delvist skal tilbagebetale  

 allerede ydet belønning.
Med forslaget vil arbejdsgiveren kunne indbringe  

AES afgørelse for det særlige ankenævn, jf. forslagets § 81 b, som  

 affattet ved § 1, nr. 9.
 Vedrørende retningslinierne for stikprøvekontrollen henvises til  

 bemærkningerne til § 80 c, stk. 6.
I tilknytning til opgaven med at føre stikprøvekontrol, vil  

 Arbejdstilsynet kunne orientere AES om, hvorvidt der er afgivet påbud  

 over for virksomheder, der søger om belønning.
Der henvises i den forbindelse  

 til § 80 b, stk. 7, som affattet ved § 1, nr. 8, i dette lovforslag.
Til nr. 9 (§ 81 b) Det særlige Ankenævn for Arbejdsmarkedets ErhvervssygdomsSikring oprettes  

 i medfør af § 55 A, i socialministerens samtidig fremsatte forslag til lov om  

 ændring af lov om forsikring mod følger af arbejdsskade, som affattet ved §  

 1, nr. 31.
Ankenævnet består af en formand, der skal have bestået juridisk,  

 nationaløkonomisk eller anden dermed ligestillet eksamen.
Derudover består  

 ankenævnet af 4 andre medlemmer, der udpeges af hovedorganisationer.
Et  

 medlem udpeges af Dansk Arbejdsgiverforening, et medlem af  

 Landsorganisationen i Danmark, et medlem af Funktionærernes og  

 Tjenestemændenes Fællesråd samt Akademikernes Centralorganisation i  

 fællesskab, og et medlem udpeges af Kommunernes Landsforening,  

 Amtsrådsforeningen, Finansministeriet samt København og Frederiksbergs  

 kommuner i fællesskab.
 Socialministeren beskikker formanden for ankenævnet, og ankenævnet  

 fastsætter selv sin forretningsorden.
 Ankenævnet behandler klager over afgørelser truffet af Arbejdsmarkedets  

 ErhvervssygdomsSikring ( AES ) i henhold til de bestemmelser om  

 ændring af arbejdsmiljøloven, som er indeholdt i dette lovforslag eller efter  

 de regler, som fremgår af socialministerens forslag til ændring af lov om  

 forsikring mod følger af arbejdsskade.
 I forhold til arbejdsmiljøloven er der tale om bl.a. afgørelser om bidrag  

 til belønningsordningen, afgørelser om afslag på belønning, afgørelser om  

 beregning af belønningens størrelse samt afgørelser om tilbagebetaling af  

 belønning efter § 80 f, jf. forslagets § 1, nr. 8.
 Ankenævnet behandler også afgørelser truffet af AES i sager om  

 sagsbehandlingsspørgsmål, herunder spørgsmål vedrørende offentlighedsloven og  

 forvaltningsloven m.v.
 Det foreslås, at klageren skal betale et beløb på 500 kr. for at få en sag  

 behandlet af ankenævnet. Øvrige udgifter ved ankenævnets oprettelse og drift  

 betales af Arbejdsmarkedets ErhvervssygdomsSikring ( AES ). Såfremt  

 klageren får helt eller delvist medhold, tilbagebetales de 500 kr.
 Afgørelser truffet af Ankenævnet for Arbejdsmarkedets  

 ErhvervssygdomsSikring ( AES ) er endelige og kan ikke indbringes for  

 arbejdsministeren, socialministeren eller anden administrativ myndighed.
 Domstolene er ikke afskåret fra at påkende spørgsmål i sager, som  

 ankenævnet har behandlet.
Til § 2 Det er planen, at Arbejdsmarkedets ErhvervssygdomsSikring ( AES )  

 skal etableres i begyndelsen af 1998 med henblik på at tilrettelægge  

 administrationen af den fremtidige sikringsordning på erhvervssygdomsområdet  

 samt belønningsordningen.
 Nærværende lovforslag indebærer, at AES på en række områder skal  

 afgive indstilling til arbejdsministeren om regler for administration m.v.  

 For at grundlaget for den samlede administration af belønningsordningen kan  

 være på plads ved ordningens start, er overgangsbestemmelsen udformet  

 således, at regler, der bemyndiger arbejdsministeren til at fastsætte nærmere  

 regler efter indstilling fra AES , træder i kraft den 1. maj 1998,  

 mens de øvrige regler først træder i kraft eller får virkning fra 1. januar  

 1999.
Til § 3 Til § 3, stk. 1 og 2 Bidrag fra staten, Arbejdsmarkedets ErhvervssygdomsSikring ( AES ),  

 forsikringsselskaber, der er godkendt til at tegne arbejdsskadeforsikring,  

 samt kommuner, amtskommuner og andre arbejdsgivere, der ikke har tegnet  

 forsikring, beregnes, som det fremgår af forslagets § 68, stk. 2, som  

 affattet ved denne lovs § 1, nr. 5, på grundlag af erstatningerne og  

 godtgørelserne, som Arbejdsskadestyrelsen har tilkendt to år før efter lov om  

 sikring mod følger af arbejdsskade.
Det vil sige, at de bidrag, der opkræves  

 i 1999 og år 2000, vil blive fastsat ud fra de erstatninger og godtgørelser,  

 der er tilkendt i henholdsvis 1997 og 1998.
 Da administrationen af erhvervssygdomsområdet først vil blive overført til  

AES med virkning fra 1. januar 1999, må AES' bidrag i 1999 og  

 år 2000 beregnes på grundlag af Arbejdsskadestyrelsens tal for, hvor stor en  

 del af de i 1997 og 1998 tilkendte erstatninger og godtgørelser, som skulle  

 have været tilkendt af  AES , hvis AES havde stået for  

 administrationen af erhvervssygdomsområdet i 1997 og 1998.
De øvrige bidragsyderes andele af bidraget på 45 mio. kr. for 1999 og år  

 2000 reduceres i forhold til det bidrag, som AES skal betale.
Til  

 dækning af sin andel af bidraget kan AES forhøje bidraget til dækning  

 mod følger af erhvervssygdomme og pludselige løfteskader.
Til § 3, stk. 3 De gældende regler om bidraget på 45 mio. kr. til Arbejdsmiljøfondet  

 fremgår af Arbejdsministeriets bekendtgørelse nr. 639 af 18. november 1984 om  

 bidrag til Arbejdsmiljøfondet.
 Formålet med overgangsbestemmelserne er at præcisere, at reguleringen af  

 bidragsydernes andele af de samlede bidrag foretages sidste gang inden  

 udgangen af juli måned 1999 og således, at differencen i forhold til den  

 foreløbige regulering i juli måned i 1998 skal være ind- eller udbetalt inden  

 udgangen af august måned 1999.
Som følge af det samtidige forslag til ændring af lov om forsikring mod  

 følger af arbejdsskade og lov om forsikringsvirksomhed må det forventes, at  

 Arbejdsmarkedets ErhvervssygdomsSikring ( AES ) ved sin start pr. 1.  

 januar 1999 indtræder i nogle af de forpligtelser, som forsikringsselskaber,  

 og selvforsikrede kommuner og amter hidtil har haft, og som opkrævningen af  

 bidraget på 45 mio. kr. for 1998 baseres på.
Det er derfor fastsat, at  

 pligten til at dække underskud eller modtage den overskydende difference som  

 følge af reguleringen i juli 1999 påhviler den nye bidragsyder, som i henhold  

 til aftale eller lov indtræder i den tidligere bidragsyders rettigheder samt  

 forpligtelser.
Skriftlig fremsættelse (26. november 1997) Arbejdsministeren (Jytte Andersen):
 Jeg tillader mig hermed at fremsætte:
 Forslag til lov om ændring af lov om arbejdsmiljø. (Etablering af en  

 belønningsordning for arbejdsgivere, der gør en særlig  

 arbejdsmiljøindsats).
(Lovforslag nr.
L 107).
Lovforslaget er dels en opfølgning på regeringens handlingsprogram Rent  

 Arbejdsmiljø År 2005, som i maj 1996 fik både arbejdsmarkedets parters og  

 Folketingets opbakning, dels en opfølgning på finanslovsaftalen, og samtidig  

 en udmøntning af Arbejdsskadeudvalgets betænkning nr. 1282 fra 1994 om  

 arbejdsskadeforsikring m.v.
Arbejdsskadeudvalget anbefalede, at der som  

 supplement til en foreslået graduering af arbejdsgiverbidraget til dækning af  

 erhvervssygdomme m.v. indføres en ny supplerende belønningsordning, der  

 motiverer virksomhederne til at forebygge arbejdsskader.
Arbejdsskadeudvalget har peget på, at belønningsordningen bør udformes som  

 en rabatordning, hvor der ikke opkræves yderligere midler til belønning, men  

 hvor sker en omfordeling i forhold til de midler, som arbejdsgiverne skal  

 indbetale til dækning mod følger af erhvervssygdomme og pludselige  

 løfteskader.
Arbejdsskadeudvalget fandt, at ordningen kan anvendes til at  

 belønne virksomheder, der etablerer særlige arbejdsskadeforebyggende  

 styringssystemer.
 Regeringen har i sit handlingsprogram Rent Arbejdsmiljø År 2005 lagt vægt  

 på, at Arbejdsskadeudvalgets anbefalinger om en skærpelse af gradueringen af  

 arbejdsgivernes præmier/afgifter gennemføres planmæssigt, herunder at der  

 udvikles en belønningsordning for virksomheder, der gennemfører en særlig  

 forebyggelsesindsats.
På grund af EU's 3. skadesforsikringsdirektiv vil det ikke være muligt at  

 opretholde de nuværende udligningsordninger m.v., som knytter sig til  

 forsikring af erhvervssygdomme.
Socialministerens samtidig fremsatte forslag  

 til ændring af lov om forsikring mod følger af arbejdsskade og lov om  

 forsikringsvirksomhed indebærer derfor forslag om overførsel af  

 erhvervssygdomsområdet fra privat forsikringsregi til en selvejende  

 institution Arbejdsmarkedets ErhvervssygdomsSikring (AES), som stort set alle  

 arbejdsgivere med ansatte får pligt til at tilslutte sig.
Med det hovedformål at etablere et system, der motiverer arbejdsgivere  

 gennem økonomiske incitamenter til at gennemføre arbejdsmiljøforbedrende og  

 arbejdsskadeforebyggende aktiviteter, realiserer dette lovforslag  

 arbejdsmarkedets parters og regeringens hensigt om atetablere en ordning, der  

 skaber graduering i arbejdsgivernes bidrag til dækning af erhvervssygdomme  

 m.v.
Det sker gennem en belønningsordning, hvor der ydes rabat på det bidrag,  

 som arbejdsgiverne skal betale til AES efter reglerne i socialministerens  

 samtidige forslag til lov om ændring af lov om forsikring mod følger af  

 arbejdsskade og lov om forsikringsvirksomhed.
 De væsentlige elementer i forslaget er:
Midlerne til belønning Midlerne til belønning i form af rabat på bidraget til AES skal have en  

 størrelse, der skaber tilstrækkelig motivation hos arbejdsgivere inden for  

 alle brancher.
De samlede midler til til belønning udgør i startfasen 100  

 mio. kr.
Midlerne reguleres ved at AES indstiller størrelsen af de samlede midler  

 til belønning til arbejdsministeren.
På grundlag heraf sørger  

 arbejdsministeren for, at reguleringen indgår som forslag på de årlige  

 finanslove.
Efter denne metode kommer midlerne til belønning ikke til at  

 figurere i statsregnskabet, idet der alene er tale om at opnå en enkel metode  

 til angivelse af den samlede omfordeling.
At der er tale om en rabat/omfordelingsordning betyder reelt, at  

 ordningen, bortset fra et mindre administrationsbidrag, ikke pålægger  

 arbejdsgiverne nye udgifter.
Der er således blot tale om, at de  

 arbejdsgivere, som gennemfører arbejdsmiljøforbedringer, får tilskud til  

 betaling af det lovpligtige bidrag til erhvervssygdomssikringen fra de  

 arbejdsgivere, der ikke gennemfører forbedringer.
Eftersom bidraget til  

 erhvervssygdomssikringen er brancherelateret, vil omfordelingen ligeledes  

 være begrænset til den enkelte branche.
 AES-bestyrelsen skal allerede i løbet af 1998 vurdere behovet for at  

 justere den samlede økonomiske volumen i belønningsordningen.
Kriterierne for at opnå belønning De kriterier, som arbejdsgiverne skal opfylde for at opnå belønning,  

 udarbejdes med udgangspunkt i den viden om arbejdsmiljøet, som findes tættest  

 på virksomhederne.
De kommende branchearbejdsmiljøråd bestående af  

 arbejdsmarkedets parter udarbejder forslag til belønningsværdige kritierier.  

 Branchearbejdsmiljørådene (BAR'ene) vil frit kunne inddrage andre  

 arbejdsmiljøsagkyndige.
BAR'enes forslag til kriterier indsamles og bearbejdes af AES med henblik  

 på udarbejdelse af en indstilling til arbejdsministeren af de kriterier, der  

 skal give virksomhederne mulighed for at opnå belønning.
Arbejdsministeren  

 fastsætter de endelige kriterier, som AES derefter melder ud til samtlige  

 arbejdsgivere ledsaget af oplysninger om den belønning i form af rabat, som  

 opfyldelse af kriterierne kan berettige virksomhederne til.
Kriterierne kan have forskellig karakter.
De to hovedtyper af kriterier er  

 generelle og brancherettede kriterier, som igen kan opdeles i proces- og  

 enkeltstående aktiviteter.
Som eksempel på et generelt kriterium kan nævnes  

 arbejdsmiljøstyringssystemer, som udformes ens for samtlige brancher, mens  

 støjreduktion er et eksempel på en brancherettet enkeltstående aktivitet.
Kriterierne skal hele tiden ligge udover de krav, som Arbejdstilsynet  

 stiller til opfyldelse af arbejdsmiljølovgivningen og skal indebære en  

 omfordeling af midler fra en større andel til en mindre andel af  

 virksomhederne inden for brancherne.
Af disse årsager vil det være nødvendigt  

 med løbende revision af de fastlagte kriterier.
Administration af belønningsordningen Det sikres, at den størst mulige andel af virksomhedernes bidrag til  

 belønningsordningen vender tilbage til virksomhederne som belønning.  

 Administration af belønningsordningen skal tilrettelægges enkelt og billigt i  

 et system, hvor ansøgningen om belønning udformes som en selvangivelse, der  

 kan behandles elektronisk.
Som det fremgår af socialministerens samtidig  

 fremsatte lovforslag til ændring af lov om forsikring mod følger af  

 arbejdsskade og lov om forsikringsvirksomhed, varetager Arbejdsmarkedets  

 Tillægspension (ATP) administrationen af såvel erhvervssygdomsordningen som  

 belønningsordningen.
Arbejdstilsynet fører stikprøvekontrol med, om de virksomheder, der opnår  

 belønning, har gennemført eller igangsat de oplyste forbedringer.
Derudover  

 indebærer ordningen kontrol af arbejdsmiljøforholdene på de virksomheder, der  

 søger om belønning, ved at sikkerhedsrepræsentanten eller en repræsentant for  

 de ansatte skal påtegne ansøgningen, og der skal foreligge dokumentation for,  

 at den ansøgende virksomhed arbejder systematisk med sit arbejdsmiljø.
Tidspunktet for indførelse af belønningsordningen Arbejdet med udformning af de første sæt belønningsværdige kriterier  

 gennemføres i 1998, så de ligger klar med henblik på virksomhedernes  

 ansøgning om belønning for aktiviteter, der igangsættes, når ordningen er  

 indført den 1. januar 1999.
 Derudover indeholder lovforslaget følgende justeringer:
 - Det præciseres, at opgaven med godkendelse af kvalitet og  

 kvalifikationer hos bedriftssundshedstjensterne kan henlægges til Dansk  

 Akkreditering under Erhvervsfremmestyrelsen.
 - AES gøres til medbidragsyder til finansiering af den partsstyrede  

 arbejdsmiljøindsats, svarende til, at AES overtager sikringen mod følger af  

 erhvervssygdomme.
