Fremsat den 19. december 2012 af ministeren for sundhed og forebyggelse (Astrid Krag) Forslag til Lov om ændring af sundhedsloven (Økonomisk støtte til tandproteser til personer med epilepsi) § 1 I sundhedsloven, jf. lovbekendtgørelse nr. 913 af 13. juli 2010, som ændret senest ved § 1 i lov nr.
L 39 A, foretages følgende ændringer:
 1. Overskriften før § 135 affattes således:
 »Økonomisk støtte til tandproteser ved ulykkesbetingede tandskader og tandskader som følge af epileptiske anfald«.
 2. I § 135 indsættes som stk. 2:
»Stk. 2. Kommunalbestyrelsen yder støtte til tandproteser til personer med epilepsi i tilfælde af funktionelt ødelæggende eller vansirende følger af skader på tænder, mund eller kæber opstået ved et epileptisk anfald.« § 2 Stk. 1. Loven træder i kraft den 1. februar 2013.
 Stk. 2. Loven finder anvendelse for skader opstået efter lovens ikrafttræden.
§ 3 Loven gælder ikke for Færøerne og Grønland, men kan ved kongelig anordning sættes helt eller delvis i kraft for Færøerne med de ændringer, som de særlige færøske forhold tilsiger.
Bemærkninger til lovforslaget Almindelige bemærkninger 1. Indledning Lovforslaget har til formål at udvide den eksisterende ordning efter sundhedslovens § 135 om støtte til tandproteser ved ulykkesbetingede tandskader til også at omfatte tandskader opstået ved epileptiske anfald hos personer med epilepsi.
2. Lovforslagets baggrund og formål Personer med epilepsi kan undertiden få skader på tænder, mund eller kæber ved et epileptisk anfald.
Der vil oftest være tale om skader, der skyldes fald eller trykpåvirkninger, fordi personen bider for hårdt sammen under krampeanfaldet.
Personer med epilepsi kan derfor have betydelige udgifter til tandpleje, herunder først og fremmest til tandproteser (tandprotetiske erstatninger).
Tandskader, der opstår hos personer med epilepsi ved et epileptisk anfald, er ikke omfattet af den eksisterende ordning i sundhedslovens § 135 om økonomisk støtte til ulykkesbetingede tandskader.
Det skyldes, at sådanne skader ikke anses for at være en følge af et ulykkestilfælde - men en følge af personens tilgrundliggende sygdom (epilepsi).
 Men henblik på at sikre, at denne gruppe af borgere, der som følge af deres særlige og kroniske sygdom er i risiko for at få svære skader på tænder, mund og kæber, ikke er ringere stillet i økonomisk og behandlingsmæssig henseende end borgere, der rammes af tandskader i forbindelse med en ulykke, har regeringen (Socialdemokraterne, Det Radikale Venstre og Socialistisk Folkeparti) og Enhedslisten som en del af finansloven for 2013 på sundhedsområdet indgået følgende aftale:
»Regeringen og Enhedslisten er [] enige om, at lade epilepsipatienter blive omfattet af den eksisterende ordning efter sundhedslovens § 135, hvorefter ulykkesbetingede skader behandles vederlagsfrit.« Formålet med dette lovforslag er at udmønte denne aftale og dermed give personer med epilepsi, der får skader på tænder, mund eller kæber ved et epileptisk anfald, ret til at modtage økonomisk støtte til behandling af skaderne i overensstemmelse med den gældende ordning i sundhedslovens § 135 om støtte til ulykkesbetingede tandskader.
 Ved at indføre et bedre tandplejetilbud til denne udsatte patientgruppe vil lovforslaget også medvirke til at forebygge ulighed i tandsundhed.
3. Lovforslagets indhold 3.1. Gældende ret Efter den gældende bestemmelse i sundhedslovens § 135 skal kommunalbestyrelserne yde økonomisk støtte til tandproteser til personer i tilfælde af funktionelt ødelæggende eller vansirende følger af ulykkesbetingede skader på tænder, mund eller kæber.
Støtten ydes uafhængigt af personens indkomst eller formueforhold.
Støtten til tandproteser omfatter støtte til erstatning for én eller flere manglende eller beskadigede tænder, samt skader opstået på tandproteser.
Det vil sige faste proteser i form af kroner, broer og implantater samt aftagelige proteser i form af del- eller helproteser.
 Der er i bekendtgørelse nr. 179 af 28. februar 2012 om tandpleje fastsat nærmere regler om tildeling af støtte til tandproteser efter sundhedslovens § 135.
 Det fremgår således af bekendtgørelsens § 17, stk. 2 og 3, at der kun kan ydes støtte i henhold til ordningen, i det omfang tandskaden ikke er dækket af en forsikring, og kun til behandling, der er i overensstemmelse med tandsættets status og vedligeholdelsesniveau.
 Det fremgår desuden af § 17, stk. 4, i bekendtgørelsen, at patienten kan få refunderet et beløb svarende til prisen på den behandling, som kommunen har godkendt støtte til, hvis patienten ønsker en anden behandling end den, der er bevilliget støtte til.
 Endelig fremgår det af bekendtgørelsens § 17, stk. 5, at der ikke ydes støtte til reparation eller udskiftning af en tidligere bevilliget tandprotese.
 Herudover har Sundhedsstyrelsen i vejledning nr. 10128 af 30. juni 2006 om omfanget af og kravene til den kommunale og regionale tandpleje fastsat retningslinjer for omfanget af og kravene til kommunernes administration af støtteordningen i sundhedslovens § 135.
 Af vejledningen fremgår det bl.a., at støtten alene ydes til afhjælpning af følger af pludselige og direkte skadevirkninger og ikke til afhjælpning af følgerne af ulykkestilfælde, der skyldes sygdom, herunder epilepsi, som anført ovenfor.
Det fremgår endvidere af vejledningen, at der ved tildeling af støtte bør lægges vægt på en umiddelbar tidsmæssig sammenhæng mellem ulykken og det behandlingsbehov, der er opstået som følge af den ulykkesbetingede skade, idet formålet med ordningen er at sikre restituering efter den ulykkesbetingede skade.
Det fremgår således også af vejledningen, at der ikke ydes støtte til senere opståede skader, der ikke har umiddelbar sammenhæng med den oprindelige skade.
Der eksisterer ikke andre ordninger i sundhedsloven, som giver mulighed for, at personer med epilepsi kan få dækket følger af skader på tænder, mund eller kæber, når skaden er opstået ved et epileptisk anfald.
Personer med epilepsi, der er omfattet af den kommunale omsorgs- eller specialtandpleje, der er reguleret i sundhedslovens §§ 131-134, vil dog  på lige fod med andre borgere - kunne få dækket deres tandskader i overensstemmelse med disse ordninger.
Det gælder også de skader, der måtte opstå ved et epileptisk anfald.
Det skal i den forbindelse bemærkes, at der er en højere forekomst af epilepsi hos udviklingshæmmede borgere.
Disse borgere er omfattet af omsorgs- eller specialtandplejen, men ordningerne vil ikke komme andre borgere med epilepsi til gode.
3.2. Lovforslagets indhold Det foreslås i overensstemmelse med finanslovsaftalen for 2013 at udvide den eksisterende ordning i sundhedslovens § 135 om økonomisk støtte til tandproteser til også at omfatte følger af skader på tænder, mund eller kæber hos personer med epilepsi, der er opstået ved et epileptisk anfald.
Ved en person med epilepsi forstås en person, der har gentagne uprovokerede epileptiske anfald.
Det skal i den forbindelse bemærkes, at den foreslåede ordning ikke omfatter følger af skader, der er opstået ved anfald af epileptisk karakter, der ikke er forbundet med diagnosen epilepsi.
Det betyder bl.a., at skader, der skyldes såkaldt refleksepilepsi, der fx kan være udløst af fotostimulation eller specielle musikstykker, ikke er omfattet af ordningen.
Ordningen omfatter heller ikke følger af skader, der opstår i forbindelse med provokerede krampeanfald udløst af stress, søvnmangel eller hypoglykæmi hos personer, der ikke har epilepsi.
Personer, der lider af epilepsi, vil som følge af den foreslåede udvidelse af støtteordningen få ret til at modtage økonomisk støtte til tandproteser (tandprotetiske erstatninger) til afhjælpning af de direkte følger af skader på tænder, mund og kæber opstået ved et epileptisk anfald.
Der ydes ikke støtte til operative indgreb, tandregulering eller løbende forebyggende eller behandlende tandpleje.
Der vil endvidere ikke kunne ydes støtte til afhjælpning af skader på tænder, der kan henføres til brugen af medicin.
 Den gældende bestemmelse i sundhedslovens § 136, stk. 2, åbner mulighed for, at ministeren for sundhed og forebyggelse kan fastsætte nærmere regler om tildeling af støtte efter § 135. Der vil med hjemmel i denne bestemmelse blive fastsat nærmere regler om den nye støtteordning for personer med epilepsi, der svarer til den gældende regulering i § 17 i bekendtgørelse om tandpleje.
I den forbindelse vil der bl.a. blive fastsat regler om, at borgere, der er berettiget til støtte efter den foreslåede nye ordning for personer med epilepsi, kan få refunderet et beløb svarende til prisen på den behandling, som kommunen har godkendt støtte til, hvis personen ønsker en anden behandling.
Det betyder, at personen - med den kommunale støtte og mod eventuel at erlægge en egenbetaling  frit kan vælge en anden og dyrere behandling end den, kommunalbestyrelsen yder støtte til.
4. Økonomiske og administrative konsekvenser for det offentlige Dansk Epilepsiforening har i 2008 på baggrund af svenske opgørelser estimeret, at cirka 130 personer med epilepsi i løbet af et år har behov for tandbehandling som følge af fald og/eller brug af medicin.
Foreningen har vurderet, at 50 pct. af disse personer tilhører specialtandplejen.
De øvrige 50 pct. skal behandles hos praktiserende tandlæge.
 Det skønnes på den baggrund, at de offentlige merudgifter ved en udvidelse af den eksisterende ordning efter sundhedslovens § 135 til også at omfatte tandskader opstået ved epileptiske anfald vil udgøre 1,0 mio. kr. om året.
5. Økonomiske og administrative konsekvenser for erhvervslivet Det må formodes, at udvidelsen af ordningen efter sundhedslovens § 135 til at omfatte skader på tænder, mund eller kæber, der er opstået ved epileptiske anfald hos personer med epilepsi, vil medføre, at langt de fleste af de borgere, der vil blive omfattet af ordningen, vil vælge at tage imod tilbuddet om økonomisk støtte.
 Ministeriet for Sundhed og Forebyggelse har ikke oplysninger om, hvor stor en del af de borgere, der vil være berettiget til økonomisk støtte efter den foreslåede nye ordning, der i dag afstår helt eller delvist fra nødvendig tandplejebehandling efter et epileptisk anfald, fordi de ikke har råd til at gå til tandlæge eller klinisk tandtekniker.
Da det imidlertid ikke kan udelukkes, at flere end i dag vil søge behandling for skader, der er opstået ved et epileptisk anfald, efter indførelsen af den nye støtteordning, vil forslaget formentlig få positive økonomiske konsekvenser for de private tandlæger og kliniske tandteknikere, der står for den praktiske udførelse af behandlingen.
Konsekvenserne vil dog være begrænsede, når henses til, at den foreslåede ordning alene vil berøre et meget begrænset antal borgere.
Hertil kommer, at langt de fleste borgere med epilepsi - i et eller andet omfang - må formodes allerede i dag at søge behandling for de tandskader, som de pådrager sig ved et epileptisk anfald.
6. Administrative konsekvenser for borgerne Forslaget har begrænsede administrative konsekvenser for borgerne, idet borgere, der ønsker at opnå støtte efter den foreslåede ordning, i samråd med deres tandlæge vil skulle ansøge kommunalbestyrelsen herom.
7. Miljømæssige konsekvenser Forslaget har ingen miljømæssige konsekvenser.
8. Forholdet til EU-retten Forslaget indeholder ikke EU-retlige aspekter.
9. Hørte myndigheder og organisationer Et udkast til lovforslag har været sendt i høring hos Danske Patienter, Danske Regioner, Dansk Tandlægeforening, Dansk Tandplejerforening, Datatilsynet, De Offentlige Tandlæger, Epilepsiforeningen, Kommunernes Landsforening, Landsforeningen af Kliniske Tandteknikere, Lægeforeningen, Organisationen af Lægevidenskabelige Selskaber, Patientforeningen Danmark, Praktiserende Tandlægers Organisation, Sundhedsstyrelsen, Sygeforsikringen »danmark« og Videnscenter for Handicap og Socialpsykiatri.
Bemærkninger til lovforslagets enkelte bestemmelser § 1 Til nr. 1 Det foreslås at præcisere overskriften før § 135 i overensstemmelse med det foreslåede anvendelsesområde for bestemmelsen.
Til nr. 2 Det foreslås med indsættelsen af et stk. 2 i § 135 at indføre en ret for personer med epilepsi til at oppebære økonomisk støtte til tandproteser (tandprotetiske erstatninger) i tilfælde af funktionelt ødelæggende eller vansirende følger af skader på tænder, mund eller kæber, der er opstået ved et epileptisk anfald.
 De skader, der vil kunne opnås støtte til at få afhjulpet, er først og fremmest skader, der skyldes fald eller kraftpåvirkninger under krampeanfaldet, hvorved der fx kan være opstået skader på tænder i form af frakturer af kroner eller tandrødder, tandtab mm.
Der vil ikke være mulighed for at opnå økonomisk støtte til andre typer af skader, herunder skader på tænder, der kan henføres til brugen af medicin.
Der vil heller ikke kunne ydes støtte til operative indgreb, tandregulering eller løbende forebyggende eller behandlende tandpleje.
Endvidere ydes støtten kun til afhjælpning af direkte skadevirkninger og ikke til senere opståede skader, der ikke har umiddelbar sammenhæng med den oprindelige skade.
Der vil heller ikke kunne ydes støtte til reparation eller udskiftning af en tidligere bevilget tandprotese (tandprotetiske erstatninger), medmindre denne beskadiges ved et efterfølgende nyt epileptisk anfald.
Den foreslåede støtte til personer med epilepsi vil skulle ydes af kommunalbestyrelserne efter ansøgning fra den enkelte borger.
I praksis vil borgerens tandlæge skulle udarbejde et behandlingsoverslag, der sendes til kommunen til godkendelse.
Der vil desuden skulle foreligge lægelig dokumentation for sygdom (epilepsi) og erklæring fra egen tandlæge med journaloptegnelser, der kan dokumentere, at der er opstået en tandskade ved et epileptisk anfald.
 Hvis borgeren ønsker en anden og dyrere behandling end den, kommunen har godkendt støtte til, kan vedkommende få refunderet det godkendte beløb i kommunen og selv betale resten.
 Der henvises desuden til pkt. 3.2. i lovforslagets almindelige bemærkninger.
§ 2 Det foreslås at loven skal træde i kraft den 1. februar 2013 og finde anvendelse for skader, der er opstået efter lovens ikrafttræden.
§ 3 Sundhedsloven gælder ikke for Færøerne og Grønland, men dele af loven, herunder den gældende bestemmelse i § 135, kan ved kongelig anordning sættes helt eller delvis i kraft for Færøerne med de afvigelser, som de særlige færøske forhold tilsiger.
Det foreslås på den baggrund, at lovens territoriale anvendelsesområde fastsættes så det svarer til hovedlovens anvendelsesområde.
