 Vederlag for en lejers afståelse af en køberet i forbindelse med salg  

 af den pågældende ejendom fra ejeren, men i henhold til aftale mellem lejeren  

 og køberen, blev anset for skattepligtig særlig indkomst i henhold til  

 ejendomsavancebeskatningsloven.
 B ApS klagede over den af Ligningsrådet trufne afgørelse vedrørende de  

 skattemæssige konsekvenser ved selskabets opgivelse af køberetten til en  

 ejendom mod et vederlag på 700.000 kr.
Af de tilvejebragte oplysninger fremgik, at det klagende selskab, der drev  

 produktionsvirksomhed, med skæringsdato den 1. maj 1983 havde lejet den i  

 sagen omhandlede ejendom af A/S B Bank med 10 års uopsigelighed fra  

 udlejerens side.
I henhold til lejekontrakten havde lejeren i 5 år fra  

 lejemålets indgåelse at regne køberet til ejendommen til 1,1 mio. kr.
På  

 grund af uforudsete vanskeligheder, herunder høje omkostninger ved at drive  

 virksomheden i de lejede lokaler, havde selskabet ultimo 1984 besluttet at  

 flytte produktionen til selskabets egen ejendom.
Man begyndte herefter at  

 undersøge mulighederne for at finde en køber til de lejede lokaler, således  

 at selskabet på dette grundlag kunne afstå sin tinglyste køberet til  

 udlejeren mod betaling.
Det lykkedes selskabet at indgå aftale med en køber  

 af ejendommen til en kontant købesum på 1,8 mio. kr. med skæringsdag den 1.  

 maj 1986. Selskabet havde derefter anmodet banken om at udstede skøde direkte  

 til køberen med en købesum på 1,8 mio. kr. på vilkår, at banken udbetalte  

 selskabet 700.000 kr. som vederlag for opgivelse af køberetten.
 Selskabets advokat havde bedt om forhåndsbesked om, hvorvidt selskabets  

 opgivelse af køberetten til den i sagen omhandlede ejendom mod et vederlag på  

 700.000 kr. kunne ske uden skattemæssige konsekvenser for selskabet som lejer  

 af ejendommen og dennes ejer, A/S B Bank, der i forbindelse med opgivelsen af  

 køberetten skulle overdrage ejendommen til tredjemand.
Da den omhandlede køberet efter det oplyste ikke kunne anses for at være  

 erhvervet som led i selskabets næring, havde Ligningsrådet udtalt, at  

 selskabets opgivelse af køberetten mod vederlag i det foreliggende tilfælde  

 måtte sidestilles med udnyttelse af køberetten og samtidig salg af ejendommen  

 til køberen, med hvem selskabet havde indgået en bindende aftale, og dette  

 salg ville være omfattet af ejendomsavancebeskatningsloven (salg inden 3 år).  

 Vederlaget, 700.000 kr., for opgivelse af køberetten var herefter ifølge  

 Ligningsrådet skattepligtigt som særlig indkomst.
For så vidt angik banken  

 havde Ligningsrådet bemærket, at salget af ejendommen skulle henføres til  

 beskatning efter næringssynspunktet som almindelig indkomst, hvorved den  

 skattepligtige fortjeneste ville være at reducere med det til selskabet for  

 opgivelse af køberetten erlagte vederlag.
Selskabets advokat nedlagde påstand om, at selskabet ikke skulle beskattes  

 af det i sagen omhandlede vederlag.
Til støtte herfor henviste han bl.a. til  

 den skatteretlige litteratur på området og Landsskatterettens afgørelse  

 offentliggjort i Landsskatterettens Meddelelser 1978.69, hvorefter vederlag  

 for opgivelse af køberet normalt ikke beskattes.
Ligningsrådets afgørelse  

 indebar efter advokatens opfattelse en uhjemlet stramning i forhold til den  

 hidtidige retstilstand, idet overdragelse af en køberet nu blev sidestillet  

 med overdragelse af fast ejendom.
Advokaten påpegede i denne forbindelse, at  

 det i ligningsvejledningen for 1984, side 569, var anført, at vederlag for  

 opgivelse af køberet normalt ikke indkomstbeskattes, og at dette afsnit var  

 overført uændret til 1985 og 1986 udgaven.
I disse var der dog tilføjet et  

 nyt afsnit om overdragelse af køberet mod vederlag, hvorefter sådant vederlag  

 var skattepligtigt for overdrageren, hvis udnyttelse af køberetten og  

 påfølgende salg af ejendommen ville have medført beskatning som almindelig  

 eller særlig indkomst efter ejendomsavancebeskatningsloven.
Denne ændring af  

 ligningsvejledningen havde efter advokatens opfattelse ingen støtte i  

 lovgivningen eller praksis.
Efter det oplyste kunne Landsskatteretten tiltræde, at den af klageren  

 foretagne disposition under de foreliggende omstændigheder ikke faldt ind  

 under reglerne om opgivelse af køberet mod et passende vederlag til ejeren,  

 men at dispositionen, der var foretaget i forståelse med den potentielle  

 køber, måtte sidestilles med en udnyttelse af køberetten og samtidigt salg af  

 ejendommen til køberen.
Det omhandlede vederlag på 700.000 kr. måtte derfor  

 anses for at være skattepligtigt for selskabet som særlig indkomst efter  

 ejendomsavancebeskatningsloven.
Den af Ligningsrådet afgivne forhåndsbesked  

 blev derfor stadfæstet.
 LV 1987, H 5.2.2.
