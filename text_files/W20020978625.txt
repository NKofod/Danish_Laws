Konkrete afgørelser vedr. § 1, stk. 2 I Nævnet havde i 2002 lejlighed til - antagelig for første gang - i sagen, (N. j. nr.137/2002) at tage stilling til, om der kunne betales erstatning for afhentningsudgifter i forbindelse med børnebortførelse.
Faderen var i marts 2001 rejst ud af Danmark til Iran sammen med fællesbarnet til trods for, at moderen ved separationsbevillingen i Danmark havde fået tilkendt forældremyndigheden alene over barnet.
I maj 2001 var moderen rejst til Iran, hvor hun boede sammen med barnet og dets fader, indtil det i juni 2001 lykkedes hende at få barnet med sig hjem til Danmark.
Der blev efterfølgende rejst straffesag i Danmark mod faderen for overtrædelse af straffelovens § 215, stk. 1, jf. § 261, ved at have unddraget fællesbarnet moderens forældremyndighed.
Moderen rejste herunder krav om erstatning på ca. 9.000 kr., der i det væsentlige udgjorde udgifter til transporten Danmark  Iran t/r og til fortæring undervejs.
Faderen blev idømt fængsel i 3 måneder, der blev gjort betinget under hensyn til, at han og barnets moder på ny samlevede.
Byretten henviste erstatningskravet til eventuelt civilt søgsmål.
Moderen ansøgte herefter nævnet om erstatning for udgifterne til hjembringelsen af fællesbarnet.
Nævnet afslog ansøgningen og henviste til, at nævnet efter offererstatningslovens § 1, stk. 1, kun betaler erstatning og godtgørelse for personskade, der er sket ved overtrædelse af straffeloven.
