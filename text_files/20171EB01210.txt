Beretning afgivet af Uddannelses- og Forskningsudvalget den 29. maj 2018 Beretning over Forslag til folketingsbeslutning om at lade unge over 18 år anbragt uden for hjemmet få muligheden for at modtage SU [af Jens Henrik Thulesen Dahl (DF) m.fl.]:
1. Udvalgsarbejdet Beslutningsforslaget blev fremsat den 23. marts 2018 og var til 1. behandling den 4. maj 2018. Beslutningsforslaget blev efter 1. behandling henvist til behandling i Uddannelses- og Forskningsudvalget.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Udvalget finder det yderst urimeligt, at unge mennesker over 18 år anbragt i efterværn på et anbringelsessted ikke har mulighed for at tilvælge at modtage SU frem for uddannelseshjælp, hvis de går i gang med en uddannelse.
Unge mennesker, der modtager uddannelseshjælp, har ikke mulighed for at søge om SU-lån, have en indtægt ved siden af deres uddannelseshjælp eller have en opsparing på over 10.000 kr. uden at blive modregnet i uddannelseshjælpen.
 Udvalget gør opmærksom på vigtigheden af, at udsatte unge mennesker oplever og lever livet på samme vilkår, som andre unge mennesker, og mener derfor, at der skal tages hånd om denne udfordring snarest muligt.
Udvalget anerkender dog også, at der pågår en undersøgelse, som Ankestyrelsen foretager for Børne- og Socialministeriet, hvor det skal belyses, hvad unge i efterværn har som indtægtsgrundlag, og hvilken praksis kommunerne har for opkrævning af egenbetaling.
Analysen forventes at ligge klar i efteråret 2018.
 Udvalget opfordrer uddannelses- og forskningsministeren til at sikre, at undersøgelsen om, hvad unge i efterværn har som indtægtsgrundlag, og kommunernes praksis for opkrævning af egenbetaling ligger klar senest medio oktober 2018. På baggrund heraf opfordrer udvalget på det kraftigste uddannelses- og forskningsministeren til at indkalde Folketingets partier til forhandlinger om, hvordan det fremover kan sikres, at unge, der er anbragt uden for hjemmet, får mulighed for at tilvælge SU i stedet for uddannelseshjælp, hvis de starter en uddannelse.
 P.u.v.
