Nr BSF 33 Forslag til folketingsbeslutning om en særlig fædreorlov Fremsat af Anne Baastrup (SF) Aage Frandsen (SF) Steen Gade (SF) den 31. oktober 1995 Folketinget opfordrer regeringen til i folketingsåret 1996-97 at fremsætte lovforslag om en særlig fædreorlov efter følgende principper:
 - Den gældende orlov for fædre på 14 dage inden for de første 14 uger  

 udvides til 4 uger.
 - Den gældende orlov for mødre på 4 uger inden fødslen og 14 uger efter  

 fødslen bevares.
- Den gældende orlov på 10 uger herefter udvides til 16 uger med mulighed  

 for forældrene til frit at dele den i måneder og hele uger.
Moderens samlede  

 orlov kan dog ikke overstige 24 uger.
- Faderen skal have mulighed for 4 ugers orlov alene.
Vælger han ikke at  

 tage disse ugers orlov, bortfalder de.
Bemærkninger til forslaget Erfaringerne med udvidelsen af barselorloven i 1982 viste, at der var stor  

 interesse herfor.
Næppe mange børn sendes i daginstitution eller lignende,  

 før de er 6-7 måneder.
 En af intentionerne med udvidelsen af orloven var imidlertid også, at  

 faderen skulle få mulighed for at tage barselorlov.
 Kun få fædre benytter sig af denne mulighed. 50 pct. af fædrene tager de  

 første 14 dage helt eller delvis, men kun 5-6 pct. tager orlov i de sidste  

 måneder.
Årsagen hertil er formentlig hensynet til amning af barnet.
I takt med den  

 stigende forurening er der næppe mange sundhedsplejersker, som ikke gør meget  

 ud af at overtale mødrene til at amme, så længe barnet skal leve af mælk.
 Men erfaringerne fra børnepasningsorloven viser dog, at det ikke alene er  

 hensynet til amning, der betyder, at det er moderen, der tager barselorlov.
 Det kan også handle om, hvilke rammer der er lagt, når beslutningen skal  

 tages.
 Undersøgelser i Sverige viser f.eks., at en mere fleksibel barselorlov  

 virker langt mere attraktiv på fædre.
Det skyldes ifølge disse undersøgelser især hensynet til arbejdspladsen og  

 fædrenes placering på denne.
Men det skyldes også, at de fleste mænd har  

 svært ved at se sig selv i rollen som den, der går hjemme alene med et barn i  

 en længere periode.
Vi kan i dag se en stadig større interesse fra mænds side for at få en  

 solid placering i farrollen.
Og da det fra forskellige forskeres side gang på  

 gang er blevet påvist, hvor vigtigt det er for børn af begge køn at få et  

 nært og stabilt forhold også til deres far, er det måske på tide at sætte  

 dette tema på dagsordenen.
Mænd og kvinder har forskellige måder at være sammen med deres børn på.  

 Disse er dybtliggende og ganske ubeviste i udgangspunktet og kan næppe  

 ændres, hvis omgangen med barnet skal være naturlig.
Børn har brug for begge  

 slags måder at være sammen med deres forældre på.
 For at sikre, at faderen får en rolle at spille fra barnets helt spæde  

 tid, fremsættes dette forslag til folketingsbeslutning om en udvidelse af  

 barselorloven.
Forslagsstillerne regner slet ikke med, at den udvidede barselorlov for  

 faderen vil blive et tilløbsstykke.
Dertil er forestillingerne om  

 »rigtige mænd« for indgroede.
Det vil derfor være et relativt billigt forslag at gennemføre.
I Sverige  

 har det således taget 20 år at få 50 pct. af fædrene til at tage i gennemsnit  

 6 uger ud over de første 14 dage.
 Det er derfor først og fremmest forslagsstillernes intention at give de  

 nybagte fædre en mulighed, som kan indgå i familiens planlægning af barnets  

 overgang til institutionstilværelsen eller eventuelt moderens overgang fra  

 barselorlov til børnepasningsorlov.
