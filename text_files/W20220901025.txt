SU - tilbagebetalingskrav vedrørende differencen mellem udeboende- og hjemmeboende SU - ikke dokumentation for at have været udeboende Resumé:
 En studerende skal tilbagebetale differencen mellem satsen for udeboende- og hjemmeboende SU for en periode, da den pågældende ikke har kunnet dokumentere at have været udeboende i perioden.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017:
 § 8, stk. 4, om at udeboende studerende får SU med udeboendesats  § 28, om at SU udbetales med foreløbige beløb i støtteåret  § 30, om at foreløbige beløb, der ikke kan tildeles endeligt, kræves tilbagebetalt.
 Bekendtgørelse om statens uddannelsesstøtte (SU-bekendtgørelsen), bekendtgørelse nr. 1515 af 13. december 2017:
 § 18, stk. 5, om at studerende, der modtager eller har modtaget SU med satsen for udeboende skal man kunne  § 18, stk. 6, om at studerende, der har en faktisk og reel udgift til egen bolig skal kunne dokumentere dette med skøde, lejekontrakt el.lign. samt dokumentation for digital betaling af husleje.
  § 18, stk. 7, om at når den studerende ikke har en faktisk og reel udgift til boligen, foretager styrelsen en samlet vurdering af den studerendes dokumentation for boligforholdet, herunder om den studerende har adgang til eget værelse, antallet af personer, der er tillmeldt adressen og boligens afstand fra forældrenes bopæl.
Sagsfremstilling Styrelsen krævede differencen mellem udeboende- og hjemmeboende SU tilbagebetalt for perioden fra september 2019 til juni 2020, da styrelsen vurderede, at den studerende ikke havde dokumenteret at have været udeboende i denne periode.
 Den studerende havde indsendt en lejekontrakt, men havde ikke indsendt dokumentation for digital betaling af husleje, hvorfor der skulle foretages en samlet vurdering af den studerendes dokumentation for bopælsforholdet.
 Den studerende havde som dokumentation indsendt:
 kontoudskrifter  dokumentation for forældres skilsmisse  dokumentation for fritidsjob Ankenævnet stadfæstede styrelsens afgørelse.
Den studerende skulle derfor tilbagebetale differencen mellem udeboende- og hjemmeboende SU for perioden september 2019 til juni 2020.
 Ankenævnet lagde vægt på, at den dokumentation, den studerende havde indsendt, ikke var tilstrækkelig til at dokumentere, at vedkommende havde været udeboende i perioden.
 Afgørelse:
 Ankenævnet for Statens Uddannelsesstøtteordninger fandt, at den studerende skulle tilbagebetale differencen mellem udeboende- og hjemmeboende SU for perioden september 2019 til juni 2020.
 Begrundelse for afgørelsen:
 Vi vurderer, at du ikke opfyldte betingelserne for at blive anset som udeboende i relation til SU i perioden fra september 2019 til juni 2020. Du skal derfor tilbagebetale differencen mellem satsen for udeboende og satsen for hjemmeboende studerende for denne periode.
 Det fremgår af CPR-registeret, at du i perioden fra 20. april 2019 til 4. juni 2020 har haft adresse på [adresse].
 Du har fremsendt en lejekontrakt.
 Du har ikke fremsendt dokumentation for digital betaling af husleje.
 Vi bemærker, at hvis man ikke kan fremvise både lejekontrakt og dokumentation for digital betaling af husleje, foretager vi en samlet vurdering af dokumentationen på sagen.
 Vi er opmærksomme på dine oplysninger om, at du flyttede hjem til din [familiemedlem], da der var meget uro hos dine forældre, da dine forældre lå i skilsmisse.
 Vi er endvidere opmærksomme på, at du flyttede hjem til din [familiemedlem], da der boede 8 personer i din mors 3-værelses lejlighed, hvilket også gav en del uro.
 Vi er endelig opmærksomme på din oplysning om, at du ikke betaler husleje, da din [familiemedlem] lader dig bo gratis, til du kan finde et kollegieværelse.
 Dette kan ikke føre til en ændret vurdering, da vi ikke finder det dokumenteret, at du har boet på adressen i den pågældende periode.
 Vi er opmærksomme på, at du har indsendt kontoudskrifter.
 Vi finder dog, at disse ikke kan dokumentere, at du har været udeboende i perioden.
 Vi har inden forbindelse lagt særlig vægt på, at du ifølge kontoudskrifterne kun har haft få posteringer i dagligvarebutikker.
 Vi finder, at dette ikke tyder på, at du har ført en selvstændig husholdning.
 Vi er opmærksomme på dine oplysninger om, at du ofte spiser ude.
 Vi er i den forbindelse opmærksomme på, at du har en del posteringer til fastfood/take-away, men vi finder, at der ikke er tale om et omfang, der kan forklare det lave forbrug i dagligvareforretninger.
 Vi har endelig lagt vægt på, at der er 2 km. mellem begge dine forældres bopæl og den bopæl, du er tilmeldt.
 Vi har derfor ikke lagt vægt på, at du har handlet i butikker i nærheden af det lejede.
 Vi har derfor heller ikke lagt vægt på, at du har fritidsjob i nærheden af det lejede.
 Vi finder således ud fra en samlet vurdering, at du ikke har dokumenteret, at du var udeboende i perioden fra september 2019 til juni 2020.
