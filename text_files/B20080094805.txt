Bilag 1 Bilag 2 Bekendtgørelse om opgørelse og fordeling af nedsættelsen af statstilskuddet til kommunerne i 2009 som følge af overskridelse af de budgetterede serviceudgifter eller anlægsudgifter for 2008 I medfør af § 3, stk. 1, i lov nr. 478 af 17. juni 2008 om regulering af statstilskuddet til kommunerne i 2009, fastsættes:
Opgørelse og fordeling af nedsættelsen af statstilskuddet til kommunerne i 2009 § 1. Den samlede overskridelse af de kommunale serviceudgifter eller bruttoanlægsudgifter i budgetterne for 2008 efter § 1, stk. 1, i lov om regulering af statstilskuddet til kommunerne i 2009, opgøres som summen af kommunernes serviceudgifter henholdsvis bruttoanlægsudgifter i det revisionspåtegnede regnskab for 2008 fratrukket summen af kommunernes serviceudgifter henholdsvis bruttoanlægsudgifter i budgettet for 2008, jf. §§ 3 og 4.
 § 2. Den samlede nedsættelse af statens tilskud til kommunerne i 2009 svarer til overskridelsen af henholdsvis de kommunale serviceudgifter og bruttoanlægsudgifter for 2008, opgjort efter § 1.
 Stk. 2. Den enkelte kommunes andel af den samlede nedsættelse opgøres som forholdet mellem:
1) den enkelte kommunes serviceudgifter henholdsvis bruttoanlægsudgifter i det revisionspåtegnede regnskab for 2008 fratrukket kommunens serviceudgifter henholdsvis bruttoanlægsudgifter i budgettet for 2008, og 2) summen af henholdsvis kommunernes serviceudgifter og bruttoanlægsudgifter i det revisionspåtegnede regnskab for 2008 fratrukket summen af henholdsvis kommunernes serviceudgifter og bruttoanlægsudgifter i budgettet for 2008.
 Stk. 3. I opgørelsen efter stk. 2 indgår kun de kommuner, hvor henholdsvis kommunens serviceudgifter og bruttoanlægsudgifter i det revisionspåtegnede regnskab for 2008 overstiger budgettet for 2008.
 Stk. 4. Opgørelsen efter stk. 1 og 2 korrigeres for dispensationer i henhold til § 3, stk. 2, i lov om regulering af statstilskuddet til kommunerne i 2009, i det omfang, dispensationen er udnyttet.
Opgørelse af kommunernes serviceudgifter og bruttoanlægsudgifter for 2008 § 3. Kommunernes serviceudgifter for 2008 opgøres ud fra det kommunale budget- og regnskabssystem som nettodriftsudgifterne inklusive statsrefusion (dranst 1 og 2) på hovedkonto 0, 2, 3, 4, 5 og 6 i den kommunale kontoplan fratrukket nettodriftsudgifterne inklusive statsrefusion (dranst 1 og 2) på funktionerne 3.30.45, 3.38.77, 4.62.81, 5.46.60, 5.46.61, 5.46.65, 5.48.67, 5.48.68, 5.48.69, 5.48.70, 5.57.71, 5.57.72, 5.57.73, 5.57.74, 5.57.75, 5.57.76, 5.57.77, 5.58.81, 5.68.97 og 5.68.98 samt nettodriftsudgifterne (dranst 1) på funktion 6.52.72 gruppering 001 og nettodriftsudgifterne inklusive statsrefusion (dranst 1 og 2) på funktion 5.58.80 dog undtagen nettodriftsudgifterne (dranst 1) på gruppering 004 og 005.
 Stk. 2. Velfærdsministeren kan i særlige tilfælde foretage korrektioner af opgørelsen af serviceudgifterne efter stk. 1, såfremt der konstateres fejl i opgørelsen af disse.
 Stk. 3. De budgetterede serviceudgifter for 2008 korrigeres med følgende beløb:
 1) En korrektion for ændrede pris- og lønforudsætninger på i alt 1.240 mio. kr.
 2) En korrektion for opgaveændringer i medfør af DUT samt trepartsaftaler på i alt 1.160,7 mio. kr.
 3) En korrektion som følge af udgiftsudviklingen på det specialiserede socialområde på i alt 650 mio. kr.
 Stk. 4. Korrektionerne efter stk. 3, nr. 1 og 3, fordeles på kommunerne i forhold til de budgetterede serviceudgifter for 2008, jf. stk. 1. Korrektionerne efter stk. 3, nr. 2, fordeles på kommunerne efter det indbyggertal, der anvendes ved fordeling af midtvejsreguleringen af statstilskuddet til kommunerne i 2008.
 § 4. Kommunernes bruttoanlægsudgifter for 2008 opgøres ud fra det kommunale budget- og regnskabssystem som bruttoanlægsudgifterne opgjort eksklusive udgifter til forsyningsvirksomheder m.v. på hovedkonto 1 i den kommunale kontoplan, udgifter til jordforsyning på hovedfunktion 0.22, udgifter til ældreboliger på funktion 5.32.30 og udgifter til servicearealer i forbindelse med ældreboliger på funktion 0.25.18, gruppering 003.
 Stk. 2. Velfærdsministeren kan i særlige tilfælde foretage korrektioner af opgørelsen af bruttoanlægsudgifterne efter stk. 1, såfremt der konstateres fejl i opgørelsen af disse.
Udarbejdelse af særlige redegørelser for revisionens gennemgang af regnskab 2008 § 5. Umiddelbart efter revisionens afgivelse af beretning om revision af årsregnskabet for 2008 til kommunalbestyrelsen og senest den 1. september 2009 skal kommunen fremsende en skriftlig redegørelse til Velfærdsministeriet for indholdet af revisionens bemærkninger til regnskabet.
 Stk. 2. Af kommunens redegørelse efter stk. 1 skal det tydeligt fremgå, om revisionen har givet bemærkninger til regnskabet for 2008, som har betydning for opgørelsen af kommunens serviceudgifter eller bruttoanlægsudgifter.
Ikrafttræden § 6. Bekendtgørelsen træder i kraft den 1. januar 2009.
Velfærdsministeriet, den 23. september 2008 Karen Jespersen / Niels Jørgen Mau Bilag 1 Opgørelsen af kommunernes budgetterede serviceudgifter for 2008 inklusive korrektioner efter § 3 Bilag 2 Opgørelsen af kommunernes budgetterede bruttoanlægsudgifter for 2008 inklusive korrektioner efter § 4.
