 I medfør af § 4, stk. 5, og § 7, stk. 3, i lov om folkeskolen jfr.  

 lovbekendtgørelse nr. 541 af 21. august 1986, fastsættes:
§ 1.  Dansk Formålet med undervisningen er, at eleverne udvikler deres færdighed i at  

 bruge sproget godt og alsidigt og øger deres forståelse af talt og skrevet  

 dansk.
 Stk. 2.  Eleverne skal udvikle deres sans for  

 perspektiver og værdier samt deres udtryks- og læselyst gennem oplevelse og  

 analyse, forståelse og vurdering af ældre og nyere digtning såvel som andre  

 udtryksformer.
§ 2.  Regning/matematik Formålet med undervisningen er, at eleverne tilegner sig grundlæggende  

 matematiske begreber og indsigt i udvalgte områder inden for faget.
Stk. 2.  Undervisningen skal sigte imod, at eleverne  

 erkender fagets rolle som beskrivelsesmiddel og den særlige stilling, som  

 ræsonnementer har i faget.
Eleverne skal opnå fortrolighed med, hvordan  

 fagets begrebsområder opbygges.
 Stk. 3.  Det skal tilstræbes, at eleverne tilegner sig  

 arbejdsmetoder, der kan sætte dem i stand til såvel på egen hånd som i  

 samarbejde dels at erkende, formulere og løse problemer, dels at skaffe sig  

 viden.
 Stk. 4.  Undervisningen skal medvirke til, at eleverne  

 opnår færdighed i at bruge faget som beskrivelsesmiddel og øvelse i at løse  

 praktiske problemer.
§ 3.  Idræt Formålet med undervisningen er, at eleverne motiveres for fysisk  

 aktivitet, og at deres fysiske, psykiske og sociale udvikling fremmes.
§ 4.  Kristendomskundskab (grundskolen) Formålet med undervisningen er, at eleverne erhverver viden om  

 kristendommen og dens baggrund.
 Stk. 2.  Det skal tilstræbes, at eleverne opnår  

 færdighed i at opfatte bibelske tekster og vurdere udsagn, der bygger herpå.
 Stk. 3.  Undervisningen skal medvirke til, at eleverne  

 får forståelse af religiøse begreber og problemer og derigennem et bedre  

 grundlag for at erkende og tage stilling til menneskelige livsspørgsmål af  

 såvel individuel som social art.
§ 5.  Kristendomskundskab/religion (10. klasse) Formålet med undervisningen er, at eleverne erhverver øget viden om  

 kristendommen og dens baggrund, og at de får et øget kendskab til de mest  

 udbredte ikke-kristne religioner.
 Stk. 2.  Det skal tilstræbes, at eleverne opnår  

 færdighed i at opfatte og vurdere udsagn med religiøst indhold.
 Stk. 3.  Undervisningen skal medvirke til, at eleverne  

 får forståelse af religiøse begreber og problemer og derigennem et bedre  

 grundlag for at erkende og tage stilling til menneskelige livsspørgsmål af  

 såvel individuel som social art.
§ 6.  Formning Formålet med undervisningen er, at eleverne udvikler deres evne for og  

 lyst til at give billedmæssigt udtryk for oplevelser og forestillinger.
 Stk. 2.  Det skal tilstræbes, at eleverne tilegner sig  

 færdigheder inden for faget, der kan være af værdi for dem også i deres  

 fritid.
 Stk. 3.  Undervisningen skal medvirke til, at eleverne  

 udvider deres forståelse af billedmæssige udtryksformer og dermed deres  

 mulighed for selvstændigt at vurdere dem.
§ 7.  Musik Formålet med undervisningen er, at eleverne udvikler deres evner for og  

 bevarer deres lyst til at beskæftige sig med musik.
 Stk. 2.  Det skal tilstræbes, at eleverne får lejlighed  

 til både som lyttende og som udøvende at indgå i et aktivt forhold til musik  

 i forskellige udtryksformer, og at de får mulighed for gennem musik at  

 samarbejde med andre og at nå til en forståelse af fremmede miljøer og  

 kulturer.
 Stk. 3.  Undervisningen skal medvirke til, at eleverne  

 bliver fortrolige med danske salmer og sange, som indgår i den folkelige  

 tradition.
§ 8.  Historie Formålet med undervisningen er, at eleverne erhverver viden om tidligere  

 tiders levevilkår, tankesæt og samfundsforhold, og at de får en oplevelse af  

 sammenhængen mellem fortid og nutid og af de forandringer, der har fundet  

 sted i menneskenes udfoldelsesmuligheder.
 Stk. 2.  Det skal tilstræbes, at eleverne bliver  

 fortrolige med den tradition, det danske samfunds- og kulturliv bygger på som  

 forudsætning både for forandring og for videreførelse.
 Stk. 3.  Undervisningen skal medvirke til, at eleverne  

 opøves i at lytte til og læse sammenhængende historiske skildringer og  

 vurdere dem som forklaring på fænomener, de ikke umiddelbart kender fra deres  

 egen erfaringskreds.
§ 9.  Geografi Formålet med undervisningen er, at eleverne erhverver viden om geografiske  

 begreber og modeller, som kan skabe mulighed for oversigt og for at drage  

 almene slutninger.
 Stk. 2.  Det skal tilstræbes, at eleverne får interesse  

 for og tilegner sig nogen færdighed i at arbejde med geografiske begreber,  

 modeller og metoder, herunder at opsøge, udvælge, analysere og vurdere  

 tilgængelige oplysninger.
 Stk. 3.  Undervisningen skal medvirke til, at eleverne  

 opnår forståelse for naturgivne og menneskeskabte forholds betydning, så de  

 kan arbejde sig frem til en begrundet stillingtagen til problemer i deres  

 eget og andre samfund.
§ 10.  Biologi Formålet med undervisningen er, at eleverne erhverver viden om  

 vekselvirkningen mellem organismer og deres fysiske miljø og mellem  

 organismer indbyrdes.
 Stk. 2.  Det skal tilstræbes, at eleverne lærer at  

 iagttage og beskrive planter og dyr og deres vigtigste livsytringer, samt at  

 de indstiller sig på at erkende og formulere biologiske problemer.
 Stk. 3.  Undervisningen skal medvirke til, at eleverne  

 opnår forståelse for menneskers vilkår og muligheder og dermed får et  

 grundlag for at tage stilling til lokale og globale miljøproblemer.
§ 11.  Samtidsorientering Formålet med undervisningen er, at eleverne opnår indblik i nogle  

 væsentlige lokale, nationale og globale samtidsproblemer.
 Stk. 2.  Det skal tilstræbes, at eleverne tilegner sig  

 nogen færdighed i at vurdere politiske, økonomiske og ideologiske udsagn.
 Stk. 3.  Undervisningen skal medvirke til, at eleverne  

 udvikler interesse for politiske forhold, så de søger at klargøre sig de  

 historiske forudsætninger og det værdigrundlag, der ligger bag egne og andres  

 udsagn og handlinger.
 Stk. 4.  Undervisningen skal tillige medvirke til, at  

 eleverne får kendskab til nogle af de faktorer, der danner baggrund for det  

 nutidige samfunds konflikter, til hvordan de søges løst, og til hvorledes det  

 enkelte menneske alene eller i samarbejde med andre kan få indflydelse på  

 beslutninger i samfundet.
§ 12.  Håndarbejde Formålet med undervisningen er, at eleverne erhverver et grundlæggende  

 kendskab til fremgangsmåder, som kan anvendes ved arbejde med tekstiler, samt  

 en viden om redskaber og materialer, som faget anvender.
 Stk. 2.  Det skal tilstræbes, at eleverne gennem  

 arbejdet med former, farver og teknikker udvikler deres skabende evner,  

 initiativ og selvstændige smag.
 Stk. 3.  Undervisningen skal medvirke til, at eleverne  

 udvikler en vurderende holdning, der kan være af betydning for dem som  

 forbrugere, og at de orienterer sig i de træk ved tekstilers udformning, som  

 har tilknytning til forskellig kultur og levevis.
§ 13.  Sløjd Formålet med undervisningen er, at eleverne tilegner sig håndværksmæssige  

 arbejdsmetoder og teknikker, der kan give dem erfaringer med fagets  

 materialer og redskaber.
 Stk. 2.  Det skal tilstræbes, at eleverne udvikler deres  

 skabende evner, deres initiativ og deres glæde ved manuelt arbejde.
 Stk. 3.  Undervisningen skal medvirke til, at eleverne  

 udvikler en vurderende holdning, der kan være af betydning for dem som  

 forbrugere.
§ 14.  Hjemkundskab Formålet med undervisningen er, at eleverne erhverver viden og gør  

 erfaringer inden for områder, der kan være af betydning for dem som  

 forbrugere og ved planlægning og varetagelse af arbejdet i hjemmet.
 Stk. 2.  Det skal tilstræbes, at eleverne opnår  

 færdighed i teknikker og arbejdsprocesser, som kan rationalisere arbejdet i  

 hjemmet, og at de får færdighed i både enkeltvis og sammen med andre at  

 tilrettelægge og udføre dette arbejde.
 Stk. 3.  Undervisningen skal medvirke til, at eleverne  

 får forståelse for betydningen af rigtig kostsammensætning, og at de udvikler  

 en æstetisk holdning med hensyn til hygiejne og til indretning og  

 vedligeholdelse af hjemmet.
§ 15.  Engelsk Formålet med undervisningen er, at eleverne tilegner sig færdighed i at  

 forstå det talte engelske sprog, i at tale sproget, i at opfatte indholdet af  

 en engelsk tekst og i skriftligt at benytte sig af sproget.
 Stk. 2.  Undervisningen skal øge elevernes muligheder  

 for at orientere sig om levevilkårene og kulturen i de lande, hvor sproget  

 tales, således at de opnår et bedre grundlag for mellemfolkelig forståelse.
 Stk. 3.  Undervisningen skal medvirke til, at eleverne  

 bevarer lysten til at bruge sproget, og at de får interesse for at dygtiggøre  

 sig yderligere heri.
§ 16.  Fysik/kemi Formålet med undervisningen er, at eleverne tilegner sig nogle  

 grundlæggende fysiske og kemiske begreber og indsigt i udvalgte områder inden  

 for fagene.
 Stk. 2.  Undervisningen skal sigte imod, at eleverne får  

 forståelse af fagenes betydning ved beskrivelsen af vort univers, og at  

 eleverne opnår fortrolighed med, hvordan fagenes begrebssystemer skabes,  

 efterprøves og udvikles gennem en vekselvirkning mellem teori og eksperiment.
 Stk. 3.  Det skal tilstræbes, at eleverne opnår indblik  

 i den naturvidenskabelige arbejdsmetode og inspireres til såvel på egen hånd  

 som i samarbejde at skaffe sig viden og at erkende, formulere og løse  

 praktiske problemer.
 Stk. 4.  Undervisningen skal medvirke til, at eleverne  

 får forståelse af naturvidenskabernes betydning for samfundsudviklingen både  

 på det humanistiske og det teknologiske område.
§ 17.  Tysk Formålet med undervisningen er, at eleverne tilegner sig færdighed i at  

 forstå det talte tyske sprog, i at tale sproget, i at opfatte indholdet af en  

 tysk tekst og i skriftligt at benytte sig af sproget.
 Stk. 2.  Undervisningen skal øge elevernes muligheder  

 for at orientere sig om levevilkårene og kulturen i de lande, hvor sproget  

 tales, således at de opnår et bedre grundlag for mellemfolkelig forståelse.
 Stk. 3.  Undervisningen skal medvirke, til at eleverne  

 bevarer lysten til at bruge sproget, og at de får interesse for at dygtiggøre  

 sig yderligere heri.
§ 18.  Fransk Formålet med undervisningen er, at eleverne tilegner sig et grundlag for  

 at forstå det talte franske sprog, for at tale sproget, for at opfatte  

 indholdet af en fransk tekst og for skriftligt at benytte sig af sproget.
 Stk. 2.  Undervisningen skal øge elevernes muligheder  

 for at orientere sig om levevilkårene og kulturen i de lande, hvor sproget  

 tales, således at de opnår et bedre grundlag for mellemfolkelig forståelse.
 Stk. 3.  Undervisningen skal medvirke til, at eleverne  

 bevarer lysten til at bruge sproget, og at de får interesse for at dygtiggøre  

 sig yderligere heri.
 § 19.  Bekendtgørelsen træder i kraft den 15. februar  

 1987.
 Stk. 2.  Bekendtgørelse nr. 518 af 24. september 1975  

 ophæves.
Undervisningsministeriet, den 19. januar  

 1987 P. m. v.
