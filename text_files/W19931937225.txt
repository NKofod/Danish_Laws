 En kommune var ikke berettiget til at kræve efterbetaling af et for  

 lidt afkrævet beløb for en kvindes ophold på plejehjem.
Begrundelsen var, at kommunen havde haft de korrekte oplysninger om  

 kvindens og ægtefællens indtægtsforhold, og at det udelukkende skyldtes  

 kommunens forhold at fejlen var opstået.
Kommunen var derfor nærmest til at  

 bære risikoen for fejlen.
Ankestyrelsen fandt ikke grundlag for at antage, at  

 ægtefællerne vidste eller burde vide, at der var sket en fejl ved beregningen  

 af opholdsbetalingen.
 SAGSFREMSTILLING:
En 80-årig kvinde havde ophold på plejehjem.
Betalingerne for  

 plejehjemsopholdet blev varetaget af hendes 78-årige ægtefælle, som havde  

 ophold i eget hjem.
 Den 30. maj 1991 anmodede manden kommunen om varmehjælp, samt om en  

 opgørelse over betaling for kvindens plejehjemsophold, under henvisning til  

 at der var sket væsentlige økonomiske ændringer i mandens forhold.
Den 20. juni 1991 meddelte kommunen, at der var sket en beklagelig fejl  

 vedrørende beregningen af opholdsbetalingen for kvinden fra den 1. januar  

 1991, idet der ikke var sket en fordeling af indtægter og udgifter mellem  

 ægtefællerne.
Kommunen foretog derfor en regulering med virkning fra den 1.  

 januar 1991. Reguleringen medførte et efterbetalingskrav på 8.190 kr.
Det var oplyst, at opholdsbetalingen i perioden maj 1989 til 1. januar  

 1991 var beregnet til 1.920 kr pr. måned.
Pr. 1. januar 1991 blev  

 opholdsbetalingen ifølge den da fremsendte pensionsmeddelelse beregnet til  

 355 kr.
Beregningen var sket automatisk på baggrund af kvindens årsopgørelse  

 for 1989. Beregningsgrundlaget fremgik af pensionsmeddelelsens bagside.
Ved en fejl fra kommunens side var sagen ikke blevet fremtaget med henblik  

 på en manuel beregning ud fra ægtefællernes samlede indtægter.
Efter  

 kommunens senere beregning skulle opholdsbetalingen pr. 1. januar 1991 have  

 været 1.720 kr.
 Ankenævnet tiltrådte kommunens afgørelse.
 Sagen blev behandlet i principielt møde til præcisering af praksis på  

 området, jf. også SM O-1-86 og SM O-22-86.
 AFGØRELSE:
 Ankestyrelsen fandt ikke, at kommunen havde været berettiget til at kræve  

 efterbetaling af det for lidt afkrævede beløb for plejehjemsopholdet.
Begrundelsen var, at kommunen havde haft de korrekte oplysninger om  

 ægtefællernes indtægtsforhold, og at det udelukkende skyldtes kommunens  

 forhold, at fejlen var opstået.
Kommunen blev derfor anset for at være  

 nærmest til at bære risikoen for fejlen.
 Ankestyrelsen fandt ikke grundlag for at antage, at ægtefællerne vidste  

 eller burde vide, at der var sket en fejl ved beregningen af  

 opholdsbetalingen.
Ved afgørelsen tog Ankestyrelsen udgangspunkt i, at der ikke i  

 bistandslovens § 84 eller andre bestemmelser i bistandsloven er taget  

 stilling til, hvorledes der skal forholdes, når det viser sig, at der  

 fejlagtigt for en periode er afkrævet en pensionist et for lille beløb i  

 opholdsbetaling.
Adgangen til at kræve efterbetaling måtte herefter anses for  

 at være undergivet de begrænsninger, der følger af dansk rets almindelige  

 regler, og således bero på en samlet vurdering, hvori bl. a. indgår:
1. hvad der er grunden til at der er betalt for lidt, 2. hvem der er nærmest til at bære risikoen for fejlen (med mindre  

 skyldneren ligefrem vidste, eller burde have indset, at der var sket en  

 fejl), 3. om kravet er fremsat uden ugrundet ophold, efter at fejlen er opdaget,  

 og 4. om kreditor har givet skyldneren rimelig grund til at tro, at han ikke  

 har noget til gode.
 Ankestyrelsen ændrede således nævntets afgørelse.
