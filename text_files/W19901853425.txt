En virksomhed, der bestod i udlejning til tyskere af sommerhuse i  

 Danmark, havde i en årrække hensat beløb til dækning af moms - alt efter krav  

 fra det danske og tyske toldvæsen.
Nye direktiver fra EF medførte, at sådan  

 udlejning ikke var momspligtig.
Efterbeskatning af hensatte momsbeløb skulle  

 ske på dette tidspunkt, og ikke i hensættelsesårene, således at fradragene i  

 disse år kunne opretholdes.
A klagede over, at de stedlige skattemyndigheder havde forhøjet hans  

 selvangivne indkomst for indkomstårene 1981-1986, begge inkl., med  

 momsregulering på henholdsvis 87.912 kr., 65.721 kr., 108.049 kr., 102.187  

 kr., 92.215 kr. og 59.060 kr.
Momsreguleringerne vedrørte tidspunktet for  

 indtægtsførsel af andel af hensat beregnet momsgæld i forbindelse med  

 likvidation af et kommanditselskab.
Klageren oplyste, at han oprindelig havde været værnsaktionær i et dansk  

 selskab, B A/S, der varetog udlejning af værelser og sommerhuse i Danmark til  

 tyskere.
Da man fra tysk side havde protesteret imod at indgå sådanne  

 lejekontrakter med selskaber, der ikke havde værneting i Tyskland, havde  

 klageren sammen med en medinteressent, C K/G, dannet et selskab, der havde  

 hjemsted i Flensburg.
Klageren havde herefter overført  

 formidlingsvirksomheden til det nydannede selskab.
Det danske toldvæsen havde  

 derefter gjort krav gældende om, at tyske selskaber, der beskæftigede sig med  

 formidling og udlejning af danske sommerhuse, var momspligtige af indtægter  

 herved.
C K/G, Flensburg, protesterede herimod, bl.a. under hensyn til, at  

 man ikke på dagældende tidspunkt kunne ændre de aftalte priser og derfor selv  

 måtte bære momstilsvaret.
Der havde herefter fundet principielle drøftelser  

 sted mellem det danske og det tyske toldvæsen og EF i årene 1980 til 1986.  

 Det danske toldvæsen havde opretholdt kravet fra 1980 frem til det tidspunkt,  

 hvor det blev opgivet ved brev af 6. maj 1986. Det klagende selskab havde  

 hvert år foretaget hensættelser i regnskaberne af beløb, svarende til det  

 eventuelle momskrav, og beløbene var indsat på en særlig konto i en tysk  

 bank.
Hensættelserne var sket efter krav fra det tyske toldvæsen, der -  

 såfremt hensættelserne ikke var sket - ikke ville have tilladt selskabet at  

 føre formidlingsvirksomheden.
 Klageren gjorde gældende, at hensættelserne måtte anses for  

 fradragsberettigede for de enkelte år, medens de stedlige skattemyndigheder  

 havde henvist til, at hensættelserne i skattemæssig henseende ikke kunne  

 betegnes som gæld og derfor ikke var fradragsberettigede i de enkelte år.  

 Klagerens revisor henviste bl.a. til, at det afgørende måtte være, hvorvidt  

 momsbeløbene skulle tilbageføres til de enkelte indkomstår eller  

 indtægtsføres i det år, hvor toldvæsenet havde givet afkald på beløbet.
Landsskatteretten fandt, at det klagende selskab måtte anses for at have  

 været berettiget til at foretage de omhandlede momshensættelser, idet det var  

 de danske toldmyndigheders opfattelse, at tyske bureauers sommerhusformidling  

 var momspligtig.
Hertil kom, at det fra de tyske myndigheder var et krav, at  

 hensættelserne skulle finde sted.
Da der i 1986 fremkom nye regler -  

 EF-direktiver - hvorefter det klagende selskab ikke var momspligtigt af  

 feriehusformidlingen, fandt retten, at efterbeskatningen af  

 hensættelsesbeløbene skulle finde sted i 1987 under hensyn til, at det først  

 i 1986 var blevet meddelt, at selskabet ikke var momspligtigt i Danmark.
 Under hensyn hertil blev de påklagede ansættelser af klagerens  

 skattepligtige indkomst i overensstemmelse med en af Told- og Skattestyrelsen  

 afgivet indstilling for indkomstårene 1981 til 1986 inkl. nedsat med de  

 foretagne forhøjelser vedrørende momsreguleringer.
 LV 1989, C 3.1.
 (* 1) Afgørelsen er offentliggjort i Skat 10, 1990, s. 793.
