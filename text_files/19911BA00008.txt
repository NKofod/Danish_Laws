Nr BSF 8 Forslag til folketingsbeslutning om rimelige arbejdsbetingelser for  

 Folketingets Markedsudvalg med hensyn til fremsendelse af udvalgsbilag Fremsat af Annette Just (FP) Kim Behnke (FP) Aage Brusgaard (FP) Kirsten  

 Jacobsen (FP) Pia Kjærsgaard (FP) den 24. oktober 1991 Folketinget pålægger regeringen at drage omsorg for, at regeringsbilag, der skal behandles af Folketingets Markedsudvalg, tilsendes udvalgets medlemmer så betids, at de på dansk sammen med mødets endelige dagsorden kan være medlemmerne i hænde senest 36 timer før det udvalgsmøde, på hvilket de pågældende regeringsbilag skal behandles.
Bemærkninger til forslaget Begrebet regeringsbilag dækker i denne forbindelse alle de dokumenter fra  

 regeringen og/eller EF's organer, der udgør grundlaget for de drøftelser og  

 forhandlingsoplæg, der skal finde sted på det enkelte markedsudvalgsmøde.
 Bilag i form af skriftlige henvendelser fra tredjepart som for eksempel  

 interesseorganisationer, enkeltpersoner osv. vil ikke være omfattet af dette  

 forslags bestemmelser.
 Markedsudvalget, der er nedsat i medfør af lov om Danmarks tiltrædelse af  

 De Europæiske Fællesskaber § 6, stk. 2, har blandt sine opgaver forud for  

 hvert ministerrådsmøde at holde samråd med den eller de ministre, der skal  

 deltage i det pågældende rådsmøde.
Proceduren for sådanne samråd er, at ministeren på grundlag af den  

 foreløbige dagsorden for rådsmødet, som udvalget modtager, gennemgår de  

 spørgsmål, der skal forhandles på rådsmødet.
Under gennemgangen kan udvalgets  

 medlemmer anmode om supplerende mundtlige eller skriftlige oplysninger.  

 Hensigten er, at regeringen herved skal opfylde den forpligtelse til at  

 rådføre sig med Markedsudvalget, som er nævnt i Markedsudvalgets beretning  

 fra 1973. Desuden indhenter regeringen egentlige forhandlingsoplæg på  

 enkeltspørgsmål.
Informationsmængden fra regeringen til Markedsudvalget, herunder bilag til  

 udvalget i form af notater, skriftlige besvarelser af spørgsmål og mundtlige  

 redegørelser, er stærkt forøget igennem 1980'erne.
Samtidig er der en meget  

 uheldig tendens til, at omfattende bilagsmateriale ofte tilsendes udvalgets  

 medlemmer meget kort tid før - i nogle tilfælde umiddelbart før - det  

 udvalgsmøde, under hvilket materialet skal indgå i forhandlingerne.
 Det er ikke betryggende for kvaliteten i udvalgets arbejde, når regeringen  

 præsenterer væsentlige bilag så sent, at Markedsudvalgets medlemmer  

 vanskeligt eller slet ikke kan nå at forberede sig.
 Det er særlig lidt betryggende, når bilagsmaterialet - som det jævnlig er  

 tilfældet - kun foreligger på fremmedsprog, som udvalgets medlemmer måske  

 ikke behersker.
Det hører med til anstændigt parlamentarisk arbejde, at medlemmerne af de  

 stående udvalg kan nå at orientere sig om regeringsbilagenes indhold og at  

 gennemgå og drøfte dem med deres respektive folketingsgrupper.
Der er desuden  

 et klart behov for, at Folketingets medlemmer kan orientere sig om berørte  

 erhvervsgruppers og andres holdning til bilagsmateriale, der skal drøftes i  

 Markedsudvalget.
 Der er på møder i Markedsudvalget ofte givet udtryk for de foranstående  

 synspunkter, men da dette ikke har ført til en bedre tilrettelæggelse og en  

 mere rettidig forberedelse fra regeringens side, er der behov for, at  

 Folketinget pålægger regeringen at tilsende udvalgets medlemmer de  

 regeringsbilag, der indgår i drøftelserne på et udvalgsmøde, så betids, at  

 disse kan være medlemmerne i hænde på dansk senest 36 timer, før mødet finder  

 sted.
Forslagsstillerne vil under udvalgsarbejdet være åbne over for, at der kan  

 være ønske om kortere eller længere frister for udsendelse af regeringsbilag  

 eller for visse typer af bilag.
Med dette forslag opnår man en åben debat om  

 disse spørgsmål.
Det ville ganske enkelt være ansvarsløst, hvis regeringen  

 fik lov til fortsat upåtalt at byde Markedsudvalget de nuværende  

 arbejdsbetingelser, og det ville helt givet føre til fejlbeslutninger i de  

 kommende år.
