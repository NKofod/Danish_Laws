Pressenævnet  

 fandt, at der er knyttet en almen interesse til spørgsmål om testamenter, arv  

 mv. og fandt ikke grundlag for at udtale kritik af, at bladet i den  

 forbindelse  

 behandlede striden mellem klager og hans to brødre.
Nævnet fandt endvidere,  

 at  

 artiklens fremtoning og opsætning lå inden for de grænser, der gælder for  

 mediernes redaktionelle redigeringsret.
Nævnet  

 fandt, at oplysningerne om klagers rolle i sagen havde en sådan karakter, at  

 bladet inden offentliggørelsen burde have forelagt klager oplysningerne,  

 herunder udtalelserne fra klagers broder, med henblik på en kommentar.
Bladet  

 havde handlet i strid med god presseskik ved at undlade dette, og nævnet  

 udtalte sin kritik.
Nævnet  

 fandt ikke, at der var sket en krænkelse ved offentliggørelsen af et billede  

 af  

 klagers moders gravsten og den ledsagende billedtekst i en anden artikel  

 samme  

 dag.
Nævnet lagde herved vægt på, at billedet og teksten alene var brugt til  

 at  

 understøtte artiklen, der handlede om, hvorledes søskende generelt kan  

 strides  

 om arv og testamente, når forældrene dør.
Kendelse  

 fra Pressenævnet i sag 2004-6-70 Advokat [K] har klaget til Pressenævnet over en artikel og et  

 billedet bragt i tilknytning til en anden artikel i Jyllands-Posten den 13.  

 maj  

 2004, idet han finder, at god presseskik er tilsidesat.
 I artiklen, der bar overskriften   

  

 Min mor ligger i den forkerte grav  

  

 , hed det i underrubrikken:
Et dødsfald er ofte  

 anledning til stridigheder blandt arvingerne. [B] fra Falster har ikke talt  

 med  

 sine søskende i to år.
Han vil have sin mors urne gravet op.
Han mener, at  

 den  

 ligger i den forkerte grav.
Domstolsstyrelsen erkender, at skifteretten har  

 begået fejl i sagen. I artiklen hed det:
 Da [C], født Olsson, for to år siden blev bisat, brændt og  

 nedsat i en urne på et urnegravsted ved Hareskov Kirke, var der næppe nogen,  

 der havde troet, at hendes navn ville leve videre som en sag, der skulle  

 behandles af skifteretten, Østre Landsret, Biskoppen over Helsingør Stift,  

 Kirkeministeriet og Domstolsstyrelsen.
Men udviklingschef [B] fra Marielyst på Falster er ikke en mand,  

 der giver op.
Han er nu parat til at sagsøge sine søskende for at få moderens  

 urne gravet op og placeret i de ukendtes grav, som er hendes udtrykkelige  

 ønske  

 i testamentet.
Hvis jeg ikke var så stædig, havde jeg opgivet for lang tid  

 siden, men det her handler om retssikkerhed og principper.
Hvis man i sit  

 testamente bestemmer, hvordan man vil begraves, skal det overholdes,  

 mener [B].
Jeg vil kæmpe for, at min mors vilje bliver opfyldt.
Det kan  

 ikke være rigtigt, at man ikke kan stole på, at et testamente bliver  

 overholdt,  

 bare fordi flertallet af arvinger siger noget andet.
Hvis det er rigtigt, er  

 der jo ingen grund til at lave testamente, siger [B].
Sagen har stået på i over to år, og i løbet af den periode er [B]  

 blevet dødeligt uvenner med sine to brødre, [A] og [K].
Sidstnævnte er  

 advokat  

 og har ordnet moderens testamente. Økonomisk er der ingen problemer blandt de  

 tre søskende  det handler kun om urnen og principperne, fastslår [B].
Stridens kerne Striden opstod, da det gik op for [B], at hans søskende efter bisættelsen  

 1. maj 2002 ville nedsætte moderens urne på et selvstændigt urnegravsted.
Det  

 var nemlig ikke hendes ønske  ifølge testamentet:
 Endelig er det mit ønske, at mit afsjælede legeme skal brændes,  

 og urnen nedsættes på de ukendtes gravsted, hedder det i testamentet,  

 som er underskrevet  

 for notarius publicus i Hillerød i januar 1985.
 Men ikke desto mindre ændrede flertallet af arvingerne moderens  

 beslutning med henvisning til, at moderen over for [K] havde udtrykt ønske om  

 et urnegravsted.
 Og sådan blev det.
 Den 7. juni blev urnen nedsat på et selvstændigt urnegravsted  

 ved Hareskov Kirke.
 Men dermed var freden blandt de tre søskende ikke genoprettet.  

 For [B] blev det starten på en lang, sej kamp, som han er indstillet på at  

 kæmpe til ende.
 Inden urnenedsættelsen gjorde [B] forgæves indsigelse til  

 Skifteretten, begravelsesmyndigheden ved Hareskov Kirke og bobestyreren.  

 Samtidig forsøgte broderen, [K], at få Skifterettens godkendelse af  

 nedsættelsen, men Skifteretten henviste til bobestyreren med henblik på at  

 finde en mindelig løsning.
 Skifteretten tog således ikke stilling til indsigelsen fra [B].
Tre nederlag og en sejr Efter urnenedsættelsen afviste skifteretten at tage stilling til  

 indsigelsen med henvisning begravelseslovens § 9, stk. 2, idet en  

 stillingtagen  

 ville indebære en afgørelse om flytning af urnen.
 [B] indbragte derpå sagen for Østre Landsret, som stadfæstede  

 skifterettens beslutning.
Så søgte [B] Procesbevillingsnævnet om tilladelse til at kære  

 Østre Landsrets kendelse til Højesteret.
Men også her blev [B] mødt med et  

 nederlag.
Nævnet meddelte nemlig, at betingelserne for at meddele tilladelse  

 til at kære til Højesteret ikke er opfyldt.
 Men [B], der undervejs også har skrevet flere breve til Kirkeministeriet,  

 gav stadig ikke op.
Via sin advokat, Anders Hvass i København, gik han til Domstolsstyrelsen,  

 som i et brev for en måned siden erkendte, at sagen er blevet behandlet  

 forkert, og at skifteretten har begået en ansvarspådragende fejl ved ikke at  

 afsige kendelse i sagen inden urnenedsættelsen.
Domstolsstyrelsen erklærer  

 sig  

 også parat til at udbetale erstatning  penge, som skal dække [B]s  

 ekstraudgifter i forbindelse med skifterettens fejl.
 Altså endelig en sejr til [B], der imidlertid er henvist til at  

 anlægge sag an mod sine to søskende, hvis moderens urne skal graves op og  

 flyttes til de ukendte gravsted.
 [B]s advokat, Anders Hvass, finder hele sagen grotesk, men meget  

 principiel.
 Han forstår godt, hvis nogen har svært ved at forstå, at en mand  

 kan forfølge en tilsyneladende bagatelagtig sag så ihærdigt så længe gennem  

 hele systemet.
Men det er jo enhver beskåret at sige, at man gerne vil have,  

 at retfærdighed skal ske fyldest.
Der er mange følelser involveret i det her,  

 og [B] mener, at hans mors testamente skal følges.
Og han har en ganske reel  

 sag, efter at vi har fået Domstolsstyrelsens ord for, at både skifteretten og  

 begravelsesmyndigheden har begået fejl, siger advokat Anders Hvass.
En god sag Efter hans mening har [B] en god sag.
Han erkender, at det er  

 muligt, at moderen faktisk sagde til broderen, at hendes urne skulle  

 nedsættes  

 på et urnegravsted  og ikke i de ukendtes grav.
Det er ikke et spørgsmål fra min side, om at gætte mig til,  

 hvad der er rigtigt eller forkert.
Men hvis det var rigtigt, burde han som  

 advokat have skrevet tre linjer som bekræftelse derpå og fået hende til at  

 skrive under.
Det gjorde han ikke, og når vi har en tvist, der er så enkel,  

 som  

 denne her, må man følge testamentet.
Det ved skifteretten alt om.
Gætterier  

 om,  

 hvad afdøde måtte have ment  i modstrid med testamentets klare  

 bestemmelser   

 skal såvel skifteretten som andre afholde sig fra, mener Anders Hvass.
Og sagen slutter næppe her. [B] er indstillet på at stævne sine  

 søskende.
Indtil videre nøjes han dog med at undre sig over, at det kunne  

 komme  

 så vidt.
I min mors testamente står der, at hun vil i de ukendtes grav.  

 Jeg ved, at det er noget af det sidste, hun har sagt, og hun har sagt det  

 hele  

 min barndom.
Jeg synes, at det er helt forkert, at jeg skal løbe spidsrod  

 mellem myndighederne og nu bruge penge på at sagsøge mine brødre for at  

 opfylde  

 hendes sidste vilje, lyder det fra den meget principfaste mand fra  

 Falster. I artiklen blev der henvist til en anden artikel i bladet om  

 arvestridigheder med overskriften   

  

 Striden  

 om forældrenes gunst  

  

 .
Artiklen, der ikke vedrørte den konkrete sag, var  

 ledsaget af et fotografi af [C]s gravsten, hvortil der var knyttet teksten:  

 SLAGMARK  Efter [C]s død slås hendes tre børn om, hvorvidt  

 moderens urne skal  

 blive på denne gravplads, eller om man skal følge testamentet og nedsætte  

 urnen  

 på de ukendtes kirkegård.
[K] har anført, at hans moders begravelse og de interne  

 uenigheder, der har været i familien, ikke har nogen relevans i en faglig og  

 seriøs behandling af problemer om arv, testamenter m.v.
Artiklen, der har en  

 sensationel opsætning, burde ikke være bragt.
[K] har videre anført, at artiklen har skadet ham i hans erhverv  

 som advokat, idet det i artiklen anføres, at han er advokat og har ordnet  

 moderens testamente.
Hans speciale er familie- og arveret, herunder  

 testamentsudformninger, og han har modtaget en række negative henvendelser på  

 baggrund af artiklen.
Han har yderligere anført, at bladet ikke har efterprøvet  

 artiklens oplysninger, der ensidigt er bragt som et faktum.
Han burde have  

 haft  

 lejlighed til at udtale sig om de problemer, der er beskrevet i artiklen.
Han  

 ville i så fald have protesteret mod, at artiklen blev bragt i bladet eller  

 subsidiært oplyst om sagens rette sammenhæng.
 [K] har endelig anført, at offentliggørelsen af billedet af hans  

 moders gravsten og den ledsagende tekst er i strid med de presseetiske  

 regler,  

 idet billedet ikke har relation til den artikel, som billedet er knyttet til.  

 Endvidere er billedteksten sammenholdt med billedet krænkende.
 Jyllands-Posten har anført, at det er redaktørens afgørelse, om  

 det er relevant at behandle et givent emne i bladet, samt på hvilken måde  

 dette  

 skal ske. [K]s bemærkninger om artiklens sensationelle opsætning,  

 og om at  

 artiklen ikke burde have været bragt, må således afvises som irrelevante.
Bladet har videre anført, at der ikke i forhold til [K] er bragt  

 oplysninger, der krænkende, skadelige eller agtelsesforringende, og bladet  

 var  

 derfor ikke forpligtet til at efterprøve oplysningerne ved at forelægge dem  

 for  

 ham.
Klager har ikke fremlagt nogen oplysning, som kan støtte en antagelse  

 om,  

 at artiklen ville have fået en anden udformning, endsige slet ikke være  

 blevet  

 bragt, hvis han havde fået lejlighed til at kommentere artiklen eller  

 enkeltoplysninger.
 I sagens behandling har følgende nævnsmedlemmer deltaget:
 Niels Grubbe, Lotte Mejlhede, Lene Sarup og Ole Askvig.
 Pressenævnet udtaler:
 Artiklen i Jyllands-Posten omhandler en strid mellem tre brødre,  

 heriblandt [K], om, hvorvidt deres moders urne burde have været nedsat i de  

 ukendtes grav og ikke i et urnegravsted som sket.
Pressenævnet finder, at der er knyttet en almen interesse til  

 spørgsmål om testamenter, arv mv. og finder ikke grundlag for at udtale  

 kritik  

 af, at Jyllands-Posten i den forbindelse behandlede striden mellem [K] og  

 hans  

 to brødre.
Nævnet finder endvidere, at artiklens fremtoning og opsætning  

 ligger  

 inden for de grænser, der gælder for mediernes redaktionelle redigeringsret.
 Nævnet finder, at oplysningerne om [K]s rolle i sagen har en  

 sådan karakter, at Jyllands-Posten inden offentliggørelsen burde have  

 forelagt  

 ham oplysningerne, herunder udtalelserne fra [B], med henblik på en  

 kommentar.  

 Jyllands-Posten har handlet i strid med god presseskik ved at undlade dette,  

 og  

 nævnet udtaler sin kritik.
Nævnet finder ikke, at der er sket en krænkelse ved  

 offentliggørelsen af billedet af [K]s moders gravsten og den ledsagende  

 billedtekst.
Nævnet har herved lagt vægt på, at billedet og teksten alene er  

 brugt til at understøtte artiklen, der handlede om, hvorledes søskende  

 generelt  

 kan strides om arv og testamente, når forældrene dør.
 I medfør af medieansvarslovens § 49 pålægger Pressenævnet  

 herefter den ansvarshavende redaktør af Jyllands-Posten at offentliggøre  

 følgende:
   

  

 Kendelse fra Pressenævnet:
Jyllands-Posten bragte den  

 13. maj 2004 en omtale af en arvestrid mellem tre brødre.
I artiklen  

 beskyldte [B]  

 bl.a. sin broder, [K], for at have tilsidesat moderens ønske om at få sin  

 urne  

 nedsat i de ukendtes grav, således som det var bestemt i hendes testamente.
I  

 artiklen blev det oplyst, at [B] er parat til at sagsøge sine brødre for at  

 få  

 urnen gravet op og placeret i de ukendtes grav.
[K] har klaget til  

 Pressenævnet, idet han finder, at god presseskik er tilsidesat.
Han er  

 advokat  

 og har efter det oplyste ordnet moderens testamente.
Han har blandt andet  

 anført, at Jyllands-Posten burde have efterprøvet artiklens oplysninger ved  

 at  

 forelægge dem for ham, og at artiklen har skadet ham i hans erhverv som  

 advokat.
 Pressenævnet udtaler:
Nævnet finder, at  

 oplysningerne om [K]s rolle i sagen har en sådan karakter, at Jyllands-Posten  

 inden offentliggørelsen burde have forelagt ham oplysningerne, herunder  

 udtalelserne fra [B], med henblik på en kommentar.
Jyllands-Posten har  

 handlet  

 i strid med god presseskik ved at undlade dette, og nævnet udtaler sin  

 kritik.
 København, den 14. oktober 2004.
Niels Grubbe, Lotte Mejlhede, Lene Sarup og Ole Askvig. Afgjort den 14. oktober 2004.
