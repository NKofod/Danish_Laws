Nr LSF 267 Forslag til Lov om forlængelse af forsøg med lokal fjernsynsvirksomhed Fremsat af ministeren for kulturelle anliggender den 14. maj 1986 § 1 Den forsøgsmæssige fjernsynsvirksomhed i lokale områder, der er iværksat i medfør af § 1, stk. 2, og § 2, stk. 2, i lov om radio- og fjernsynsvirksomhed, som affattet ved lov nr. 249 af 27. maj 1981, vil kunne fortsætte på de hidtil gældende vilkår indtil den 30. september 1987.
§ 2 Loven træder i kraft den 1. oktober 1986.
Oprindeligt fremsat lovforslag Blad nr 878 § 1 Den forsøgsmæssige fjernsynsvirksomhed i lokale områder, der er iværksat i medfør af § 1, stk. 2, og § 2, stk. 2, i lov om radio- og fjernsynsvirksomhed, som affattet ved lov nr. 249 af 27. maj 1981, vil kunne fortsætte på de hidtil gældende vilkår indtil den 30. september 1987.
§ 2 Loven træder i kraft den 1. oktober 1986.
BEMÆRKNINGER TIL LOVFORSLAGET Ministeren for kulturelle anliggender har den 30. januar 1986 fremsat et forslag til lov om ændring af lov om radio- og fjernsynsvirksomhed (lokal radio- og fjernsynsvirksomhed), L 168 (se Folketingstidende 1985-86, sp. 6276 og 7120). Det har været hensigten med dette lovforslag på visse punkter at supplere de regler om lokal radiovirksomhed, der blev vedtaget i december 1985 (lov nr. 589 af 19. december 1985), samt at indføre regler om en varig ordning vedrørende lokal fjernsynsvirksomhed.
Med henblik på at sikre en periode, hvori overgangen fra forsøgsmæssig til varig lokal radiovirksomhed kunne foregå på en smidig måde efter 1. april 1986, samt tid til en afklaring af spørgsmålet om en permanent ordning for lokal-tv, fremsatte ministeren for kulturelle anliggender endvidere den 12. marts 1986 et forslag til lov om forlængelse af forsøg med lokal radio- og fjernsynsvirksomhed, L 201. Forslaget er vedtaget og stadfæstet som lov nr. 172 af 25. marts 1986 (se Folketingstidende 1985-86, sp. 7830, 8319, 8584 og 8760).
De igangværende forsøg med lokal fjernsynsvirksomhed kan herefter fortsætte indtil den 30. september 1986.
Under forhandlingerne om de nye regler har det vist sig ønskeligt at gennemføre nærmere undersøgelser af det økonomiske grundlag og de organisatoriske former inden for lokal radio- og fjernsynsvirksomhed.
Man har i denne forbindelse fundet det ønskeligt at få en nærmere belysning af, hvilken rolle reklamefinansiering vil kunne spille samt af konsekvenserne af den af justitsministeren besluttede stramning af reglerne om offentlig bortlodning (bingo).
Endvidere har man fundet det ønskeligt at der - i samarbejde med repræsentanter for dagspressen - sker en belysning af dennes placering i lokal radio- og fjernsynsvirksomhed.
Organisationernes placering i denne virksomhed skal endvidere indgå i undersøgelserne.
I disse skal i øvrigt i videst mulig omfang indgå materiale både fra forsøgsordningen og fra igangsætningen af den varige ordning vedrørende lokal radiovirksomhed.
Medens undersøgelserne udføres, bør der ikke gennemføres ændringer i lovgivningen om lokal radio- og fjernsynsvirksomhed.
Dette indebærer, at reglerne om radio opretholdes i den form, hvori de er vedtaget i december 1985, og at man for tv's vedkommende opretholder lovhjemlen for de igangværende forsøgsprojekter i endnu et år udover den 30. september 1986. Denne periode er fastsat for at sikre, at der efter vedtagelsen af lovgivning om en permanent ordning vil være en periode på mindst 6 måneder til eventuel afvikling af projekterne.
Undersøgelsen gennemføres af kulturministeriet, således at den afsluttes omkring årsskiftet 1986-87. Undersøgelsen skal danne grundlag for en fremlæggelse i begyndelsen af 1987 af forslag til en samlet lovgivning for lokal radio- og fjernsynsvirksomhed.
