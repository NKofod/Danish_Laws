Bekendtgørelse om hold og fremvisning af dyr i cirkus m.v.1) I medfør af § 28, stk. 5, § 45 og § 58, stk. 8, i lov nr. 133 af 25. februar 2020 om dyrevelfærd (dyrevelfærdsloven) fastsættes efter bemyndigelse i henhold til § 7, nr. 6, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Kapitel 1 Anvendelsesområde og definitioner § 1. Denne bekendtgørelse finder anvendelse på hold og fremvisning af dyr i cirkus, forlystelsesparker og lignende virksomheder, der som led i deres virksomhed fremviser levende dyr, som optræder for et publikum.
 Stk. 2. Bekendtgørelsen omfatter ikke hold og fremvisning af dyr i zoologiske haver, dyreparker og lignende, jf. dyrevelfærdslovens § 28, stk. 3.
 § 2. I denne bekendtgørelse forstås ved:
 1) Domesticerede dyrearter: Dyr, der lever sammen med mennesker, og som gennem flere generationer via naturlig selektion eller målrettet avl er genetisk tilpasset til menneskelige formål.
 2) Vilde dyrearter: Dyr, der ikke er domesticerede.
 3) Dyreanlæg: Enhver form for afgrænset område, herunder akvarier, terrarier, bure og indhegninger, der permanent eller midlertidigt er indrettet til opstaldning af dyr.
 4) Faste anlæg: Dyreanlæg, hvor dyrene holdes i den periode, hvor cirkus mv. ikke er på turné.
 5) Gruppe: To dyr eller flere.
 § 3. Reglerne i denne bekendtgørelse er minimumskrav, der altid skal opfyldes, medmindre strengere krav er fastsat i anden lovgivning.
Kapitel 2 Generelt om hold og fremvisning af dyr i cirkus m.v.
Forbud mod hold og fremvisning af visse dyr § 4. Det er forbudt at holde og fremvise de dyrearter, der fremgår af bilag 1.
Hold og fremvisning af andre dyr § 5. Hold og fremvisning af dyrearter, der er omfattet af bilag 2 til denne bekendtgørelse, kan finde sted, hvis §§ 7-27 og bestemmelserne vedrørende den pågældende dyreart, jf. kapitel 3, er opfyldt.
 § 6. Fremvisning af vilde dyrearter, der hverken er omfattet af bilag 1 eller 2 til denne bekendtgørelse, kræver forudgående tilladelse fra Fødevarestyrelsen.
 Stk. 2. Fødevarestyrelsen kan meddele tilladelse til fremvisning af vilde dyrearter, der hverken er omfattet af bilag 1 eller 2, hvis det ud fra dyrevelfærdsmæssige hensyn er ubetænkeligt.
 Stk. 3. Fødevarestyrelsen kan indhente en udtalelse fra Det Veterinære Sundhedsråd i forbindelse med afgørelser efter stk. 2.
Opstaldning § 7. Dyreanlæg skal i størrelse, indretning og udformning være tilpasset de enkelte dyrearter på en måde, der tilgodeser dyrenes fysiologiske og sundhedsmæssige behov samt mulighed for at udfolde naturlig adfærd.
 § 8. Dyreanlæg skal være indrettet således, at nytilførte, syge eller tilskadekomne dyr og dyr, der af andre årsager midlertidigt må isoleres, kan afsondres fra andre dyr.
 § 9. Dyreanlæg og udstyr, som anvendes i forbindelse med opstaldning af dyr, skal konstrueres, installeres og vedligeholdes på en sådan måde, at dyrene beskyttes bedst muligt mod tilskadekomst og ikke udsættes for væsentlig ulempe.
 § 10. Luftcirkulation, støvindhold, temperatur, relativ luftfugtighed og koncentration af luftarter skal holdes på et niveau, som ikke er skadeligt for dyrene, og anlægget skal have ventilation, som sikrer et tilstrækkeligt luftskifte.
 Stk. 2. Vandkvaliteten i anlæg, hvor der holdes vandlevende dyr, skal holdes på et niveau, der ikke er skadeligt for dyrene, og hvor dyrene kan opretholde en normal aktivitet.
 § 11. Dyr må ikke stå opbundet i det anlæg, de er opstaldet i.
 Stk. 2. Dyrene kan dog opbindes ved håndtering i forbindelse med daglig pleje eller veterinær behandling.
 § 12. Dyr, der tilhører sociale arter, skal have deres behov for social kontakt dækket.
Fodring og vanding § 13. Der skal for hver dyreart udarbejdes foderplaner.
 Stk. 2. Dyreanlæg skal være indrettet således, at dyrene har mulighed for en uforstyrret og naturlig indtagelse af foder og frisk vand.
 § 14. Udstyr til fodring og vanding skal være udformet, fremstillet, installeret og vedligeholdt på en sådan måde, at der er mindst mulig risiko for forurening af foder og vand, og for at dyrene pådrager sig skader.
 § 15. Dyr skal have adgang til frisk vand i overensstemmelse med den pågældende arts behov.
Håndtering af syge og tilskadekomne dyr § 16. I tilfælde af et dyrs sygdom eller tilskadekomst skal den ansvarlige for virksomheden sikre, at dyret om fornødent isoleres, og at pleje iværksættes.
Ved alvorlig lidelse, eller hvis dyret ikke hurtigt bedres, skal en dyrlæge tilkaldes straks.
 Træning mv.
 § 17. Dyr skal trænes efter principper, der ikke tilsidesætter dyrenes velfærd.
 Stk. 2. Dyrene må ikke i forbindelse med træning eller optræden udsættes for øvelser, som de pågældende dyr ikke fysisk eller adfærdsmæssigt er egnede til at udføre.
 § 18. Dyr må kun fremvises for publikum under eller i umiddelbar tidsmæssig og stedlig forbindelse med forestillinger i cirkus mv. eller under opstaldning.
 § 19. Pattedyr skal i mindst to timer dagligt motioneres eller have adgang til fri bevægelse under beskyttede forhold, jf. dog § 39, stk. 1, og § 45.
 Stk. 2. Fugle skal kunne flyve frit i volierer eller motioneres dagligt.
 Stk. 3. Stk. 1 og 2 kan fraviges, hvis veterinære eller vejrmæssige forhold taler afgørende herfor.
Sikkerhed § 20. Der skal træffes foranstaltninger med henblik på at sikre, at dyrene ikke kan undvige.
 § 21. Foran dyreanlæg med dyr, der nærliggende vil kunne volde skade, skal der opsættes publikumsbarrierer i en sådan afstand, at publikum er hindret i at komme i berøring med dyrene.
 Stk. 2. Dyreanlæg skal være sikret mod publikums indtrængen.
 § 22. Der skal straks ske anmeldelse til politiet, hvis dyr, der kan volde væsentlig skade, undslipper.
Transport § 23. Dyr, der skal transporteres, skal være egnede til den påtænkte transport.
 Stk. 2. Transportmidlerne skal være udformet og indrettet samt vedligeholdes og anvendes på en sådan måde, at dyrene ikke kommer til skade eller påføres lidelser, og sådan at dyrenes sikkerhed tilgodeses.
 § 24. Dyrene skal råde over et gulvareal og en ståhøjde, som er passende i forhold til deres størrelse og den planlagte transport.
 Stk. 2. Dyrene skal kunne finde passende hvile i transportvognen.
 § 25. Transporten skal gennemføres til bestemmelsesstedet uden unødige forsinkelser, og dyrenes velbefindende skal løbende kontrolleres og sikres.
 Stk. 2. Dyrene skal jævnligt tilbydes vand, foder og hvile af en kvalitet og i mængder, som er passende for deres art og størrelse.
 § 26. På- og aflæsningsfaciliteterne skal være udformet og indrettet samt vedligeholdes og anvendes på en sådan måde, at dyrene ikke kommer til skade eller påføres lidelser, og sådan at dyrenes sikkerhed tilgodeses.
 § 27. Personer, der håndterer dyrene, skal have de fornødne kvalifikationer og udføre deres arbejde uden anvendelse af vold eller andre metoder, der kan påføre dyrene unødig frygt, skader eller lidelser.
Kapitel 3 Særlige krav for visse dyr Heste § 28. Bestemmelserne i bekendtgørelse om dyrevelfærdsmæssige mindstekrav til hold af heste finder også anvendelse på hold af heste, der er omfattet af denne bekendtgørelse.
 Stk. 2. Uanset stk. 1 gælder bestemmelsen i § 15 i bekendtgørelse om dyrevelfærdsmæssige mindstekrav til hold af heste om, at der i ethvert hestehold skal være adgang til fold, ikke i den periode, hvor cirkus turnerer.
Kameler, dromedarer og lamaer § 29. Loftshøjden i dyreanlæg, hvor der opstaldes kameler og dromedarer, skal være mindst 3 m.
 Stk. 2. Ved opstaldning enkeltvis i boks skal gulvarealet være mindst 20 m², og den korteste side af boksen skal være mindst 4 m.
 Stk. 3. Ved gruppeopstaldning skal gulvarealet være mindst 15 m² pr. dyr.
 § 30. Loftshøjden i dyreanlæg, hvor der opstaldes lamaer, skal være mindst 2,50 m.
 Stk. 2. Ved opstaldning enkeltvis i boks skal gulvarealet være mindst 7 m², og den korteste side af boksen skal være mindst 2,20 m.
 Stk. 3. Ved gruppeopstaldning skal gulvarealet være mindst 5 m² pr. dyr.
 § 31. Kameler, dromedarer og lamaer skal have adgang til fold.
Stk. 2. Folde, der benyttes under turnéer, skal mindst have et areal på 100 m², hvoraf den korteste side skal være mindst 10 m.
Benyttes folden af mere end fire dyr på samme tid, forøges arealkravet med 50 m² for hvert yderligere dyr.
Stk. 3. Folde i tilknytning til faste anlæg skal mindst have et areal på 150 m², hvoraf den korteste side skal være mindst 10 m.
Benyttes folden af mere end fire dyr på samme tid, forøges arealkravet med 50 m² for hvert yderligere dyr.
 § 32. Folde, der benyttes af kameler eller dromedarer under turnéer, skal være indhegnet af et elektrisk hegn samt et yderligere hegn, der etablerer en sikkerhedsafstand på minimum 2 m mellem folden og det område, som publikum har adgang til.
 § 33. Kameler, dromedarer og lamaer skal opstaldes i socialt harmoniske grupper af dyr af samme art.
Hunde § 34. Virksomheden skal sikre hundene forsvarlige forhold således, at hundenes fysiologiske, adfærdsmæssige og sundhedsmæssige behov tilgodeses.
§ 35. Kun hunde, der ikke tilføjer hinanden skade, må holdes sammen.
Opstår der vedvarende indbyrdes aggressioner eller stress, skal de pågældende hunde adskilles.
 § 36. Lokaler, hvori hundene holdes, skal være indrettet og udformet på en sådan måde, at god hygiejnisk standard kan opretholdes.
Stk. 2. Der skal være adgang til rindende koldt og varmt vand til rengøring, vask og desinfektion af inventar, foderskåle og andet udstyr, der har været i kontakt med hunde.
Gulve, vægge, lofter og inventar m.v. skal være af egnede materialer, så rengøring og desinfektion let kan foretages.
 § 37. Lokaler og udstyr skal være tilpasset hundenes fysiologiske, adfærdsmæssige og sundhedsmæssige behov.
 Stk. 2. Der skal være mindst ét separat rum, hvor nyankomne, syge eller tilskadekomne hunde kan afsondres, og hvor besøgende ikke har adgang.
§ 38. Hundenes opholdsrum skal være forsvarligt indrettet og skal i størrelse og indretning tilgodese dyrenes behov for bevægelse og naturlig udfoldelse.
Hundenes opholdsrum og eventuelle løbegårde skal indeholde et beriget miljø, der som minimum består af legeredskaber og mulighed for at søge skjul.
 Stk. 2. Hundenes opholdsrum skal som minimum opfylde følgende arealkrav:
 1) Hunde med en vægt på indtil 15 kg. : 4 m2.
 2) Hunde med en vægt på 16 - 40 kg. : 6 m2.
 3) Hunde med en vægt på over 40 kg. : 8 m2.
 Stk. 3. Minimumsarealkravene i stk. 2 halveres for efterfølgende hunde, hvis der opstaldes mere end én hund pr. opholdsrum, jf. dog stk. 4.
 Stk. 4. Har hundene fri adgang til en løbegård, kan arealkravene i stk. 2 og 3 nedsættes med indtil det halve, forudsat det samlede areal af hundenes opholdsrum og løbegården opfylder minimumsarealkravene i stk. 2 og 3.
 Stk. 5. Et kuld hvalpe i alderen 6-10 uger skal have plads svarende til en voksen hund i moderens vægtklasse.
 Stk. 6. Opholdsrum til tæver med hvalpe skal indrettes således, at tævens og hvalpenes behov tilgodeses, herunder at tæven, fra hvalpene er 3 uger gamle, frit skal kunne søge adskillelse fra hvalpene.
§ 39. Hundene skal have adgang til daglig motion og frisk luft i mindst 30 minutter mindst to gange dagligt.
Dette skal ske enten ved at hundene luftes i snor eller ved at de lukkes ud på et passende udeareal.
 Stk. 2. Fri adgang til løbegårde jf. § 38, stk. 4, anses ikke for at opfylde kravet i stk. 1.
 Stk. 3. Et udeareal jf. stk. 1, skal indeholde et beriget miljø, der som minimum består af legeredskaber og mulighed for at søge skjul og ly.
 Stk. 4. Udearealerne skal være forsvarligt indrettet således, at hundenes fysiologiske, adfærdsmæssige og sundhedsmæssige behov tilgodeses, og så hundene ikke kan undslippe.
§ 40. Opholdsrummenes tage skal være tætte, og gulvene skal være uigennemtrængelige for vand og fugt.
Gulvene skal være forsynet med afløb.
 Stk. 2. Der skal findes brikse eller lignende hvileanordninger til hvilested for hundene, hvor hundene kan hvile uden uønsket påvirkning fra træk, varme eller kulde.
 Stk. 3. Hundenes opholdsrum med tilhørende brikse m.v. skal holdes rene, og skal mindst en gang om måneden, og inden nye hunde indsættes, renses grundigt og desinficeres.
Stk. 4. Klimaet i hundenes opholdsrum skal være tilpasset hundenes behov, og opholdsrummene skal kunne opvarmes.
Ventilation i hundenes opholdsrum skal være tilstrækkelig og må ikke medføre unødig træk.
 Stk. 5. Elektriske installationer i hundenes opholdsrum skal være afskærmet eller placeret således, at de er utilgængelige for hundene.
 § 41. Hundenes opholdsrum skal indrettes således, at hundene ikke kan undslippe, og ingen udenforstående personer kan påføres skader.
Stk. 2. Gitre, net og andre anordninger skal være konstrueret og tilpasset således, at hundene ikke kan trænge gennem mellemrum, kile sig fast eller tilføjes skader.
Materialer og befæstninger i gitre, net og andre anordninger skal være tilpasset hundenes størrelse og fysiske styrke således, at hundene ikke kan slippe ud ved f.eks. at kradse, grave eller gnave.
§ 42. I hundenes opholdsrum skal der være adgang til direkte dagslys eller kunstig belysning, så hundene kan opretholde normal aktivitet og adfærd.
Lysintensiteten skal reguleres, så den ikke medfører ubehag for eller skade på hundene, og således at hundene kan følge deres naturlige døgnrytme.
 § 43. Hundenes opholdsrum skal være udformet og indrettet således, at tilsyn og pasning kan ske uden besvær og uden at påføre hundene unødig stress.
 § 44. Tilsyn skal ske mindst to gange dagligt.
 § 45. For hunde, som er omfattet af denne bekendtgørelse, men som holdes i privat bolig, cirkusvogn eller lignende, når de ikke optræder, finder bestemmelserne i § 36, stk. 2, § 37, stk. 2, og §§ 38-44 ikke anvendelse.
Fugle § 46. Fugle skal opstaldes i volierer.
Flyvende fugle skal opstaldes i volierer med et rumfang, som gør det muligt for fuglene at flyve frit.
 Stk. 2. Volierens bund skal udgøres af et fast materiale.
Stk. 3. Volieren skal være forsynet med siddepinde af naturmateriale.
Siddepindene skal være af forskellig tykkelse og skal være placeret i forskellig højde i volieren.
 Stk. 4. Volieren skal indeholde muligheder for at fuglene kan støvbade eller bade i vandbad i overensstemmelse med deres artsmæssige behov.
 Stk. 5. Udendørs volierer skal indeholde områder, hvor fuglene kan søge læ og skjul.
 Stk. 6. Flyvende fugle, der holdes i indendørs volierer, skal have adgang til UV-lys.
 Stk. 7. Ved flyvende fugle, jf. stk. 1, 2. pkt. og stk. 6 forstås fugle, der efter deres art er flyvende, uanset om der er foretaget indgreb, der begrænser deres flyveevne.
 § 47. Bestemmelsen i § 46, stk. 1, 2. pkt., finder ikke anvendelse på større fugle, der motioneres dagligt ved fri flyvning.
 § 48. Fugle skal transporteres enkeltvis i bure med et rumfang, der gør det muligt for fuglene at sidde oprejst.
 Stk. 2. Transportbure, der benyttes til flyvende fugle, skal være forsynet med stabile siddepinde.
 Stk. 3. Fugle, der normalt opstaldes sammen, skal kunne se og høre hinanden under transporten.
Særlige krav for elefanter i overgangsperioden, jf. § 57 § 49. Loftshøjden i stalde, hvor der opstaldes elefanter, skal være mindst 5 m.
 Stk. 2. Ved opstaldning enkeltvis i boks skal gulvarealet være mindst 80 m², og den korteste side af boksen skal være mindst 8 m.
 Stk. 3. Ved gruppeopstaldning skal gulvarealet være mindst 60 m² pr. dyr.
 § 50. Elefanter skal under turnéer opstaldes i transportvogne om natten.
 Stk. 2. Loftshøjden i transportvognen skal være mindst 3,20 m, og gulvarealet skal være mindst 20 m².
 Stk. 3. Ved opstaldning af flere elefanter i samme transportvogn skal gulvarealet være så stort, at alle elefanter kan ligge ned samtidig.
 Stk. 4. Elefanter skal holdes i socialt harmoniske grupper.
 Stk. 5. Hanelefanter skal holdes enkeltvis i den periode, hvor de er i must.
 Stk. 6. Fødevarestyrelsen kan i ganske særlige tilfælde dispensere fra stk. 4.
 § 51. Elefanter skal have adgang til fold.
Stk. 2. Folde, der benyttes af elefanter under turnéer, skal mindst have et areal på 100 m², hvoraf den korteste side skal være mindst 10 m.
Benyttes folden af mere end to elefanter på samme tid, forøges arealkravet med 50 m² pr. dyr.
Stk. 3. Folde i tilknytning til faste anlæg skal mindst have et areal på 200 m², hvoraf den korteste side skal være mindst 10 m.
Benyttes folden af mere end to elefanter på samme tid, forøges arealkravet med 50 m² for hvert yderligere dyr.
 Stk. 4. Folde, der benyttes af elefanter under turnéer, skal være indhegnet af et elektrisk hegn samt et yderligere hegn, der etablerer en sikkerhedsafstand på mindst 2 m mellem elefantfolden og det område, som publikum har adgang til.
 Stk. 5. Under opholdet på en fold omfattet af stk. 4 skal hver elefant være under konstant opsyn af en person, der har kontrol over elefanten.
 § 52. Elefanter skal i mindst 2 timer dagligt motioneres eller gives fri bevægelse på fold.
 Stk. 2. Bestemmelsen i stk. 1 kan fraviges, hvis veterinære eller vejrmæssige forhold taler afgørende herfor.
 Stk. 3. Hvis det på grund af vejrmæssige forhold ikke er muligt at give elefanter adgang til fold under turnéen, skal der etableres et opvarmet staldtelt, hvor elefanterne kan opstaldes i løbet af dagen.
Særlige krav for søløver i overgangsperioderne, jf. § 58 § 53. Søløver skal under opstaldning i faste anlæg have adgang til et bassin med et vandvolumen på mindst 200 m³ og en dybde på mindst 2 m.
Benyttes bassinet af mere end tre søløver på samme tid, forøges volumenkravet med 15 m³ for hvert yderligere dyr.
Stk. 2. Søløver kan under turnéen opstaldes i et overdækket bassin med et vandvolumen på mindst 50 m³ og en dybde på mindst 1,2 m.
Benyttes bassinet af mere end tre søløver på samme tid, forøges volumenkravet med 15 m³ for hvert yderligere dyr.
 Stk. 3. Bassinet nævnt i stk. 2 skal være tilgængeligt for søløverne senest 2 timer efter ankomsten til bestemmelsesstedet.
 Stk. 4. Søløver skal i tilknytning til bassinet nævnt i stk. 1 og 2 have adgang til et tørt opholdsområde på mindst 25 m².
 Stk. 5. Søløver skal opstaldes i socialt harmoniske grupper.
Kapitel 4 Anmeldelse til Fødevarestyrelsen § 54. Cirkus, forlystelsesparker og lignende virksomheder, som er omfattet af denne bekendtgørelse, skal én gang årligt indgive anmeldelse til Fødevarestyrelsen.
 Stk. 2. En anmeldelse efter stk. 1 skal indeholde oplysninger om følgende forhold:
 1) Danske eller videnskabelige betegnelser for de dyrearter, der fremvises.
 2) Antallet af dyr, der fremvises.
 3) Hvor dyrene skal optræde, herunder kopi af turnéplan, hvis dyrene skal optræde i omrejsende cirkus mv.
 Stk. 3. En anmeldelse efter stk. 1 skal sendes til Fødevarestyrelsen senest 4 uger før sæsonstart.
 Stk. 4. Fødevarestyrelsen kan dispensere fra stk. 1 og 3.
 Stk. 5. Cirkus, forlystelsesparter og lignende virksomheder skal i forbindelse med anmeldelsen, jf. stk. 1, give kontaktoplysninger til Fødevarestyrelsen, der fører tilsyn med overholdelse af denne bekendtgørelse eller til Erhvervsministeriets elektroniske kontaktpunkt (kvikskranke), jf. § 16 i lov om tjenesteydelser i det indre marked.
Kapitel 5 Straf § 55. Medmindre højere straf er forskyldt efter anden lovgivning, straffes med bøde eller fængsel indtil 4 måneder den, der 1) holder og fremviser de forbudte dyrearter, der fremgår af bilag 1, jf. § 4, 2) uden tilladelse holder og fremviser vilde dyrearter, der hverken er omfattet af bilag 1 eller 2, jf. § 6, stk. 1, 3) overtræder §§ 7-10, § 11, stk. 1, §§ 12-18, § 19, stk. 1 eller 2, §§ 20-22, §§ 29-37, § 38, stk. 1-3, 5 eller 6, § 39, stk. 1, 3 eller 4, §§ 40-44, § 46, stk. 1-6, eller § 53, stk. 1, 4 eller 5, 4) tilsidesætter krav til transport af dyr, jf. §§ 23-27 eller § 48, eller 5) undlader at indgive anmeldelse til Fødevarestyrelsen, jf. § 54, stk. 1 eller undlader at overholde formkrav, jf. § 54, stk. 2 eller 3.
Stk. 2. Medmindre højere straf er forskyldt efter anden lovgivning, straffes med bøde eller fængsel indtil 4 måneder den, der 1) indtil 1. januar 2022 overtræder § 49, § 50, stk. 1-5, § 51, eller § 52, stk. 1 eller 3, eller 2) indtil 1. januar 2026 overtræder § 53, stk. 2 eller 3.
 Stk. 3. Ved udmåling af straf efter stk. 1-2 anses det som en skærpende omstændighed, hvis overtrædelsen er begået i forbindelse med udøvelsen af erhverv, jf. § 58, stk. 12, 1. pkt., i dyrevelfærdsloven.
 Stk. 4. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttræden og overgangsbestemmelser § 56. Bekendtgørelsen træder i kraft den 1. januar 2021.
 Stk. 2. Bekendtgørelse nr. 1494 af 10. december 2015 om hold og fremvisning af dyr i cirkus mv. ophæves.
 § 57. Virksomheder, der ved denne bekendtgørelses ikrafttræden er etableret med at drive cirkus, forlystelsesparker eller lignende virksomheder med hold og fremvisning af elefanter, kan fortsætte med at holde og fremvise elefanter indtil den 1. januar 2022. I den periode finder bestemmelserne i §§ 7-27 og §§ 49-52 anvendelse.
 § 58. Virksomheder, der ved denne bekendtgørelses ikrafttræden er etableret med at drive cirkus, forlystelsesparker eller lignende virksomheder med hold og fremvisning af søløver kan fortsætte med at holde og fremvise søløver indtil den 1. januar 2026. I den periode finder bestemmelserne i §§ 7-27 og § 53 anvendelse.
Stk. 2. Fra den 1. januar 2026 må virksomheder som nævnt i stk. 1 fortsat holde og fremvise søløver, som var i deres besiddelse ved denne bekendtgørelses ikrafttræden, i virksomhedens faste anlæg, indtil dyrene dør eller afhændes.
I den periode finder bestemmelserne i §§ 7-22 og § 53, stk. 1, 4 og 5, anvendelse.
 § 59. Virksomheder, der ved denne bekendtgørelses ikrafttræden er etableret med at drive cirkus, forlystelsesparker eller lignende virksomheder med hold og fremvisning af zebraer kan fortsætte med at holde og fremvise zebraer indtil den 1. januar 2026. I den periode finder bestemmelserne i §§ 7-27 og i bekendtgørelse om dyrevelfærdsmæssige mindstekrav til hold af heste anvendelse, bortset fra § 15, når cirkus er på turné.
Stk. 2. Fra den 1. januar 2026 må virksomheder som nævnt i stk. 1 fortsat holde og fremvise zebraer, som var i deres besiddelse ved denne bekendtgørelses ikrafttræden, i virksomhedens faste anlæg, indtil dyrene dør eller afhændes.
I den periode finder bestemmelserne i §§ 7-22 og i bekendtgørelse om dyrevelfærdsmæssige mindstekrav til hold af heste anvendelse.
Fødevarestyrelsen, den 30. november 2020 P.D.V.Hanne Larsen / Christian Strøyer Bilag 1 Dyrearter, der ikke må holdes og fremvises i cirkus, forlystelsesparker og lignende virksomheder, jf. § 4 (NEGATIV-LISTEN) Bilag 2 Dyrearter, der må holdes og fremvises i cirkus, forlystelsesparker og lignende virksomheder, hvis visse krav overholdes, jf. § 5 (POSITIV-LISTEN) 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked, EU-Tidende 2006, nr.
L 376, side 36.
