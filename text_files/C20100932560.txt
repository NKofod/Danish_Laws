Vejledning til læger om gratis influenzavaccination til visse persongrupper Ifølge bekendtgørelse nr. 766 af 25. juni 2010 fra Indenrigs- og Sundhedsministeriet tilbydes gratis influenzavaccination til visse persongrupper.
 For sæsonen 2010 er de risikogrupper, der har ret til gratis influenzavaccination, udvidet eller blevet mere eksplicit defineret i forhold til tidligere år. Ændringerne er først og fremmest begrundet i erfaringer fra pandemien 2009/10.
 Med vejledningen ønsker Sundhedsstyrelsen at gøre lægerne opmærksom på, hvem der inden for gruppen af kronisk syge især har behov for vaccination, men alle, der tilhører en af de definerede persongrupper i bekendtgørelsen, har ret til gratis vaccination.
 For honorering mv. henvises til bekendtgørelse nr. 766 af 25. juni 2010 fra Indenrigs- og Sundhedsministeriet om gratis influenzavaccination til visse persongrupper.
1. Afgrænsning af persongrupper, der tilbydes gratis influenzavaccination Nedenstående tabel viser de persongrupper, der tilbydes gratis vaccination.
Af venstre kolonne fremgår ordlyden i bekendtgørelsen, af højre Sundhedsstyrelsens supplerende bemærkninger.
2. Indberetning af bivirkninger og skader Bivirkninger Læger har pligt til at foretage indberetning af formodede bivirkninger til Lægemiddelstyrelsen vedrørende patienter, de har i behandling.
Dette fremgår af § 4, stk. 1, i bekendtgørelse nr. 800 af 17. august 2009 om indberetning af bivirkninger ved lægemidler m.m.
Patienter og pårørende samt andre sundhedspersoner end læger kan indberette bivirkninger til Lægemiddelstyrelsen.
For lægemidler, der er godkendt af Lægemiddelstyrelsen eller Europa-kommissionen, gælder lægernes indberetningspligt i de første 2 år fra faktisk markedsføring af lægemidlet er påbegyndt.
Herefter gælder indberetningspligten alene alle alvorlige eller uventede bivirkninger.
Skader Ifølge lov om klage- og erstatningsadgang inden for sundhedsvæsenet kapitel 4, påhviler det enhver autoriseret sundhedsperson, som i sin virksomhed bliver bekendt med skader, som må antages at kunne give ret til erstatning, at informere skadelidte herom samt i fornødent omfang at bistå med anmeldelse til Patientforsikringsforeningen, jf. lov om klage og erstatningsadgang inden for sundhedsvæsenet § 45.
3. Ikrafttræden Denne vejledning træder i kraft den 1. oktober 2010 og har virkning for vaccinationer foretaget inden udgangen af 2010.
