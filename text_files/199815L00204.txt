Tillægsbetænkning afgivet af Sundhedsudvalget  

 den 16. december 1998 Tillægsbetænkning over Forslag til lov om ændring af lov om  

 offentlig sygesikring og lov om social service (Ændring af medicintilskudsregler) Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde og  

 har herunder stillet spørgsmål til sundhedsministeren, som denne  

 har besvaret skriftligt.
 Endvidere har udvalget modtaget  

 en skriftlig henvendelse fra Danmarks Apotekerforening.
 Udvalget har noteret sig sundhedsministerens tilsagn under  

 udvalgsbehandlingen om, at regeringen vil indføre tilskud til  

 køb af fingerprikker og teststrimler til den gruppe tabletbehandlede  

 diabetikere, som efter Diabetesforeningens oplysninger til  

 Sundhedsministeriet med fordel kan anvende disse hjælpemidler.
Udvalget anbefaler en model, hvorefter kommunen i  

 medfør af regler, som fastsættes i  

 hjælpemiddelbekendtgørelsens § 10, yder 100 pct. tilskud til 150  

 teststrimler og fingerprikker årligt til tabletbehandlede diabetikere,  

 for hvem det af lægen anses for påkrævet med  

 blodsukkermåling.
Det forudsættes, at patientens sygdom er  

 diagnostiseret i en relativt ung alder.
 Det er en betingelse for ydelse af tilskud, at  

 teststrimler og fingerprikker bevilges af kommunen, når det af den  

 behandlende læge skønnes lægeligt velbegrundet.
 På baggrund af Diabetesforeningens skøn over  

 omfanget af de tabletbehandlede diabetikere, for hvilke det vil være  

 relevant med jævnlig blodsukkermåling, anslås de offentlige  

 udgifter ved ordningen i løbet af et par år at stige fra ca. 21  

 mio. kr. til ca. 23-24 mio. kr. på årsbasis.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) lovforslaget til vedtagelse  

 uændret.
 Flertallet har noteret sig sundhedsministerens tilsagn  

 under udvalgsbehandlingen om, at regeringen vil søge at etablere en  

 kreditordning for de patienter, der af Lægemiddelstyrelsen får  

 tilkendt tilskud efter lovforslagets § 7 c, stk. 1. Kreditordningen skal  

 sikre, at den maksimale egenbetaling på 3.600 kr. årligt for de  

 pågældende patienter udjævnes med maksimalt 300 kr. pr.  

 måned.
Sundhedsministeren vil optage forhandlinger med Danmarks  

 Apotekerforening om en ordning, hvorefter henstand ydes og administreres af  

 det enkelte apotek.
Flertallet er opmærksom på, at en sådan  

 ordning af administrative grunde kan gøre det nødvendigt, at  

 patienter, der benytter henstandsordningen, handler på samme apotek,  

 hver gang de køber tilskudsberettigede lægemidler.
 Sundhedsministeren vil endvidere overveje, om kommunen med  

 fordel kan inddrages i henstandsordningen, for så vidt angår  

 patienter, der modtager social pension eller anden offentlig  

 forsørgelse.
 Flertallet har under udvalgsbehandlingen udtrykt bekymring  

 for, om unge insulinkrævende diabetikere, der ikke henhører  

 under kronikerreglen i lovforslagets § 7 c, stk. 1, vil efterleve den  

 ordinerede behandling på trods af de likviditetsmæssige  

 konsekvenser af det foreslåede tilskudssystem.
 Flertallet har noteret sig, at sundhedsministeren har  

 givet tilsagn om, at ordningen evalueres ½ år efter, den er trådt  

 i kraft, med henblik på eventuel revision af mulighederne for  

 imødegåelse af likviditetsproblemer for de  

 pågældende.
 Et mindretal (Socialistisk Folkepartis, Dansk Folkepartis og  

 Enhedslistens medlemmer af udvalget) indstiller lovforslaget til  

forkastelse.
Anne- Marie Meldgaard (S)    Jytte Wittrock (S)    Hanne  

 Andersen (S)    Lone Møller (S) nfmd.    Dorte Bennedsen (S)  

  Jørn Jespersen (SF)    Yvonne Herløv Andersen (CD) fmd.  

    Morten Helveg Petersen (RV)    Frank Aaen (EL)    Jørgen Winther  

 (V)    Ester Larsen (V)    Preben Rudiengaard (V)    Gyda Kongsted (V)  

  Henriette Kjær (KF)    Gitte Seeberg (KF)    Birthe Skaarup (DF)  

  Tove Videbæk (KRF) Fremskridtspartiet havde ikke medlemmer i udvalget.
