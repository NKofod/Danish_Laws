 Afslag på dagpenge til en selvstændig erhvervsdrivende, der ikke havde  

 tegnet forsikring efter dagpengelovens § 20, og som har indgivet  

 selvangivelse for 1989 kort før sygemeldingen, men 4 måneder for sent uden  

 anmodning om udsættelse.
 SAGSFREMSTILLING:
 Kommunen traf afgørelse om, at den selvstændige erhvervsdrivende ikke  

 havde ret til dagpenge i forbindelse med en sygeperiode fra 22. oktober 1990.
 Kommunen har begrundet afgørelsen med, at selvangivelsen for 1989 først er  

 indsendt den 8. oktober 1990, dvs. 4 måneder senere end den generelle frist,  

 at der ikke er bevilget udsættelse, samt at indtægten for 1988 var takseret.
 Det er oplyst, at den pågældende har drevet en systue i ca. 2 år, og at  

 hun ikke er sikret frivillige dagpenge som selvstændig erhvervsdrivende.
 Den pågældende har i sit klagebrev anført, at virksomhedens regnskab  

 forestås af en registreret revisor, og at hun ikke har indflydelse på,  

 hvornår selvangivelsen bliver indsendt.
 Hun har endvidere oplyst, at hun ikke kan forventes raskmeldt foreløbig på  

 grund af en ryglidelse, og at hun eventuelt skal i gang med en revalidering.
 Til brug ved sagens behandling har Dagpengeudvalget fra  

 ligningsmyndigheden fået indsendt kopi af selvangivelsen for 1989, som  

 udviser et overskud af virksomheden på 44.197 kr., og dette er godkendt af  

 skattevæsenet den 30. januar 1991.
 AFGØRELSE:
 Dagpengeudvalget har på sit møde den 5. april 1991 truffet den afgørelse,  

 at den selvstændige erhvervsdrivende ikke har ret til dagpenge i forbindelse  

 med sygeperioden fra den 22. oktober 1990, idet der ikke forelå dokumentation  

 for indtægt ved den selvstændige virksomhed, og den pågældende ikke havde  

 tegnet en frivillig sikring, jf. dagpengelovens § 10, stk. 1, sammenholdt med  

 § 20.
Det bemærkes, at der som dokumentation for arbejdsfortjenesten anvendes  

 skattevæsenets årsopgørelse for det seneste regnskabsår på grundlag af  

 indgivet selvangivelse.
Hvis der er bevilget udsættelse med indsendelse af  

 selvangivelsen, anvendes årsopgørelsen for det senest forudgående  

 regnskabsår, jf.
Socialministeriets bekendtgørelse nr. 153 af 5. marts 1990,  

 § 36, stk. 3.
 Det tilføjes, at en selvstændig erhvervsdrivende selv bærer risikoen for,  

 at dokumentationen foreligger.
 Dagpengeudvalget tiltræder således kommunens afgørelse.
