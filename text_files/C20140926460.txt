Måleteknisk vejledning.
Elmålere.
Kontrolsystem for MID-godkendte elmålere i drift (MV 07.51-03, udgave 2) Denne måletekniske vejledning gælder for elmålere, der er godkendt i henhold til EU-direktivet 2004/22/EF (Måleinstrumentdirektivet, MID). For elmålere, der er godkendt efter andre regler, gælder Måleteknisk vejledning.
Elmålere.
Kontrolsystem for ikke-MID-godkendte elmålere i drift (MV 07.51-01, udgave 3).
I henhold til § 14, stk. 1, nr. 1, i Sikkerhedsstyrelsens bekendtgørelse nr. 1035 af 17. oktober 2006 om måleteknisk kontrol med målere, der anvendes til måling af elforbrug (herefter bekendtgørelsen), skal netvirksomheden etablere et kontrolsystem, der er opbygget således, at der gennem dets drift opnås tilstrækkelig sikkerhed for, at de i drift værende elmålere ikke overskrider 1,5 gange de maksimalt tilladelige fejl, som gælder for nye målere.
Ved en netvirksomhed forstås den, der leverer elektrisk energi til en forbruger mod betaling.
Netvirksomheden kan f.eks. være en virksomhed eller et boligselskab.
 Kontrolsystemet kan i henhold til bekendtgørelsen baseres på én af følgende metoder:
 statistisk stikprøvekontrol af partier med ensartede målere,  periodisk udskiftning af alle målere i et givet parti (periodisk totalkontrol), eller  permanent overvågning af målere ved hjælp af en ekstra måler.
 Kontrolmåling skal foregå på et akkrediteret laboratorium.
Udover det i denne vejledning beskrevne, henvises der til DEFUs tekniske rapport nr. 355-1, 1. udgave, februar 2014 Kontrolsystem for idriftværende MID elmålere for nærmere beskrivelse af, hvordan de ovenfor nævnte metoder kan udføres.
Rapporten kan downloades fra http://www.danskenergi.dk/AndreSider/NetTeknik/Elmaaling.aspx, hvor rapporten findes som afsnit 6.
Med denne måletekniske vejledning giver Sikkerhedsstyrelsen et forslag til, hvordan hver af de tre metoder til opfyldelse af bekendtgørelsens krav, kan udføres. Ønsker netvirksomheden at udføre én af de ovenfor nævnte metoder på anden vis end beskrevet i denne måletekniske vejledning, så er dette tilladt under forudsætning af, at den valgte metode giver samme eller bedre sikkerhed end metoderne i denne vejledning.
Det bemærkes, at det til enhver tid er netvirksomhedens ansvar, at de i drift værende elmålere ikke overskrider 1,5 gange de maksimalt tilladelige fejl for nye målere.
Forslag til fremgangsmåde ved kontrolsystem baseret på statistisk stikprøvekontrol Den første statistiske stikprøvekontrol i et parti af ensartede målere foretages senest 6 år efter, at målerne er sat op.
Resultatet af denne stikprøvekontrol anvendes til at fastlægge den efterfølgende opsætningsperiode indtil den næste statistiske stikprøvekontrol.
 Stikprøvekontrollen resulterer i én af følgende (se også Figur 1):
1. Partiet godkendes efter verifikationsfejlgrænsen, som er lig med de maksimalt tilladelige fejl for nye målere Resultatet af den statistiske stikprøvekontrol viser, at målerne fungerer lige så godt som nye målere.
Partiet kan derfor fortsat være opsat i op til 6 år, hvorefter der foretages en ny statistisk stikprøvekontrol.
Resultatet af denne nye stikprøvekontrol vurderes efter samme kriterier, som andre stikprøveresultater - altså som beskrevet i punkt 1-3 i dette afsnit.
Der er ikke nogen øvre tidsgrænse for, hvor længe et parti kan forblive opsat.
Dette afhænger alene af resultatet af stikprøvekontrollerne.
2. Partiet godkendes efter driftsfejlgrænsen, som er lig med 1,5 gange de maksimalt tilladelige fejl for nye målere Resultatet af den statistiske stikprøvekontrol viser, at målerne ikke fungerer lige så godt som nye målere.
Målerne er dog acceptable at anvende.
Partiet kan derfor fortsat være opsat i op til 3 år, hvorefter der foretages en ny statistisk stikprøvekontrol.
Resultatet af denne nye stikprøvekontrol vurderes efter samme kriterier, som andre stikprøveresultater - altså som beskrevet i punkt 1-3 i dette afsnit.
Der er ikke nogen øvre tidsgrænse for, hvor længe et parti kan forblive opsat.
Dette afhænger alene af resultatet af stikprøvekontrollerne.
3. Partiet kan ikke godkendes efter driftsfejlgrænsen Resultatet af den statistiske stikprøvekontrol viser, at der ikke er tilstrækkelig sikkerhed for, at målerne i drift overholder 1,5 gange de maksimalt tilladelige fejl for nye målere.
Partiet skal derfor udskiftes hurtigst muligt.
Indtil partiet er udskiftet, er det netvirksomhedens ansvar at forholde sig til resultatet af stikprøvekontrollen.
Netvirksomheden skal således træffe de nødvendige foranstaltninger for at sikre forbrugeren et rimeligt afregningsgrundlag, indtil hele partiet er udskiftet.
 Figur 1: Vurdering af stikprøveresultatet.
Forslag til fremgangsmåde ved kontrolsystem baseret på periodisk totalkontrol Alle målere i partiet udskiftes senest 6 år efter, at målerne er sat op.
Forslag til fremgangsmåde ved kontrolsystem baseret på permanent overvågning Hvis netvirksomheden anvender to ens målere af samme fabrikat og type og med samme alder, så nedtages hovedmåleren eller den ekstra måler (kontrolmåleren) til kontrol senest 6 år efter, at måleren er sat op.
Efter yderligere 6 år nedtages den anden måler til kontrol.
Anvender netvirksomheden derimod to målere af forskelligt fabrikat og type eller to ens målere med væsentlig forskellig alder, hvorved ældningen på målerne vil være forskellig, så nedtages hovedmåleren eller den ekstra måler (kontrolmåleren) til kontrol senest 10 år efter, at måleren er sat op.
Efter yderligere 10 år nedtages den anden måler til kontrol.
Denne måletekniske vejledning ophæver Måleteknisk Vejledning.
Elmålere.
Kontrolsystem for MID-godkendte elmålere i drift (MV 07.51-03, udgave 1) af 5. december 2012.
