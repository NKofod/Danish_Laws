Bekendtgørelse om tilladelse til anvendelse af kemiske bekæmpelsesmidler på vedvarende græsarealer i Tøndermarsken I medfør af § 38, stk. 2, i lov om beskyttelse af de ydre koge i Tøndermarsken, jf. lovbekendtgørelse nr. 1621 af 10. december 2015, fastsættes efter bemyndigelse i henhold til § 2, stk. 1, i bekendtgørelse nr. 350 af 26. marts 2016 om henlæggelse af opgaver og beføjelser til Naturstyrelsen:
 § 1. Kommunalbestyrelsen i Tønder kommune kan give tilladelse til fravigelse fra forbuddet i lovens § 20 mod anvendelse af kemiske bekæmpelsesmidler efter regler i denne bekendtgørelse.
§ 2. Hvor tidsler ikke kan bekæmpes mekanisk, kan kommunalbestyrelsen tillade anvendelse af kemiske bekæmpelsesmidler under forudsætning af, 1) at tidslerne enten samme år eller året forinden er slået mindst to gange efter 15. juni og før blomstring, og 2) at ansøgeren sommeren forinden har rettet henvendelse til kommunalbestyrelsen om problemet og anmodet kommunalbestyrelsen om at besigtige tidslerne inden slåning.
 Stk. 2. I 2007 kan kommunalbestyrelsen meddele tilladelse til kemisk bekæmpelse af tidsler, hvis ansøgeren i 2006 har rettet henvendelse til Sønderjyllands Amtsråd som nævnt i stk. 1, nr. 2.
 Stk. 3. Der meddeles kun tilladelse til at pletsprøjte mod tidslerne.
 Stk. 4. Der meddeles så vidt muligt ikke tilladelse til kemisk bekæmpelse i perioden 15. marts til 15. juni af hensyn til fuglenes yngletid.
 § 3. Hvor et angreb af stankelbenslarver væsentligt vil kunne forringe grænsningen på den pågældende mark, kan kommunalbestyrelsen tillade anvendelse af kemiske bekæmpelsesmidler under forudsætning af, at følgende tæthed af larver er overskredet:
 1) 150 larver pr. m2 om foråret.
 2) 300 larver pr. m2 om efteråret.
 Stk. 2. Tætheden af stankelbenslarver skal være dokumenteret af ansøger ved saltvandsprøven, jf. bilag.
 Stk. 3. Tilladelse efter stk. 1 forudsætter, at der ikke findes egnet metode til biologisk bekæmpelse af stankelbenslarver.
 Stk. 4. Tilladelse i perioden 15. marts til 15. juni forudsætter, at der er synlige skader i græsset, således at mindst 1/3 af græsmarken har bare pletter i græsset.
 § 4. Før der meddeles tilladelse til bekæmpelse af tidsler eller stankelbenslarver, besigtiges den pågældende mark af kommunalbestyrelsen eller af en af kommunalbestyrelsen bemyndiget person.
 § 5. Tilladelse meddeles skriftligt.
Stk. 2. Tilladelse meddeles til at anvende et konkret bekæmpelsesmiddel i en angiven dosering.
Kommunalbestyrelsen vælger efter forespørgsel i Miljøstyrelsen det mest miljøskånsomme, virksomme middel.
Doseringen skal være den mindst mulige virksomme.
 Stk. 3. Det skal fremgå af tilladelsen, at der ikke må sprøjtes i skelgrøfter og vandhuller og i kreaturernes trampezoner langs skelgrøfter og omkring vandhuller.
 Stk. 4. Kommunalbestyrelsen kan stille yderligere vilkår for brug af bekæmpelsesmidlet.
 Stk. 5. Kommunalbestyrelsen vejleder ansøgeren om brugen af bekæmpelsesmidlet i relation til vejrforhold, tidspunkt på dagen, sprøjtefrist m.v.
 § 6. Kommunalbestyrelsen underretter Styrelsen for Vand- og Naturforvaltning om de afgørelser, der træffes efter bekendtgørelsen.
 § 7. Bekendtgørelsen træder i kraft den 1. juli 2016.
 Stk. 2. Bekendtgørelse nr. 1313 af 20. november 2006 om tilladelse til anvendelse af kemiske bekæmpelsesmidler på vedvarende græsarealer i Tøndermarsken ophæves.
Naturstyrelsen, den 27. juni 2016 Hanne Kristensen / Anne-Marie Vægter Rasmussen Bilag 1 Undersøgelse af en mark for stankelbenslarver ved saltvandsprøven, jf. § 3, stk. 3 Undersøgelse af en mark for stankelbenslarver ved saltvandsprøven, jf. § 3, stk. 3 Tætheden af stankelbenslarver bestemmes således:
15-20 pvc-rør med et tværsnitsareal a 1 dm2 nedbankes diagonalt hen over marken i 20 meters indbyrdes afstand.
De nedbankes 5 cm i jorden.
 Rørene påfyldes vand med en 10% saltopløsning.
 I løbet af 10-15 minutter vil larverne være kommet op i vandet.
 Tætheden af stankelbenslarver bestemmes ved at gange det gennemsnitlige antal stankelbenslarver pr. rør med 100. F.eks. 1,5 stankelbenslarver pr. rør betyder 150 larver pr. m2.
