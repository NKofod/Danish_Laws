(Til samtlige kommuner) Som følge af flere tragiske hændelser i Hjemmeværnet nedsatte  

 forsvarsministeren i 1989 en styringsgruppe, som bl.a. fik til opgave at  

 stille forslag til en ændring af reglerne om indhentelse af relevante  

 personlige oplysninger om ansøgerne til Hjemmeværnet.
 I betænkning om forslag til Folketingsbeslutning om opbevaring af  

 hjemmeværnspersonellets våben og ammunition i depoter i fredstid (B 12/1990)  

 blev det udtalt, at sikkerheden for, at kun personer, som det er forsvarligt  

 at betro våben, er medlemmer af hjemmeværnet, skal styrkes.
 I forbindelse med personvurderingen af ansøgeren blev det besluttet, at  

 Hjemmeværnets distriktsudvalg om nødvendigt kan rette henvendelse til social-  

 og sundhedsforvaltningerne, hvis der er mulighed for, at supplerende  

 oplysninger fra social- og sundhedsforvaltningerne vil være af afgørende  

 betydning for distriktsudvalgets vurdering om optagelse i Hjemmeværnet, og  

 hvis oplysninger herom ikke kan tilvejebringes på anden måde.
 Hjemmeværnets distriktsudvalg skal således foretage en konkret vurdering  

 af hver enkel ansøger og på den baggrund afgøre om, hvorvidt det vil være  

 nødvendigt at indhente supplerende oplysninger i social- og  

 sundhedsforvaltningerne.
 Det forudsættes samtidig, at ansøgeren har givet samtykke til indhentelse  

 af oplysninger, som er af rent privat indhold eller som er af fortrolig  

 karakter, efter forvaltningslovens regler herom.
 Forsvarsministeriet vil nu med udgangen af året iværksætte de øgede  

 sikkerhedsforanstaltninger.
 Socialministeriet skal på denne baggrund henlede kommunernes opmærksomhed  

 på den forventede stigning i antallet af henvendelser som led i sikkerheden i  

 forbindelse med optagelsesproceduren i Hjemmeværnet.
