Nr BTL 188 Betænkning over Forslag til lov om ændring af forskellige skattelove  

 (Fratrædelsesgodtgørelser, udlodning til ægtefælle, overførsel fra  

 midlertidige konti samt invalideforsikringer)   

 Nr L 188 1995-96, 1. samling Afgivet af Skatteudvalget Afgivet: 19960410 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige henvendelser fra:
AMP-samarbejdet, Assurandør-Societetet og Finansrådet.
 Der er af skatteministeren og et mindretal stillet ændringsforslag, hvorom  

 henvises til de ledsagende bemærkninger.
Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Centrum-Demokraternes og  

 Dansk Folkepartis medlemmer af udvalget) lovforslaget til vedtagelse  

 med de af skatteministeren stillede ændringsforslag.
Flertallet stemmer imod  

 det af et mindretal stillede ændringsforslag.
Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til vedtagelse med det af et  

 mindretal stillede ændringsforslag.
Mindretallet vil hverken stemme for eller  

 imod de af skatteministeren stillede ændringsforslag.
Ændringsforslag Til § 1Af skatteministeren, tiltrådt af et flertal (S, V,  

 KF, RV, CD og DF):
 1) Før nr. 1 indsættes som nyt nummer:
 »01. I § 18 A, stk. 1, indsættes efter 3. pkt. som nyt  

 punktum:
»Omregning skal heller ikke ske, hvis en fraskilt eller frasepareret  

 ægtefælle med en udloddet del af en pensionsordning, jf. § 30, stk. 3, nr. 2,  

 nedsætter eller ophører med indbetalingerne som følge af død eller  

 invaliditet.«» 2) Nr. 1 affattes således:
 »1. I § 18 A, stk. 2, indsættes som 3. pkt.:
»Er ordningen en udloddet del efter § 30, stk. 3, kan den del af  

 ordningen, der oprindelig blev udloddet, dog ikke ophæves uden afgiftsmæssige  

 konsekvenser.«» 3) Nr. 4 affattes således:
 »4. § 30, stk. 2, ophæves, og i stedet indsættes som  

 nye stykker:
»Stk. 2. Reglerne i stk. 1 anvendes ikke på udlodning til  

 ægtefælle ved skifte af fællesbo eller ved bosondring.
Efter udlodningen  

 bliver ægtefællen selvstændigt afgiftspligtig af den udloddede del.
 Stk. 3. For den efter stk. 2 udloddede del betragtes det ikke som  

 en afgiftspligtig disposition, hvis ægtefællen foretager følgende  

 dispositioner:
 1) Indsætter begunstigede efter reglerne i denne lov.
 2) Indtræder ved udlodningen som ejer af den udloddede del i relation til  

 §§ 18 og 19, således at ægtefællens indbetalinger kan fradrages og  

 ægtefællens arbejdsgivers indbetalinger ikke skal medregnes ved opgørelsen af  

 ægtefællens skattepligtige indkomst.
 3) Indtræder ved udlodningen som forsikret og ejer eller kontohaver i  

 relation til den udloddede del.
Stk. 4. Ved dispositioner omfattet af stk. 3, nr. 2 og 3,  

 betragtes den udloddede del som oprindelig oprettet af ægtefællen.
Såfremt  

 ægtefællen indtræder som ejer i relation til § 18, skal ægtefællen foretage  

 indbetalinger, der forholdsmæssigt svarer til de hidtidige indbetalinger på  

 den udloddede del. Ægtefællen indtræder da i den aftalte indbetalingsperiode  

 og den 10-årige fradragsperiode efter § 18, stk. 4. Ægtefællen har kun  

 fradragsret efter reglerne i § 18 for egne indbetalinger.
Den tidligere  

 ejerægtefælles fradragsret efter § 18 påvirkes ikke af udlodningen.
Stk. 5. Reglerne i stk. 1 anvendes ikke ved overgang af en  

 overlevelsesrente til en fraskilt ægtefælles fri rådighed efter reglerne i  

 lov om bevarelse af enkepensionsret ved separation og skilsmisse.« Stk. 3-5 bliver herefter stk. 6-8.' 4) Efter nr. 4 indsættes som nyt nummer:
»02. I § 37, 2. pkt., ændres »§ 30, stk. 4,»  

 til: »§ 30, stk. 7,».« Af et mindretal (EL), tiltrådt af et mindretal (SF):
 5) Nr. 5 udgår.
 Af skatteministeren, tiltrådt af et flertal (S, V, KF, RV,  

 CD og DF):
 6) Nr. 6 udgår.
 7) Efter nr. 6 indsættes som nye numre:
 »03. I § 55 indsættes som 2. pkt.:
»Indkomstskattepligten i henhold til § 20, stk. 1, nr. 4, og § 46,  

 stk. 1, påhviler dog ejerens fraskilte eller fraseparerede ægtefælle, når  

 ydelserne tilfalder ægtefællen i kraft af udlodning ved skifte af fællesbo  

 eller den, der efter ægtefællens død i henhold til policen m.v. er berettiget  

 til pension, jf. § 30, stk. 2.« 04. I § 56, stk. 1, indsættes efter »der er nævnt i §  

 19,»: »de indbetalinger, en fraskilt eller frasepareret ægtefælle  

 foretager efter § 30, stk. 3, nr. 2,».
05. I § 57, stk. 1, nr. 6, ændres »§ 30, stk. 5,»  

 til: »§ 30, stk. 8,».« Ny paragraf 8) Efter § 1 indsættes som ny paragraf:
 »§ 01 I skattekontrolloven, jf. lovbekendtgørelse nr. 61 af  

 8. februar 1996, foretages følgende ændringer:
 1. I § 8 B, stk. 1, nr. 7, ændres »§ 30, stk. 4,»  

 til: »§ 30, stk. 7,».
 2. I § 8 B, stk. 1, og § 8 F, stk. 1, indsættes  

 efter nr. 2 som nyt nummer:
 »3) udlodninger som nævnt i nævnte lovs § 30, stk. 2-4,».
Nr. 3-8 i § 8 B, stk. 1, bliver herefter nr. 4-9, og nr. 3-6 i § 8 F, stk.  

 1, bliver herefter nr. 4-7.« Til § 4 9) Stk. 2 affattes således:
»Stk. 2. § 1, nr. 01, 1, 4, 02-05, og § 01 har virkning fra  

 og med dagen efter bekendtgørelsen i Lovtidende.« Bemærkninger Til nr. 1 Efter pensionsbeskatningslovens § 18, stk. 4 og 5, skal  

 fradragsretten for indbetalinger til en pensionsordning med løbende  

 udbetalinger eller en ratepenion fordeles over 10 år.
Hvis det samlede årlige  

 fradrag herefter udgør et mindre beløb end 32.000 kr. (1996-niveau), kan  

 vedkommende dog vælge at foretage et årligt fradrag på indtil 32.000 kr.  

 (1996-niveau).
 Hvis der er foretaget fradrag for indbetalinger til en pensionsordning med  

 løbende udbetalinger eller en ratepension efter disse regler, skal der  

 efterfølgende ske en omregning af fradragsretten, hvis indbetalingerne  

 nedsættes eller ophører på et tidspunkt, hvor de foretagne fradrag overstiger  

 de beløb, der kunne være fradraget på grundlag af de faktiske indbetalinger,  

 jf. § 18 A.
 Såfremt en ejer af en pensionsordning som følge af invaliditet eller død  

 nedsætter eller ophører med indbetaling til pensionsordningen, skal der dog  

 ikke ske efterbeskatning, såfremt der ved invaliditet eller død efter  

 policevilkårene eller aftale med pensionsinstituttet kan ske  

 præmiefritagelse, opsat udbetaling eller påbegyndelse af udbetalingerne.
Efter lovforslaget kan en fraskilt eller frasepareret ægtefælle få adgang  

 til at foretage indbetalinger på den udloddede del af pensionsordningen.
I  

 tilfælde, hvor denne ægtefælle ikke bliver forsikret og ejer eller kontohaver  

 i relation til den udloddede del, vil vedkommende skulle efterbeskattes,  

 såfremt han/hun bliver invalid eller dør og ikke kan fortsætte  

 indbetalingerne som hidtil.
Det foreslås derfor tilsvarende, at hvis en fraskilt eller frasepareret  

 ægtefælle bliver invalid eller dør, skal vedkommende ikke efterbeskattes,  

 hvis indbetalingerne ikke fortsættes som hidtil.
Det afgørende for, om  

 vedkommende kan betragtes som invalid, er kravene til invaliditet for, at den  

 pågældende form for pensionsordning kan udbetales.
Ved kapitalpensioner  

 kræves det således f.eks., at vedkommende er berettiget til at oppebære  

 højeste eller mellemste førtidspension efter reglerne om lov om social  

 pension.
Det betyder, at hvis ægtefællen er berettiget til at oppebære  

 højeste eller mellemste pension efter lov om social pension, kan vedkommende  

 nedsætte eller ophøre med indbetalingerne til sin kapitalpension, uden at der  

 skal ske efterbeskatning.
 Til nr. 2 Ændringen er en konsekvens af ændringen i nr. 3.
 Til nr. 3 Ændringsforslaget indeholder først og fremmest en redaktionel  

 ændring af bestemmelsen, således at den bliver mere logisk opbygget og  

 lettere at læse.
 Herudover er det i ændringsforslaget forsøgt at tage højde for de  

 skattemæssige spørgsmål, der kan opstå ved en bestemmelse af denne karakter.
 Endelig indeholder ændringsforslaget visse materielle ændringer i forhold  

 til det oprindelige lovforslag, jf. nedenfor.
 Ægtefæller kan ved separation, skilsmisse eller bosondring få udloddet en  

 del af den anden ægtefælles pensionsordning.
Efter gældende praksis inddrages ikke alle pensionsordninger under  

 delingen af fællesboet.
Således udtages bl.a. arbejdsmarkedspensionsordninger  

 med løbende udbetalinger i livsforsikringsselskaber og pensionskasser forlods  

 inden delingen.
I det omfang, pensionsordningen inddrages, findes reglerne om  

 beskatningen i dag i pensionsbeskatningslovens § 30, stk. 2.
På tilsvarende vis som i det oprindelige lovforslag indebærer  

 ændringsforslaget, at der ved skifte af et fællesbo ved separation,  

 skilsmisse eller bosondring bliver tre modeller for den skattemæssige  

 behandling af ægtefællen med en udloddet del af en pensionsordning.
Den  

 første model er udgangspunktet, og de to følgende modeller er trinvise  

 udbygninger heraf.
Den første model er den eksisterende i pensionsbeskatningslovens §  

 30, stk. 2. De midler, den udloddede del udgør, bliver i ejerægtefællens  

 ordning som en særlig bestanddel (præmiefri del i forsikringsordninger og  

 særlig konto i banker), hvortil der ikke kan foretages fradragsberettigede  

 indbetalinger.
Der er ikke tale om en ny pensionsordning.
Overgangsfradraget  

 i realrenteafgiftslovens § 8 samt indbetalinger efter  

 pensionsbeskatningslovens § 26 A og § 27 skal derfor fordeles forholdsmæssigt  

 ved udlodningen.
Dette svarer til gældende praksis.
Efter § 30, stk. 2, er den fraseparerede eller fraskilte ægtefælle  

 selvstændigt afgiftspligtig af den udloddede del og kan indsætte  

 begunstigede.
Det foreslås, at reglen om indsættelse af de begunstigede af  

 hensyn til bestemmelsens klarhed rykkes til et nyt stk. 3, nr. 1. Det er  

 stadig den oprindelige ejer af pensionsordningen, hvis liv forsikringen er  

 tegnet på, eller som er kontohaver.
Indsatte begunstigede kan således ved den  

 fraseparerede eller fraskilte ægtefælles død kun få den udloddede del  

 udbetalt til normal afgift efter ejerægtefællens alder, eventuelle  

 invaliditet eller død.
 Den fraskilte eller fraseparerede ægtefælle er berettiget til uafhængigt  

 af ejerægtefællen at flytte sin konto vedrørende den udloddede del til et  

 andet pensionsinstitut med respekt af de for den udloddede del gældende  

 vilkår.
Den fraskilte ægtefælle har ret til at få sin udloddede del udbetalt, når  

 det ved bodelingen aftalte udbetalingstidspunkt indtræder, uanset at ejeren  

 efterfølgende har ændret udbetalingstidspunktet.
Herudover kommer den  

 udloddede del til udbetaling ved ejerægtefællens død.
I tilfælde af  

 ejerægtefællens invaliditet, kan ægtefællen vælge, om den udloddede del skal  

 udbetales eller blive stående til det i bodelingsaftalen fastsatte tidspunkt.  

 Dette forudsætter dog, at det fremgår af pensionsaftalen, at invaliditet kan,  

 og ikke skal, give anledning til udbetaling.
 Ægtefællen kan ikke udskyde/fremskynde udbetalingstidspunktet til  

 eksempelvis sit eget 60. år eller egen invaliditet. Ægtefællen kan forlænge  

 sin udloddede del af pensionsordningen til ejerægtefællens fyldte 70. år,  

 såfremt ejerægtefællen i udbetalingsvilkårene har samme mulighed for at  

 udskyde udbetalingen til dette tidspunkt, eller fremskynde udbetalingen til  

 ejerægtefællens 60. år.
Ægtefællen har samme adgang til at træffe aftaler, som ejerægtefællen selv  

 havde på bodelingstidspunktet, medmindre andet er fastsat i bodelingsaftalen.  

 Ægtefællen er undergivet de samme restriktioner, som ejerægtefællen selv.
Det  

 vil sige, at der efter omstændighederne kræves samtykke fra ejerægtefællens  

 arbejdsgiver, og at ægtefællen ikke kan træffe aftale om et  

 udbetalingstidspunkt, der afviger fra, hvad ejerægtefællen selv kunne have  

 aftalt.
Som en anden model foreslås ved indsættelse af et stk. 3, nr. 2, i  

 pensionsbeskatningslovens § 30, at ægtefællen med den udloddede del af  

 pensionsordningen får mulighed for, udover hvad der følger af den første  

 model, at foretage fradragsberettigede indbetalinger på den udloddede del.  

 Der gives endvidere mulighed for, at ægtefællens arbejdsgiver kan foretage  

 indbetalinger med bortseelsesret for ægtefællen på den udloddede del.
Dette  

 svarer til 1. led i det oprindelige lovforslag.
Indbetalingerne forudsætter, at der er indgået aftale herom med  

 pensionsinstituttet.
Endvidere forudsættes en aftale herom mellem  

 ægtefællerne, jf. lov om forsikringsvirksomhed § 255. Såfremt en sådan aftale  

 med pensionsinstituttet eller ægtefællen ikke kan indgås, vil ordningen blive  

 behandlet efter reglerne for den første model svarende til de gældende  

 regler.
Ægtefællen fortsætter ordningen for så vidt angår den udloddede del.
Der  

 er således ikke tale om en ny pensionsordning, jf. nærmere herom ovenfor  

 under model 1. Ægtefællen indtræder i den aftalte indbetalingsperiode og den  

 10-årige fradragsperiode.
Hvis eksempelvis den oprindelige ejerægtefælle  

 ifølge sin pensionsaftale årligt skal indbetale 100.000 kr. i 7 år, vil  

 vedkommende skulle fordele fradraget over 10 år, det vil sige, vedkommende  

 får et årligt fradrag på 70.000 kr. i 10 år.
I år 5 sker en udlodning til ægtefællen med halvdelen, således at den  

 udloddede del udgør 200.000 kr. (4 x 100.000 kr. x 1/2). Ægtefællen skal  

 ifølge ændringsforslaget anses som værende den oprindelige opretter af den  

 udloddede del.
Det svarer til, at den oprindelige aftale for den udloddede  

 del har lydt på årlige indbetalinger af 50.000 kr. i 7 år (350.000 kr. ialt).  

 Da ægtefællen indtræder i den aftalte indbetalingsperiode, skal vedkommende  

 således fremover indbetale 50.000 kr. årligt i de resterende år, det vil sige  

 år 5, 6 og 7. Ægtefællen indtræder endvidere i den 10-årige fradragsperiode,  

 hvoraf der allerede er gået 4 år.
Fradragsretten for de 150.000 kr. skal  

 derfor fordeles over de kommende 6 år, det vil sige et årligt fradrag på  

 25.000 kr.
 Ægtefællen indtræder således ikke i den oprindelige ejerægtefælles  

 fradragsret, da dette ville resultere i et dobbeltfradrag, eftersom den  

 oprindelige ejerægtefælles fradragsret ikke påvirkes af udlodningen.
 Er den aftalte indbetalingsperiode 20 år, med årlige indbetalinger på  

 100.000 kr., og udloddes halvdelen af pensionsordningen efter 15 år, skal  

 ægtefællen i de følgende 5 år foretage indbetalinger på 50.000 kr.
 Hvis ægtefællen forhøjer indbetalingerne, vil forhøjelsen skulle fordeles  

 over 10 år, jf. pensionsbeskatningslovens § 18, stk. 4, 3. pkt.
I forhold til det oprindelige lovforslag er det i ændringsforslaget valgt  

 at lade ægtefællen indtræde i den aftalte indbetalingsperiode og den 10-årige  

 fradragsperiode.
Herved bliver ægtefællen i videst muligt omfang stillet som  

 om, ægtefællen oprindelig havde oprettet den udloddede ordning og løbende  

 foretaget de til den udloddede del svarende indbetalinger.
Denne betydning  

 foreslås indsat i et nyt § 30, stk. 4, af hensyn til bestemmelsens  

 forståelse.
For så vidt angår udlodningsåret foreslås det, for såvel de tilfælde, hvor  

 ægtefællen bliver forsikret og ejer eller kontohaver (model 3), som de  

 tilfælde, hvor ægtefællen blot foretager fradragsberettigede indbetalinger  

 (model 2), at ægtefællen kun får fradragsret for egne indbetalinger.  

 Tilsvarende foreslås, at den tidligere ejerægtefælles fradragsret efter § 18  

 ikke påvirkes af udlodningen.
Det betyder, at fradragsretten for  

 kapitalindskud foretaget før udlodningen stadig tilkommer den oprindelige  

 ejerægtefælle.
Den tidligere ejerægtefælle skal fortsætte med de samme  

 indbetalinger som hidtil, uanset der er sket en udlodning.
 Såfremt udlodning sker i løbet af et indkomstår, vil den fraseparerede  

 eller fraskilte ægtefælle således på en kapitalpension kunne foretage  

 indbetalinger med indtil 32.000 kr. (1996-niveau). Pensionsbeskatningslovens  

 § 16 betyder dog, at grænsen på de 32.000 kr. i udlodningsåret nedsættes med  

 den tidligere ejerægtefælles allerede foretagne indbetalinger i året på den  

 udloddede del.
Ejerægtefællen vil tilsvarende som udgangspunkt kunne indbetale op til  

 32.000 kr. på sin del af pensionsordningen.
I sidstnævnte beløb for  

 ejerægtefællen fragår dennes indbetalte beløb til den udloddede del og  

 arbejdsgivers indbetalinger.
 Såfremt bidragene til ordningen nedsættes eller ophører, vil der skulle  

 ske efterbeskatning efter reglerne i pensionsbeskatningslovens § 18 A.  

 Efterbeskatning hos den ægtefælle, der modtager ordningen ved udlodning, kan  

 kun ske for de til den udloddede del svarende fradrag, og kun i det omfang  

 denne ægtefælle ikke betaler de til den udloddede del svarende bidrag, der  

 forfalder efter udlodningen.
Pensionsbeskatningsloven indeholder bestemmelser, hvorefter en ratepension  

 ikke kan oprettes efter det fyldte 55. år.
Idet den udloddede del er oprettet  

 af ejerægtefællen, kan den fraskilte eller fraseparerede ægtefælle foretage  

 fradragsberettigede indbetalinger, uanset vedkommendes fyldte 55. år ved  

 udlodningen.
Tilsvarende gælder for kapitalpensioner, der ikke kan oprettes  

 efter det fyldte 60. år.
Bestemmelserne betyder dog, at ægtefællen ikke får  

 mulighed for at oprette tillæg til den udloddede del, idet ægtefællen ikke  

 bliver betragtet som ejer i denne relation.
Er ægtefællen på udlodningstidspunktet over 55/60 år, fragår ægtefællens  

 fremtidige indbetalinger ikke i ejerægtefællens tillægsmulighed til sin  

 pensionsordning.
Dette gælder også ved model 3.
 Som en tredje model foreslås ved indsættelse af et stk. 3, nr. 3, i  

 lovens § 30, at en ægtefælle med en udloddet del af en pensionsordning kan  

 blive forsikret og ejer eller kontohaver af den udloddede del, uden at dette  

 får afgiftsmæssige konsekvenser efter pensionsbeskatningslovens § 30, stk. 1.  

 Dette svarer til 2. led i det oprindelige lovforslag. Ægtefællens indtræden  

 som forsikret og ejer eller kontohaver forudsætter, at dette er muligt i  

 relation til pensionsinstituttet.
Ved erhvervelse af den udloddede del får den fraseparerede eller fraskilte  

 ægtefælle derved mulighed for selv at blive forsikret og ejer eller  

 kontohaver af den udloddede del, det vil sige, at ordningen fremover vil være  

 tegnet på denne ægtefælles liv og helbred.
Udbetaling sker herefter i  

 overensstemmelse med ægtefællens egen alder og helbredsforhold.
Såfremt  

 ægtefællen bliver invalid, vil der dermed kunne udbetales invalidepension.
Den oprindelige ejerægtefælles alder, liv og helbred vil herefter være  

 uden betydning.
Den udloddede del af ordningen vil således ikke kunne  

 udbetales uanset denne ægtefælles dødsfald, invaliditet eller lignende.  

 Ordningen vil fuldt ud være overgået til den ægtefælle, der får ordningen  

 udloddet.
 Den fraseparerede eller fraskilte ægtefælle vil til ordningen med den  

 overførte del kunne foretage indbetalinger med fradragsret, jf.  

 pensionsbeskatningslovens § 18, og lovens § 19 om bortseelsesret vil kunne  

 være gældende for indbetalinger til ordningen.
 Er der indsat begunstigede, er den fraskilte eller fraseparerede  

 ægtefælles dødsfald afgørende for udbetalingstidspunktet til de begunstigede.
Ægtefællen anses som værende den, der oprindeligt oprettede  

 pensionsordningen.
Der er således ikke tale om en ny pensionsordning.  

 Overgangsfradraget i realrenteafgiftslovens § 8 samt indbetalinger efter  

 pensionsbeskatningslovens § 26 A og § 27 skal derfor også her fordeles  

 forholdsmæssigt ved udlodningen.
Pensionsbeskatningsloven indeholder bestemmelser, hvorefter en ratepension  

 ikke kan oprettes efter det fyldte 55. år.
Idet ægtefællen efter forslaget  

 anses for oprindeligt at have oprettet den udloddede del af ordningen, vil  

 udlodning også kunne ske, efter ægtefællen er fyldt 55 år.
Tilsvarende gælder  

 for kapitalpensioner, der ikke kan oprettes efter det fyldte 60. år.
 At ægtefællen betragtes som den, som oprindeligt har oprettet den  

 udloddede del af ordningen, betyder, at ægtefællen indtræder i de til den  

 udloddede del svarende indbetalinger, jf. nærmere herom ovenfor under model  

 2.
Ægtefællen betragtes som ejer, forsikringstager eller kontohaver af den  

 udloddede del.
Der vil således kunne oprettes tillæg til ordningen efter  

 lovens bestemmelser.
Er den udloddede del f.eks. en rateopsparing, vil den  

 udloddede dels værdi ved det 55. år således i sammenhæng med de aftalte  

 indbetalinger fra ægtefællens 55. år indtil udbetalingstidspunktet blive  

 afgørende for, hvor stort tillægget må være.
For den oprindelige  

 ejerægtefælles vedkommende vil pensionsordningens værdi ved vedkommendes  

 fyldte 55. år (incl. den udloddede del, hvis udlodning først er sket efter  

 dette år, og excl. den udloddede del, hvis udlodning er sket før vedkommendes  

 55. år) tilsvarende sammen med de aftalte indbetalinger indgå i beregningen  

 af, hvor stort tillægget må være.
 Ægtefællen kan endvidere overføre den udloddede del efter reglerne i  

 pensionsbeskatningslovens § 41 til en anden pensionsordning.
For alle tre modeller gælder, at forslaget alene omfatter de tilfælde,  

 hvor pensionsordningen kan udloddes, og der kan således være tilfælde, hvor  

 der ikke kan ske udlodning og indbetaling af andre end den oprindelige  

 ejerægtefælle.
Dette gælder f.eks. mange pensionsordninger i tilknytning til  

 ansættelsesforhold, hvorfor en aftale med pensionsinstituttet er forudsat.  

 For ordninger i pensionskasser og forsikringsselskaber med  

 arbejdsmarkedspensionsordninger vil der imidlertid som hovedregel ikke være  

 sådanne muligheder.
Der kan i denne forbindelse bl.a. henvises til lov om  

 forsikringsvirksomhed § 203 om begrænsning af medlemskredsen.
Vedkommende ægtefælle må derfor allerede af den grund indledningsvis  

 drøfte mulighederne nærmere med ejerægtefællen, dennes pensionsinstitut og  

 eventuelt arbejdsgiver.
Dertil kommer, at det i forsikringsselskaber er  

 nødvendigt at vurdere risikoen, for så vidt angår den fraseparerede eller  

 fraskilte ægtefælle, som får en udloddet del.
Inden delingen er der også i  

 nogle tilfælde behov for at vurdere ejerægtefællens helbredsforhold.
Valget, om indbetalinger ønskes fortsat, hvis liv den udloddede del skal  

 være tegnet på, eller hvem der skal være kontohaver, skal foretages ved  

 udlodningen.
Dette svarer til det oprindelige lovforslag.
En indsættelse af  

 den fraseparerede eller fraskilte ægtefælle som kontohaver eller  

 forsikringstager inden for en rimelig tid efter bodelingsaftalen opfylder  

 betingelserne for at være sket "ved udlodningen", når blot de  

 indledende skridt tages i forbindelse med bodelingen.
 Til nr. 4 og 7 Ændringerne er en konsekvens af ændringen i nr. 3.
 Til nr. 5 Ændringsforslaget medfører, at forslaget om, at afgiften af  

 udtrædelsesgodtgørelser fra EF's pensionsordning skal være 40 pct. ved  

 dødsfald, udgår.
 Til nr. 6 I forlængelse af skatteministerens svar på Folketingets  

 Skatteudvalgs spørgsmål 69 af 3. februar 1995 (Alm. del - bilag 167)  

 oversendtes den 31. oktober 1995 (Alm. del - bilag 63) kopi af  

 skatteministeren svar til en privat person om adgang til, at indeståendet på  

 de midlertidige § 42-konti skulle kunne overføres til en rateordning.
Af brevet fremgår, at § 42-kontiene oprindeligt er tænkt som en midlertid  

 løsning, der skal dække perioden mellem udtrædelse af en pensionsordning og  

 indtrædelse i en anden.
I det pågældende tilfælde var kontoen imidlertid  

 blevet permanent, idet den pågældende p.g.a. sine helbredsmæssige forhold  

 ikke kunne få overført de indestående midler på en midlertidig § 42-konto til  

 en pensionsordning med løbende udbetalinger, som bestemmelsen åbner mulighed  

 for.
 I forbindelse med lovforslagets behandling har Assurandør-Societetet  

 imidlertid oplyst, at det bl.a. er muligt at tegne pensionsordninger med  

 løbende udbetalinger uden afgivelse af helbredsoplysninger.
 Der er derfor allerede efter de gældende regler mulighed for at  

 videreoverføre midlerne til en pensionsordning med løbende udbetalinger,  

 hvorfor den foreslåede bestemmelse udgår.
 Til nr. 8 og 9 Ændringerne er en konsekvens af ændringen i nr. 3.
Skatteministeren vil senere på året fastsætte det nærmere indhold af  

 indberetningspligterne.
De nye indberetningspligter vil have virkning for  

 samme del af kalenderåret 1996 som de nye regler i pensionsbeskatningslovens  

 § 30.
Jacob Buksti (S) nfmd.
Pia Gjellerup (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Charlotte  

 Antonsen (V) Jens Løgstrup Madsen (V) Flemming Hansen (KF) fmd.
Gitte  

 Seeberg (KF) Brian Mikkelsen (KF) Kristian Thulesen Dahl (DF)  

 Fremskridtspartiet havde ikke medlemmer i udvalget.
