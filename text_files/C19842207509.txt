(Til rektorerne for samtlige  

 gymnasieskoler) I henhold til §§ 7, 23 og 25 i bekendtgørelse nr. 265 af 25. maj 1984 om  

 studentereksamen m.v. i gymnasiet (eksamensbekendtgørelsen) fastsættes  

 følgende bestemmelser:
I.
Evaluering.
a.
Løbende evaluering.
 Undervisningen i gymnasiet skal løbende evalueres til intern brug, så  

 elever og lærer informeres om udbyttet af undervisningen, jf. § 21 i  

 eksamensbekendtgørelsen.
Formålet med den løbende evaluering er at vejlede elever og lærer med  

 henblik på den videre tilrettelæggelse af undervisningen samt at give læreren  

 og den enkelte elev mulighed for at vurdere udviklingen i elevens faglige  

 standpunkt og arbejdsmetoder.
Elever og lærer fastlægger i fællesskab, hvilke  

 evalueringsmetoder der skal benyttes.
Valget af evalueringsmetoder tilpasses  

 undervisningens form og indhold.
 Evalueringsmetoder kan f.eks. være iagttagelse, samtale, tests, lærer- og  

 elevkommentarer til skriftlige opgaver, vidnesbyrd og karakterer.
b.
Standpunktsbedømmelse.
Ifølge eksamensbekendtgørelsen skal der desuden foretages en evaluering af  

 den enkelte elevs faglige kvalifikationer til ekstern brug: dette sker ved  

 følgende former for bedømmelse: vidnesbyrd, standpunktskarakterer,  

 årskarakterer og eksamenskarakterer.
Der gives standpunktskarakterer og  

 årskarakterer i hvert af de fag, hvori der til studentereksamen gives  

 årskarakterer.
Karaktererne kan ledsages af et i ord affattet vidnesbyrd om  

 elevens anlæg for og arbejde i faget.
Vidnesbyrd skal gives i de fag, hvor  

 karakteren er under 6, eller hvor der er tale om en væsentlig nedgang i faget  

 i forhold til den forudgående bedømmelse af standpunktet.
Standpunktskarakterer og vidnesbyrd (standpunktsbedømmelse) gives mindst  

 een gang i løbet af skoleåret.
Lærerrådet kan beslutte, at  

 standpunktsbedømmelse gives to gange om året.
I de fag, der afsluttes med  

 studentereksamen det pågældende år, skal der dog gives standpunktsbedømmelse  

 to gange om året af hensyn til elevernes mulighed for at vurdere og korrigere  

 deres standpunkt inden fastsættelsen af årskaraktererne. Årskarakterer og  

 eksamenskarakterer gives ved skoleårets slutning.
Standpunktsbedømmelse skal  

 gives senest i marts måned.
For at sikre ro om den første tids undervisning  

 må der i 1. gymnasieklasse ikke gives standpunktsbedømmelse inden 1.  

 december.
 I forbindelse med afgivelse af standpunktsbedømmelse samt umiddelbart før  

 den endelige fastsættelse af årskaraktererne i de fag, der slutter med  

 studentereksamen det pågældende år, drøftes elevernes standpunkt på et  

 lærerforsamlingsmøde.
c.
Terminsprøver og årsprøver m.v.
 Terminsprøver i 3. gymnasieklasse og skriftlige årsprøver i 1. og 2.  

 gymnasieklasse afholdes efter reglerne i eksamensbekendtgørelsens § 22. I 1.  

 og 2. gymnasieklasse afholdes desuden mundtlige årsprøver, medmindre  

 undervisningen fortsætter og evalueres på anden måde.
Ifølge bekendtgørelserne om lærerråd, lærerforsamlinger og fællesudvalg af  

 18. oktober 1978 og 26. november 1978 fastsætter lærerrådet ordning og omfang  

 af eventuelle mundtlige årsprøver.
Lærerrådet fastsætter efter nedenstående  

 retningslinier klassernes arbejde i tiden efter, at undervisningen efter  

 normalt skema er ophørt og indtil sommerferien.
Eleverne bør inden de afsluttende prøver have mulighed for at prøve at gå  

 til eksamen gennem deltagelse i mundtlige årsprøver i henhold til  

 eksamensreglerne.
Såfremt der kun afholdes sådanne årsprøver, anses 3  

 mundtlige prøver (incl. evt. officielle mundtlige eksaminer) for at være  

 minimum.
Lærer og elever kan også vælge at udnytte mulighederne for at afprøve  

 andre evalueringsformer ved afslutningen af 1. og 2. gymnasieklasse.
Dele af  

 eksamensperioden kan f.eks. benyttes til udadrettede aktiviteter, der  

 hensigtsmæssigt kan placeres i denne periode, hvor der ikke læses efter  

 normalt skema.
 Årsprøverne indgår i den evaluering af årets arbejde, som er vejledende  

 ved lærerforsamlingens behandling af elevernes oprykning.
På et lærerforsamlingsmøde ved skoleårets slutning behandles elevernes  

 oprykning i næste klasse.
Dersom der ikke er enighed om, at en elev bør  

 fortsætte i næste klasse, drøfter lærerforsamlingen, hvilke råd der skal  

 gives den pågældende elev.
Rektor skal skriftligt over for eleven eller, hvis  

 denne er under 18 år, over for forældremyndighedens indehaver referere det  

 eller de synspunkter, der er kommet til udtryk under drøftelserne.  Afgørelse  

 af, om eleven i sådanne tilfælde skal fortsætte i næste klasse, træffes af  

 eleven, eller hvis denne er under 18 år, af forældremyndighedens indehaver.  

 Eleven kan beslutte at rykke op i næste klasse trods lærerforsamlingens råd,  

 men har ikke krav på at gå en klasse om, medmindre lærerforsamlingen har  

 givet råd herom, og rektor har godkendt det.
II.
Forsømmelser og konsekvenserne heraf.
 Eleverne skal følge undervisningen i samtlige fag på den linje og gren, de  

 har valgt, herunder aflevere skriftlige arbejder og deltage i årsprøver ved  

 slutningen af 1. og 2. gymnasieklasse, jf. bekendtgørelse nr. 268 af 25. maj  

 1984, § 28, stk. 3 (undervisningsbekendtgørelsen).
Skolen skal føre regnskab med elevernes forsømmelser, herunder manglende  

 udførelse af skriftlige opgaver, der indgår i undervisningen.
Har en elev  

 forsømt undervisningen i et eller flere fag i væsentligt omfang, skal rektor  

 underrette eleven om eventuelle konsekvenser ved en fortsættelse af  

 forsømmelserne (1. advarsel). Fortsætter en elevs forsømmelser herefter, skal  

 rektor skriftligt underrette eleven, og hvis denne er under 18 år, tillige  

 forældremyndighedens indehaver om, at der kan blive tale om at tage forbehold  

 over for elevens tilmelding til eksamen ved skoleårets slutning (2. advarsel,  

 skriftlig).
Umiddelbart inden den 20. marts drøftes på et lærerforsamlingsmøde  

 forholdene for de elever, der har modtaget 2. advarsel.
Såfremt rektor på  

 baggrund af elevens forsømmelser finder, at der bør tages forbehold ved  

 elevens tilmelding til eksamen, skal han indsende en indberetning herom til  

 direktoratet, jf. eksamensbekendtgørelsens § 7. I indberetningen indstilles,  

 om eleven efter rektors vurdering bør have adgang til at deltage i eksamen  

 ved skoleårets slutning.
Hvis eleven går i 3. gymnasieklasse og indstilles  

 til eksamen, skal rektor yderligere angive, om eksamen bør aflægges på  

 normale eller på særlige vilkår.
Indberetningen skal indeholde oplysning om  

 elevens forsømmelser, om advarslerne og om lærerforsamlingens udtalelse.
Den  

 kan desuden indeholde oplysninger om baggrunden for forsømmelserne (sygdom,  

 familieproblemer, økonomiske vanskeligheder m.v.) og oplysning om elevens  

 bestræbelser på trods forsømmelser at være rimeligt forberedt.
Indberetningen bilægges en udtalelse fra eleven, medmindre denne ikke  

 ønsker at afgive en sådan.
Direktoratet træffer afgørelse i sagen ud fra en  

 helhedsvurdering.
 En elev, der ikke har fået direktoratets tilladelse til at deltage i  

 eksamen efter 1. eller 2. gymnasieklasse, kan ikke fortsætte i næste klasse.
 For en elev, der skal til eksamen på særlige vilkår, gælder følgende:
 Ønsker eleven ikke at gå til eksamen på særlige vilkår på egen skole med  

 egne lærere som eksaminatorer, kan direktoratet efter rektors indstilling  

 give eleven mulighed for at aflægge den mundtlige del af eksamen på en af de  

 skoler/kurser, der afholder eksamen for privatister.
 Har en elev meget store forsømmelser i den første del af skoleåret, kan  

 rektor, efter at reglerne for varsling i øvrigt er overholdt, forelægge sagen  

 for direktoratet.
 Forsømmelser efter 20. marts.
 Forsømmer en elev efter 20. marts, kan rektor, efter at reglerne for  

 varsling i øvrigt er overholdt, forelægge sagen for direktoratet.
Har en elev i 1. eller 2. gymnasieklasse af andre grunde end sygdom ikke  

 eller kun delvis deltaget i årsprøver, skal rektor sende indberetning herom  

 til direktoratet efter at have drøftet sagen med lærerforsamlingen.
I  

 indberetningen indstilles, om eleven efter rektors vurdering bør have adgang  

 til at fortsætte i næste klasse.
Indberetningen vedlægges en opgørelse over  

 elevens forsømmelser i hele skoleåret.
Direktoratet træffer afgørelse i sagen  

 ud fra en helhedsvurdering.
Såfremt udeblivelse fra årsprøver skyldes sygdom eller lignende, skønner  

 rektor, om eleven skal aflægge sygeårsprøve eller undtagelsesvis kan få lov  

 at fortsætte i næste klasse uden at aflægge årsprøve.
Elever, som af andre  

 grunde end sygdom ikke eller kun delvis har deltaget i eksamen, og elever,  

 som ikke har bestået eksamen, kan først gå til eksamen igen efter 1 års  

 forløb.
III.
Meddelelser til hjemmene.
 Kontakten mellem gymnasieskolen og hjemmene varetages ved afholdelse af  

 forældremøder, ved meddelelser om standpunktsbedømmelse og ved meddelelser om  

 forsømmelser m.v.
Forældremøderne afholdes med deltagelse af lærere, elever og disses  

 forældre mindst een gang om året.
I I. gymnasieklasse kan det være  

 hensigtsmæssigt at afholde forældremøde allerede inden første  

 standpunktsmeddelelse for så tidligt som muligt at etablere kontakt mellem  

 forældre og skole.
 Meddelelse om standpunktsbedømmelse, om årskarakterer og om  

 lærerforsamlingens eventuelle råd gives til eleven, og hvis denne er under 18  

 år, tillige til forældremyndighedens indehaver.
 Hvis en elev, der er under 18 år, modtager 2. advarsel for forsømmelse,  

 gives forældremyndigheden meddelelse herom, f.eks. ved kopi af advarslen.  

 Ligeledes sendes kopi af eventuel indberetning til direktoratet til  

 forældremyndighedens indehaver, hvis eleven er under 18 år.
IV.
Cirkulære af 1. februar 1980 om evaluering og meddelelser til hjemmene  

 ophæves hermed.
 p.d.v.
