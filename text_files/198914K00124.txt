Nr BTL 124 Betænkning over Forslag til lov om trafikhavne m.v.   

 Nr L 124 1990-91, 1. samling Afgivet af Trafikudvalget Afgivet: 19900426 Udvalget har behandlet lovforslaget i en række møder og har herunder stillet spørgsmål til trafikministerren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Advokatfirmaet Qvist, Dahl & Partnere på vegne af direktør Carstensen,  

 GT-Link, Erhvervenes Transportudvalg, Julius Mortensen Shipping A/S og Randers Kommune.
 Et af udvalgets spørgsmål til trafikministeren og dennes svar herpå er  

 optrykt som bilag til betænkningen.
 Der er af et mindretal stillet et ændringsforslag, hvorom henvises til de  

 ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse og vil  

 redegøre for sin stilling til det stillede ændringsforslag ved 2. behandling.
 Et andet mindretal (Socialdemokratiets medlemmer af udvalget)  

 indstiller lovforslaget til vedtagelse med de af Socialdemokratiet og  

 Socialistisk Folkeparti stillede ændringsforslag.
 Mindretallet ønsker endvidere at udtale følgende:
 Igennem længere tid har forberedelsen af en modernisering af lov om  

 trafikhavne m.v. været til behandling blandt de involverede parter.  

 Socialdemokratiet har fulgt debatten og finder, at tidspunktet for at  

 decentralisere beslutningerne om trafikhavnene og uddelegering af ansvaret er  

 inde.
Mindretallet er opmærksom på risikoen for overinvestering i Danmark, men  

 forventer, at ansvaret for etableringer og nøgtern vurdering af  

 driftsmulighederne forvaltes hensigtsmæssigt af lokalområderne.
Mindretallet  

 lægger vægt på Havnesammenslutningens ønske om lovens gennemførelse.
Når Socialdemokratiet alligevel stiller ændringsforslag, er det, fordi  

 mindretallet ikke ønsker at privatisere almindelig havnedrift, således at  

 private havne kan ekspedere almindeligt gods.
En havn, der er anlagt af en  

 virksomhed, skal alene benyttes til formål, der vedrører virksomhedens drift.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med det af  

 Socialdemokratiet og Socialistisk Folkeparti stillede ændringsforslag.
 Ved 1. behandling af nærværende lovforslag gav mindretallet støtte dertil  

 bl.a. med baggrund i, at det nu bliver kommunalbestyrelserne, der i  

 overvejende grad selv bliver beslutningstagere med hensyn til investeringer i  

 nyt materiel såsom kraner, pakhuse, uddybninger osv.
 Mindretallet ser også med tilfredshed på muligheden for, at kommunen  

 sammen med det lokale private erhvervsliv får mulighed for at indgå nye  

 selskabsformer, herunder også mulighed for, at lønmodtagerne kan deltage.
 Mindretallet er af den opfattelse, at en overinvestering i havnene med  

 baggrund i konkurrencen havnene imellem ikke vil vise sig, selv om muligheden  

 derfor vil være til stede, men at havneloven vil give mulighed for nytænkning  

 og kreativitet fra kommunernes side, hvilket er nødvendigt, hvis havnene vil  

 overleve i fremtiden.
Mindretallet erkender da også, at nogle havne må nedlægges som  

 trafikhavne.
Tendenserne i national og international skibstrafik viser helt  

 klart, at skibene kun anløber få havne, men det er havne med moderne  

 faciliteter såsom stor vanddybde, pakhuse og moderne kraner og lign., således  

 at liggetiden i havnene bliver så kort som muligt, men også så effektiv som  

 muligt.
 Dog bør det være muligt for en privat havn at kunne udskibe sine egne  

 produkter f.eks. svæveaske fra et kraftværk eller svovl fra et raffinaderi  

 osv.
 Et fjerde mindretal (Centrum-Demokraternes medlem af udvalget) vil  

 redegøre for sin stillingtagen til lovforslaget ved 2. behandling, men kan  

 meddele, at mindretallet stemmer for det stillede ændringsforslag.
Ændringsforslag Til § 2 Af et mindretal (S og SF):
 1) Efter stk. 2 indsættes som nyt stykke:
»Stk. 3. En privat trafikhavn kan alene opnå tilladelse til  

 benyttelse af formål, der vedrører virksomhedens anlæg og drift.« Bemærkninger Til nr. 1 Eftersom de private havne er opstået med baggrund i en virksomhed, f.eks.  

 et raffinaderi eller et kraftværk, men ofte i tilknytning til en eksisterende  

 trafikhavn, er det forslagsstillernes opfattelse, at dette stadig bør være  

 formålet med private havne.
Dog bør det være muligt for en privat havn at  

 kunne udskibe sine egne produkter, f.eks. svæveaske fra et kraftværk eller  

 svovl fra et raffinaderi.
Ikast (KF) Helge Adam Møller (KF) Aagaard (KF) Svend Heiselberg (V)  

 Helge Sander (V) Ernst B.
Schmidt (FP) Larsen-Ledet (RV) nfmd.
Arne  

 Melchior (CD) Inger Stilling Pedersen (KRF) J.
K.
Hansen (S) fmd.
Tove  

 Lindbo Larsen (S) Helge Mortensen (S) Jimmy Stahr (S) Løvig Simonsen (S)  

 Søgaard (S) Tommy Dinesen (SF) Ole Henriksen (SF) Bilag Et af udvalgets spørgsmål til ministeren og dennes svar herpå Spørgsmål:
 Ministeren bedes oplyse, om § 10 skal forstås således, at alene tilskud  

 til kapacitetsudvidelser ikke må ydes havnen af kommunen, medens sædvanligt  

 tilskud som f.eks. til uddybning af sejlrende og lignende fortsat må støttes  

 fra kommunen.
 Svar:
 Indledningsvis henvises til svar på spørgsmål nr. 2 og nr. 15.
 Lovforslagets § 10 indebærer følgende:
 Hvis en foranstaltning indebærer en kapacitetsudvidelse på den ene eller  

 anden måde, kan en kommunalt styret trafikhavn ikke sætte en sådan i værk,  

 medmindre havnen selv er i stand til at betale den, det vil sige: selv kunne  

 fremskaffe lån eller betale foranstaltningen øjeblikkeligt og selv være i  

 stand til løbende at skaffe dækning på driftsregnskabet til forrentning og  

 afskrivning.
 Denne hovedregel er dog modificeret således, at en trafikhavn  

 undtagelsesvis kan opnå trafikministerens godkendelse af at foretage en  

 kapacitetsudvidende anskaffelse eller etablere et kapacitetsudvidende anlæg,  

 selv om havnen ikke selv kan klare de dermed forbundne økonomiske  

 forpligtelser, men må basere sig på økonomisk bistand fra kommunen.
Sådan godkendelse kan kun opnås, hvis samfundsøkonomiske hensyn tilsiger  

 det.
Dette indebærer igen, at de hensyn, der kan komme i betragtning, må være  

 af en art, som ud fra hele samfundets tarv kan motivere, at netop denne havn  

 foretager den pågældende investering.
I hvilket omfang en kommune i øvrigt kan dække en trafikhavns underskud,  

 afgøres af bestemmelsen i lovforslagets § 10, stk. 1. Kommunalbestyrelsen har  

 ifølge denne pligt til inden for det muliges grænser at søge at drive havnen  

 med sigte på balance.
Såvel revisionen som Trafikministeriet må ved den  

 efterfølgende regnskabsgennemgang påse, at kommunalbestyrelsen i sin styring  

 af havnen efterlever disse bestemmelser.
En overtrædelse af bestemmelserne er  

 sanktioneret med et personligt erstatningsansvar for kommunalbestyrelsens  

 medlemmer, jf. lovforslagets § 12, stk. 2.
 Hvad særligt uddybning og oprensning angår, skal det bemærkes, at man  

 traditionelt anvender den terminologi, at »oprensning« betyder en  

 genskabelse af den tidligere almindeligt fastslåede vanddybde i det  

 pågældende sejlløbs bredde, medens »uddybning« betyder  

 tilvejebringelse af en større vanddybde eller et bredere sejlløb.
I sidstnævnte forstand er en uddybning klart en kapacitetsudvidelse, som  

 en underskudsgivende havn ikke kan indlade sig på.
Undtagelsesvis kan den dog  

 opnå en godkendelse fra trafikministeren til desuagtet at foretage  

 uddybningen.
Derimod udkræves ikke godkendelse for at afholde udgifter til normal  

 oprensning i sejlløb og havnebassiner for at holde den vanddybde og den  

 bredde i sejlløbet, som i forvejen har været den fastsatte, selv om kommunen  

 gennem underskudsdækningen må inddække de dermed forbundne udgifter.
Men igen  

 må det erindres: Kommunalbestyrelsen har en direkte forpligtelse til at  

 bestræbe sig på, at havnens egne indtægter kan dække dens udgifter, herunder  

 naturligvis også udgifter til oprensning.
