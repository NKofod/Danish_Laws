Der er den 1. juni 1994 i København indgået en aftale mellem Danmark og  

 Republikken Slovakiet om samarbejde på miljøområdet Aftalen har følgende ordlyd:
AFTALE MELLEM MILJØMINISTERIET, KONGERIGET DANMARK OG MILJØMINISTERIET, REPUBLIKKEN SLOVAKIET OM SAMARBEJDE PÅ MILJØOMRÅDET Miljøministeriet, Kongeriget Danmark og Miljøministeriet, Republikken Slovakiet som - tager hensyn til de relevante bestemmelser i den endelige akt fra  

 Konferencen om Sikkerhed og Samarbejde i Europa og efterfølgende dokumenter, - endvidere tager hensyn til konklusionerne og henstillingerne fra  

 konferencerne i Dobris (1991) og Luzerne (1993), samt de endelige dokumenter  

 fra De Forenede Nationers konference om Miljø og Udvikling, - ønsker at udvikle og fremme samarbejde om miljøbeskyttelse, er enedes om følgende:
Artikel 1 Parterne vil, med henblik på at reducere grænseoverskridende forurening,  

 udvikle og fremme samarbejdet om særlige projekter vedrørende overførsel af  

 viden og teknologi på miljøområdet.
 Samarbejdet baseres på direkte bilateralt samarbejde mellem de involverede  

 myndigheder og andre interesserede parter, herunder virksomheder,  

 institutioner og private organisationer.
 Samarbejdet vil primært koncentrere sig om analyse af de miljømæssige  

 påvirkninger, fælles bestræbelser på at udvikle forslag til forbedring af den  

 miljømæssige tilstand, løsning af spørgsmål om miljøbeskyttelse og  

 miljømæssig bæredygtig udnyttelse af naturressourcer.
Artikel 2 Miljøsamarbejdet vil især omfatte emnerne:
- luftforurening fra industri og energiproduktion - beskyttelse af vandkvalitet og mængde samt brugen heraf - affaldshåndtering - naturbeskyttelse - implementering af vedvarende energi - overvågning, informations- og moniteringsystemer - miljørevision og vurdering - træning, uddannelse og videnskabeligt samarbejde på miljøområdet - lovgivningsmæssige, institutionelle og økonomiske forhold vedr.  

 miljøbeskyttelse.
 Projekter udenfor de anførte emner vil ligeledes kunne komme i  

 betragtning.
 Projekter der sigter på at forebygge miljømæssige problemer, eller  

 afhjælpe allerede eksisterende miljøproblemer, er omfattet af denne aftale.
 På miljøbeskyttelsesområdet vil der blive lagt særlig vægt på at  

 introducere og udbrede anvendelsen af ny/renere teknologi, der kan reducere  

 forurening af miljøet.
Artikel 3 Parterne vil støtte og fremme samarbejdet mellem institutioner,  

 organisationer og virksomheder.
 Indenfor rammerne af denne aftale kan der etableres særlige aftaler om  

 samarbejde vedr. programmer og/eller projekter på miljøbeskyttelsesområdet  

 mellem danske og slovakiske virksomheder, institutioner og organisationer.
Artikel 4 Med henblik på at sikre en effektiv gennemførelse af denne aftales  

 bestemmelser, nedsætter parterne en permanent dansk-slovakisk arbejdsgruppe.
 Parterne informerer senest 3 måneder efter underskrivelsen af denne aftale  

 hinanden om valg af formand og sekretær for arbejdsgruppen.
 På den dansk-slovakiske arbejdsgruppes første møde skal der opnås enighed  

 om status og dagsorden.
 Arbejdsgruppen vil samtidig være forum for drøftelse af miljøspørgsmål,  

 der ikke er relaterede til specifikke projekter.
 Møder i arbejdsgruppen vedr. emner af gensidig interesse afholdes i  

 Kongeriget Danmark eller i Republikken Slovakiet efter behov.
Artikel 5 Regelmæssige møder i arbejdsgruppen fastlægges efter gensidig forudgående  

 overenskomst mellem Parterne.
Udgifter til rejser i forbindelse med eksperters deltagelse i  

 arbejdsgruppens møder afholdes af den sendende part, med mindre andet  

 aftales.
Udgifter til transport i værtslandet afholdes af værtslandet.
Artikel 6 Alle yderligere drøftelser, der måtte være nødvendige for gennemførelsen  

 af denne aftale varetages for Kongeriget Danmark af Miljøministeriet i  

 København og for Republikken Slovakiet af Miljøministeriet i Bratislava, der  

 hver især bemyndiger sine repræsentanter.
Artikel 7 Denne aftale træder i kraft ved underskrift og forbliver i kraft i 5 år.  

 Aftalen kan fornys eller ændres efter skriftlig overenskomst mellem Parterne.
 Underskrevet i København d. 1. juni 1994, i 2 eksemplarer, hver på  

 henholdsvis dansk, slovakisk og engelsk, idet der er enighed om at den  

 engelske version vil være bestemmende.
