Betænkning afgivet af Social-, Indenrigs- og Børneudvalget den 16. november 2017 Betænkning over Forslag til lov om ændring af lov om social service, lov om almene boliger m.v. og lov om psykologer m.v.
(Ændring af reglerne om udvidet lån til betaling af handicapbil, forsøg på det sociale område, stikprøvekontrol af indberetninger til Tilbudsportalen og forenkling af rammeaftalekonceptet samt demensmærkning m.v.) [af børne- og socialministeren (Mai Mercado)]:
1. Ændringsforslag Børne- og socialministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 4. oktober 2017 og var til 1. behandling den 10. oktober 2017. Lovforslaget blev efter 1. behandling henvist til behandling i Social-, Indenrigs- og Børneudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og børne- og socialministeren sendte den 26. juni 2017 dette udkast til udvalget, jf. (folketingsåret 2016-17) SOU alm. del  bilag 278. Den 4. oktober 2017 sendte børne- og socialministeren de indkomne høringssvar og et notat herom til udvalget.
Spørgsmål Udvalget har stillet 11 spørgsmål til børne- og socialministeren til skriftlig besvarelse, som denne har besvaret. 1 af udvalgets spørgsmål og børne- og socialministerens svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Dansk Folkepartis medlemmer af udvalget noterer sig, at lovforslaget indebærer en udvidelse af mulighederne for forsøg på det sociale område, således at også regionsråd og private tilbud kan ansøge om en forsøgsgodkendelse.
DF mener, at forsøgsordninger, som generelt kan hjælpe borgerne mere, er gode.
DF er dog bekymret for de retssikkerhedsmæssige aspekter af disse forsøg og har derfor i spørgsmål 2 bedt børne- og socialministeren om at bekræfte, at der ikke kan gives tilladelse til forsøg med noget, som stiller borgere ringere i henhold til lovgivningen eller fraviger servicelovens regler om klageadgang.
Dette har børne- og socialministeren bekræftet.
DF har bedt om, at svaret på spørgsmål 2 optrykkes i betænkningen for at give tryghed i forhold til de bekymringer, der har været rejst angående forsøgsordningerne.
SFs medlemmer af udvalget har ligesom DF været bekymret over de retssikkerhedsmæssige aspekter af de forsøg på det sociale område, som der åbnes op for med dette lovforslag.
SF noterer sig dog med tilfredshed, at børne- og socialministeren med svaret på spørgsmål 2 har bekræftet, at der ikke vil blive givet tilladelse til forsøg med noget, som stiller borgere ringere i henhold til lovgivningen eller fraviger servicelovens regler om klageadgang.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Enhedslistens medlemmer af udvalget beklager, at lovforslaget er udformet som et samlelovforslag, der kæder en stillingtagen til lovændringer på en række vidt forskellige områder sammen.
På baggrund af lovforslagets ændring af bestemmelser vedrørende forsøg på det sociale område kan EL således ikke stemme for lovforslaget.
Der er efter ELs opfattelse ikke behov for at udvide den eksisterende ordning, og der er i forslaget ikke tilvejebragt den nødvendige sikkerhed for, at der ikke er borgere, der stilles dårligere som følge af lovændringen.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 4 Af børne- og socialministeren, tiltrådt af udvalget:
 1) I stk. 1 udgår », jf. dog stk. 2 og 3«.
[Teknisk ændring] 2) I stk. 2 ændres »§ 2, nr. 2-4« til: »§ 2, nr. 2 og 3«.
[Teknisk ændring] Bemærkninger Til nr. 1 Der er i lovforslagets § 4, stk. 1, om lovens ikrafttrædelsestidspunkt fejlagtigt henvist til stk. 2 og 3. Med ændringsforslaget udgår henvisningen.
Der er alene tale om en teknisk ændring.
Til nr. 2 Der er i lovforslagets § 4, stk. 2, henvist til § 185 b, stk. 3, i lov om almene boliger m.v., som ændret ved lovforslagets § 2, nr. 2-4. § 185, stk. 3, i lov om almene boliger m.v. ændres alene med lovforslagets § 2, nr. 2 og 3. Med ændringsforslaget korrigeres henvisningen.
Der er alene tale om en teknisk ændring.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Pernille Bendixen (DF) Morten Marinus (DF) Mads Fuglede (V) Carl Holst (V) Jane Heitmann (V) Hans Andersen (V) Marianne Bredal (V) Anni Matthiesen (V) Henrik Dahl (LA) Laura Lindahl (LA) Orla Østerby (KF) Karen J.
Klint (S) Magnus Heunicke (S) Orla Hav (S) Pernille Rosenkrantz-Theil (S) Troels Ravn (S) fmd.
Julie Skovsby (S) Yildiz Akdogan (S) Finn Sørensen (EL) Pernille Skipper (EL) Torsten Gejl (ALT) Marianne Jelved (RV) Marlene Borst Hansen (RV) Trine Torp (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 12 Oversigt over spørgsmål og svar vedrørende L 12 Bilag 2 Et af udvalgets spørgsmål til børne- og socialministeren og dennes svar herpå Spørgsmål 2 og svaret herpå er optrykt efter ønske fra DF.
 Spørgsmål nr. 2:
Lovforslaget indebærer en udvidelse af mulighederne for forsøg på det sociale område, således at også regionsråd og private tilbud kan ansøge om en forsøgsgodkendelse.
Ministeren bedes bekræfte, at der ikke kan gives tilladelse til forsøg til noget, som stiller en borgere ringere i henhold til lovgivningen eller fraviger servicelovens regler om klageadgang.
 Svar:
 Jeg kan bekræfte, at der med den foreslåede ændring af servicelovens forsøgsbestemmelse fremover ikke kan gives tilladelse til forsøg, som stiller borgeren ringere i henhold til lovgivning eller fraviger servicelovens regler om klageadgang.
Bestemmelsen om forsøg i servicelovens nuværende § 184 indeholder ikke et krav om, at forsøg ikke må påvirke borgernes retssikkerhed.
Ministeriet har dog i sin praksis stillet dette krav.
Med lovforslaget foreslås det således, at kravet skrives eksplicit ind i loven, således at der ikke er tvivl om, at det er et helt grundlæggende krav, at forsøg ikke må stille den enkelte borger dårligere.
Det fremgår således af den foreslåede § 184, stk. 2, at der ikke vil kunne gives godkendelse til forsøg, hvis forsøget indebærer, at borgere stilles dårligere end efter loven.
Derudover fremgår det, at forsøg, som indebærer fravigelse af reglerne om klageadgang, ligeledes ikke vil blive godkendt.
 Lovforslaget skal være med til at sikre borgerenes retssikkerhed ved, at der på denne måde oplistes en række tilfælde, hvor forsøg ikke vil kunne indgås.
