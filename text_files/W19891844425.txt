 Landsskatteretten fandt, at der ved ansættelsen af ejendomsværdien for  

 en bygning på lejet grund var taget hensyn til kontraktsforholdet mellem  

 ejeren af bygningerne og udlejeren af grunden.
 A klagede over den af skyldrådet foretagne ansættelse af ejendomsværdien  

 ved 18. almindelige vurdering pr. 1. janaur 1986 for en lagerbygning og en  

 kontorbygning på lejet grund.
 Ejendommen omfattede en i 1959 opført lagerbygning med et bebygget areal  

 på 2.162 m2 samt en kontorbygning i tilknytning hertil med et bebygget areal  

 på 103 m2 og fuld kælder.
Til støtte for påstanden gjorde klageren bl.a. gældende, at den foretagne  

 ansættelse væsentlig oversteg bygningernes kontante handelsværdi.
Det  

 anførtes, at bygningerne var placeret på en grund tilhørende det kommunale  

 havneudvalg, og at lejemålet, der var indgået den 1. januar 1977 kunne  

 opsiges fra havneudvalgets side den 1. januar 1997, samt at der ikke var  

 sikkerhed for, at lejemålet kunne forlænges udover denne dato.
Klageren  

 gjorde derfor gældende, at der ikke i fornødent omfang var taget hensyn til  

 bestemmelsen i vurderingslovens § 11, hvorefter der ved ansættelsen af  

 ejendomsværdien skal tages hensyn til kontraktsforholdet mellem parterne.
 Skyldrådet anførte, at der ved ansættelsen var taget udgangspunkt i en  

 lejefaktor på 7,0. Hvis lejemålet havde været tidsubegrænset, ville  

 skyldrådet under hensyn til bygningernes stand m.v. have anvendt en  

 kapitaliseringsfaktor på 8,5, hvorfor rådet fandt, at der var taget hensyn  

 til kontraktsforholdet.
Statsskattedirektoratet udtalte under sagens behandling, at der ved den af  

 skyldrådet foretagne ansættelse ved valg af normtal og kapitaliseringsfaktor  

 i forbindelse med skønnet over handelsværdien var taget fornødent hensyn til  

 den usikkerhedsfaktor, der var forbundet med indgåelse af et kontraktsforhold  

 som det foreliggende.
Endvidere bemærkede Statsskattedirektoratet, at når  

 hensås til virksomhedens havnerelaterede formål, måtte der være en stærk  

 formodning for, at lejemålet ville kunne forlænges efter lejekontraktens  

 udløb pr. 1. januar 1997.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed.  

 Endvidere skal der i medfør af bestemmelserne i vurderingslovens § 11 for  

 bygninger på lejet grund tages hensyn til kontraktsforholdet mellem  

 grundejeren og grundlejeren.
 Efter de foreliggende oplysninger - herunder at den anførte lejekontrakt,  

 hvorefter lejemålet tog sin begyndelse pr. 1. januar 1977, var en forlængelse  

 af en tidligere indgået lejekontrakt fra 1959 - fandt Landsskatteretten ikke  

 grundlag for at tilsidesætte det af skyldrådet udøvede skøn, og den påklagede  

 ansættelse blev stadfæstet.
 (* 1) Afgørelsen er offentliggjort i Skat 1989, nr. 8, side 617.
