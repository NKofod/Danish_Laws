 Den pågældende havde vedtaget et bødeforelæg på 6.000 kr. samt  

 ubetinget frakendelse af førerretten i 2 år for overtrædelse af færdselsloven  

 ved at have ført personbil efter at have indtaget spiritus i et sådant  

 omfang, at alkoholkoncentrationen i blodet under eller efter kørslen oversteg  

 1,20 promille.
 Valgbarhedsnævnet fandt, at den pågældende ikke var valgbar.
 I skrivelse af 30. juni 1992 har byrådet i henhold til § 101, stk. 4, i  

 den kommunale valglov indberettet, at byrådsmedlem NN har vedtaget et af  

 Politimesteren i X-by meddelt bødeforelæg på 6.000 kr. samt ubetinget  

 frakendelse af førerretten i 2 år for overtrædelse af færdselsloven.
 Det fremgår af sagen, at den pågældende den 31. marts 1992 kl. ca 19.20  

 har ført en personbil i Y-Kommune ad Y-vej i Z-by efter at have indtaget  

 spiritus i et sådant omfang, at alkoholkoncentrationen i blodet under eller  

 efter kørslen oversteg 1,20 promille.
 Blodprøven udtaget den 31. marts 1992 kl. 19.52 viste en  

 alkoholkoncentration i blodet på mindst 1,77 promille.
 I denne anledning skal man meddele, at Valgbarhedsnævnet - i  

 overensstemmelse med sin hidtidige faste praksis i sager, hvor  

 spirituspromillen har oversteget 1,50 - har fundet, at den begåede handling  

 efter de krav, der må stilles til personer, der beklæder hverv som medlem af  

 kommunale råd, i almindeligt omdømme gør den pågældende uværdig til at være  

 medlem af kommunale råd, jf. den kommunale valglovs § 4.
 Den pågældende kan derfor ikke anses for valgbar.
