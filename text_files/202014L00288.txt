Betænkning afgivet af Sundheds- og Ældreudvalget den 24. november 2020 Betænkning over Forslag til lov om ændring af sundhedsloven, lov om klage- og erstatningsadgang inden for sundhedsvæsenet, lov om autorisation af sundhedspersoner og om sundhedsfaglig virksomhed og lov om virksomhedsansvarlige læger og tandlæger (Oprettelse af Ankenævnet for Tilsynsafgørelser og Det Rådgivende Udvalg for Tilsyn, lovfæstelse af Fagligt Forum for Patientsikkerhed, øget beskyttelse af personer ved rapportering af utilsigtede hændelser, krav om instrukser, sprogkrav til sundhedspersoner, forenkling af reglerne om virksomhedsansvarlige læger og tandlæger, dispensation fra fristen for indgivelse af ansøgning om autorisation som kontaktlinseoptiker m.v.) [af sundheds- og ældreministeren (Magnus Heunicke)]:
1. Ændringsforslag Sundheds- og ældreministeren har stillet 3 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Nye Borgerlige, Liberal Alliance og Susanne Zimmer (UFG) Venstres, Dansk Folkepartis, Radikale Venstres, Socialistisk Folkepartis, Enhedslistens, Det Konservative Folkepartis, Nye Borgerliges, Liberal Alliances medlemmer af udvalget og Susanne Zimmer (UFG) bemærker, at lovforslaget er en delvis udmøntning af tillidspakken, som den daværende regering  med bred politisk opbakning i Folketinget  præsenterede tilbage i 2018. Formålet med tillidspakken var at øge tilliden mellem myndigheder og sundhedspersoner.
Det er derfor med stor beklagelse, at flertallet kan konstatere, at tillidspakkens løfte om at fremrykke evalueringen af lovgrundlaget for tilsynet ikke er efterlevet.
 Flertallet finder det desuden nødvendigt at påpege over for regeringen, at det fremgår af bemærkningerne til lov nr. 656 af 8. juni 2016, at de nye tilsynssanktioner, den med loven indførte lempelse af farekriteriet og det risikobaserede tilsyn med behandlingssteder skal evalueres 3 år efter indførelsen af det risikobaserede tilsyn svarende til den 1. januar 2020.
 På det grundlag opfordrer fletallet regeringen til at iværksætte evalueringen hurtigst muligt og i forlængelse heraf indkalde Folketinget til forhandlinger om behovet for eventuelle justeringer i lovgrundlaget.
4. Ændringsforslag med bemærkninger Ændringsforslag Til § 3 Af sundheds- og ældreministeren, tiltrådt af udvalget:
 1) I det under nr. 2 foreslåede § 11 a, stk. 3, ændres »afgørelsen fra Styrelsen for Patientsikkerhed« til: »Styrelsen for Patientsikkerheds afgørelse«.
[Lovteknisk ændring med henblik på ændring af lovforslagets bemærkninger] Til § 5 2) Efter »1. januar 2021« indsættes: », jf. dog stk. 2«.
[Konsekvens af det foreslåede ændringsforslag nr. 3] 3) Som stk. 2 indsættes:
»Stk. 2. § 1, nr. 8 og 9, § 2, nr. 2-4, og § 3, nr. 1-4, træder i kraft den 1. juli 2021.« [Ændret ikrafttrædelsesdato for dele af lovforslaget] Bemærkninger Til nr. 1 Efter § 11 a i autorisationsloven bortfalder afgørelser truffet af Styrelsen for Patientsikkerhed efter § 9, stk. 1-3, senest to år efter at styrelsen har truffet afgørelse, medmindre styrelsen forinden har anlagt retssag, jf. § 11, stk. 1.
 Bestemmelsen betyder, at tidspunktet for beregningen af det automatiske bortfald af en midlertidig tilsynssanktion på to år i autorisationslovens § 11 a regnes fra tidspunktet, hvor Styrelsen for Patientsikkerhed har truffet afgørelse, og at en midlertidig tilsynssanktion bortfalder senest 2 år efter at styrelsen har truffet afgørelse, medmindre styrelsen forinden har anlagt retssag, jf. § 11, stk. 1.
 I de tilfælde, hvor en afgørelse fra Styrelsen for Patientsikkerhed ikke indbringes for det foreslåede ankenævn, vil en midlertidig tilsynssanktion fortsat bortfalde senest 2 år efter, at styrelsen har truffet afgørelse, medmindre styrelsen forinden har anlagt retssag, jf. § 11, stk. 1.
 I det under nr. 2 foreslåede § 11 a, stk. 3, foreslås det, at afgørelsen fra Styrelsen for Patientsikkerhed bortfalder efter reglerne i stk. 1, hvis Ankenævnet for Tilsynsafgørelser træffer afgørelse om at hjemvise sagen til Styrelsen for Patientsikkerhed til fornyet behandling.
 Af bemærkningerne til den foreslåede bestemmelse fremgår, at bestemmelsen har betydning for de tilfælde, hvor Ankenævnet for Tilsynsafgørelse træffer afgørelser om at hjemvise sagen til Styrelsen for Patientsikkerhed til fornyet behandling, hvorefter styrelsen vil skulle træffe afgørelse på ny om enten at stadfæste eller ændre eller at ophæve sin oprindelige afgørelse, som er hjemvist.
 Det fremgår også, at det forhold, at afgørelsen bortfalder efter reglerne i stk. 1, såfremt Styrelsen for Patientsikkerhed træffer afgørelse om at stadfæste eller ændre sin afgørelse, betyder, at det automatiske bortfald af en sådan midlertidig tilsynssanktion på 1 år som følge af styrelsens nye afgørelse vil skulle regnes fra tidspunktet for den nye afgørelse tillagt fristen på 4 uger for indgivelse af en klage over denne nye afgørelse til Ankenævnet for Tilsynsafgørelser.
 Det foreslås, at »afgørelsen fra Styrelsen for Patientsikkerhed« i det under nr. 2 foreslåede § 11 a, stk. 3, ændres til: »Styrelsen for Patientsikkerheds afgørelse«.
 Den foreslåede ændrede ordlyd af bestemmelsen har alene til formål at sikre muligheden for at kunne ændre bemærkningerne til lovforslaget.
 Den foreslåede bestemmelse vil have betydning for de tilfælde, hvor Ankenævnet for Tilsynsafgørelse træffer afgørelser om at hjemvise sagen til Styrelsen for Patientsikkerhed til fornyet behandling, hvorefter styrelsen vil skulle træffe afgørelse på ny om enten at stadfæste eller ændre eller at ophæve sin oprindelige afgørelse, som er hjemvist.
 At afgørelsen bortfalder efter reglerne i stk. 1, såfremt Styrelsen for Patientsikkerhed træffer afgørelse om at stadfæste eller ændre sin afgørelse, betyder, at det automatiske bortfald af en sådan midlertidig tilsynssanktion på 2 år som følge af styrelsens nye afgørelse vil skulle regnes fra tidspunktet for denne nye afgørelse.
 Den foreslåede ændrede ordlyd af bestemmelsen har alene til formål at sikre muligheden for at kunne ændre bemærkningerne til lovforslaget, således at det ikke fremgår, at det automatiske bortfald af en midlertidig tilsynssanktion på 2 år som følge af styrelsens nye afgørelse vil skulle regnes fra tidspunktet for den nye afgørelse tillagt fristen på 4 uger.
Til nr. 2 Med lovforslagets § 5 foreslås det, at loven træder i kraft den 1. januar 2021.
Sundheds- og Ældreministeriet er blevet opmærksomt på, at den foreslåede ikrafttrædelsesbestemmelse fejlagtigt ikke indeholder en differentieret ikrafttrædelsesdato for lovforslagets forskellige dele.
Dette var tilfældet i forbindelse med fremsættelse af lovforlsag nr.
L 129, folketingsåret 2019-20, som dette lovforslag er en genfremsættelse af.
 Det foreslås derfor, at der i lovforslagets § 5  som konsekvens af det i nr. 2 foreslåede stk. 2 til § 5  henvises til det foreslåede stk. 2, der er en undtagelse til ikrafttrædelsestidspunktet den 1. januar 2021.
 Det bemærkes, at lovforslaget fortsat som udgangspunkt vil træde i kraft den 1. januar 2021.
Til nr. 3 Lovforslaget indeholder en række bestemmelser, der sikrer oprettelsen af det foreslåede nye Ankenævn for Tilsynsafgørelser, ligesom det foreslås, at Styrelsen for Patientsikkerhed nedsætter Det Rådgivende Udvalg for Tilsyn.
Disse bestemmelser foreslås med lovforslagets § 5 at træde i kraft samtidig med lovforslagets øvrige bestemmelser den 1. januar 2021.
Det er efter Sundheds- og Ældreministeriets opfattelse af afgørende betydning, at der fra lovforslagets vedtagelse til lovforslagets ikrafttræden er afsat en vis tidsmæssig periode af hensyn til det foreslåede ankenævns etablering.
Det bemærkes, at det ligeledes i forbindelse med den tidligere fremsættelse har været forudsat, at loven skulle træde i kraft i en vis periode efter vedtagelsen.
 Sundheds- og Ældreministeriet er desuden opmærksomt på, at Styrelsen for Patientsikkerhed som følge af håndteringen af den igangværende covid-19-epidemi ikke for nuværende har de nødvendige ressourcer til etablering af det foreslåede Rådgivende Udvalg for Tilsyn.
 Det foreslås derfor, at der i lovforslagets § 5 indsættes et stk. 2, hvorefter lovforslaget § 1, nr. 8 og 9, § 2, nr. 2-4, og § 3, nr. 1-4, træder i kraft den 1. juli 2021.
Med det foreslåede stk. 2 fastsættes en differentieret ikrafttrædelsesdato for de dele af lovforslaget, der vedrører det foreslåede ankenævn og Det Rådgivende Udvalg for Tilsyn.
Disse dele foreslås at træde i kraft den 1. juli 2021.
 Den foreslåede ændring er nødvendig, idet det ikke er muligt at have et funktionsdygtigt ankenævn eller et etableret Rådgivende Udvalg for Tilsyn den 1. januar 2021.
Med den foreslåede ændring sikres det nødvendige tidsrum til at få implementeret og etableret det foreslåede ankenævn efter lovforslagets vedtagelse, herunder bl.a.
Styrelsen for Patientklagers organisering og forberedelse til sekretariatsbetjeningen, etablering og tilpasning af it- og selvbetjeningsløsninger, udpegning og beskikkelse af henholdsvis dommere og nævnsdeltagere, eventuel antagelse af yderligere sagkyndige, fastsættelse af forretningsorden, udarbejdelse af ankevejledning m.v.
 Ændringen sikrer desuden, at Styrelsen for Patientsikkerhed vil kunne prioritere sine ressourcer til den igangværende covid-19-håndtering.
5. Udvalgsarbejdet Lovforslaget blev fremsat den 8. oktober 2020 og var til 1. behandling den 23. oktober 2020. Lovforslaget blev efter 1. behandling henvist til behandling i Sundheds- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og sundheds- og ældreministeren sendte den 1. oktober 2019 dette udkast til udvalget, jf.
SUU alm. del  bilag 4 (folketingsåret 2019-20). Den 8. oktober 2020 sendte sundheds- og ældreministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 15 spørgsmål til sundheds- og ældreministeren til skriftlig besvarelse, som ministeren har besvaret.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Lotte Rod (RV) Kirsten Normann Andersen (SF) Trine Torp (SF) Peder Hvelplund (EL) Victoria Velasquez (EL) Susanne Zimmer (UFG) Jane Heitmann (V) fmd.
Ellen Trane Nørby (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Karina Adsbøl (DF) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
