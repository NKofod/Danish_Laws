Skriftlig fremsættelse (31. januar 2007) Socialministeren  

  

 (Eva Kjer Hansen):
 Herved tillader jeg mig for Folketinget at fremsætte:
Forslag til lov om  

 ændring af lov om social service og lov om retssikkerhed og administration på  

 det sociale område (Tilsyn på plejehjem og i plejeboliger m.v.) (Lovforslag nr.
L 136).
Lovforslaget har til formål at styrke og stramme op på  

 kvaliteten af de kommunale tilsyn på pleje-hjem og i plejeboliger mv. og  

 opfølgningen på disse.
Dette sker ved en bemyndigelse til at fastlægge regler  

 om tilsyn i relation til indhold, udførelse og opfølgning.  

 Desuden præciseres reglerne om ældreråd i  

 forhold til etablering af rådene og valg af stedfortrædere til klagerådet.
 Lovforslaget er en del af regeringens indsats for at sikre, at  

 den hjælp og pleje, de ældre modtager, har en ordentlig kvalitet, så der kan  

 skabes de rette forudsætninger for et godt ældreliv med gode rammer for de  

 ældres dagligdag.
Forsommerens debat i 2006 om forholdene på landets plejehjem og  

 plejeboliger gav anledning til tvivl om, hvorvidt det særlige kommunale  

 tilsyn  

 med plejehjem m.v. altid fungerer efter hensigten.
Da nogle af de mest  

 ressourcesvage ældre bor på landets plejehjem og i plejeboliger, er der her i  

 særlig grad behov for at sikre et grundigt tilsyn med pleje- og  

 omsorgsindsatsen.
Socialministeriet iværksatte derfor en undersøgelse, der  

 blandt andet skulle afdække, om tilsynet fungerer efter hensigten, og om  

 tilsynet kan styrkes og i givet fald hvordan.
Undersøgelsen konkluderer, at  

 tilsynene er af meget svingende kvalitet, og at der er behov for at styrke  

 dem  

 i relation til metode, indhold og opfølgning.
Formålet med lovforslaget er at sikre, at de kommunale tilsyn  

 berører alle væsentlige forhold på plejehjemmene og i plejeboligerne, så der  

 kan skabes et godt grundlag for den systematiske opfølgning på, om  

 plejehjemmenes og plejeboligernes indsats er tilfredsstillende, og at de  

 ældre  

 får den hjælp, de har behov for.
Lovforslaget forbedrer dermed de ældres  

 retssikkerhed.
En systematisk opfølgning på tilsynene giver også kommunerne  

 mulighed for at arbejde med læring og udvikling, således at tilsynene ikke  

 blot  

 får et kontrolelement, men også bliver et redskab, der kan bruges i et  

 fagligt  

 kvalitetsudviklingsøjemed.
Nogle kommuner har gode erfaringer med at sætte  

 fokus på læring og udvikling i forbindelse med tilsynet.
 Lovforslaget er under forhandling med de kommunale parter.
 Det foreslås, at lovforslaget træder i kraft den 1. juli 2007.
 Med disse bemærkninger skal jeg indstille lovforslaget til  

 Folketingets velvillige behandling.
