Skriftlig fremsættelse (5. februar 2020) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af retsplejeloven (Politiets overtagelse af tv-overvågning) (Lovforslag nr.
L 103) Regeringen offentliggjorde den 10. oktober 2019 et udspil om tryghed og sikkerhed i det offentlige rum.
Baggrunden var bl.a., at der i 2019 var en række sprængninger i hovedstadsområdet, hvoraf to var rettet direkte mod offentlige bygninger.
 Lovforslaget følger op på de initiativer i udspillet om tryghed og sikkerhed, der omhandler politiets overtagelse af tv-overvågning.
Regeringen ønsker at sætte hårdt ind over for kriminelle grupper, der placerer bomber i det offentlige rum.
Det skal aldrig accepteres, at bombesprængninger eller skyderier, der spreder frygt og utryghed, bliver hverdag i Danmark.
Det kan være essentielt i forbindelse med politiets forebyggelse eller efterforskning af særligt alvorlige forbrydelser, at politiet hurtigst muligt kan danne sig et overblik over en mulig gerningspersons færden.
I den forbindelse vil hurtig adgang til andre myndigheders eller privates tv-overvågning i realtid kunne være et relevant redskab.
 Lovforslaget har derfor til formål at give politiet adgang til at overtage andre myndigheders og privates tv-overvågning i ekstraordinære situationer for at forebygge og efterforske særligt alvorlige forbrydelser, eksempelvis terrorangreb, bandeopgør mv., hvor menneskeliv eller betydelige samfundsværdier kan bringes eller er blevet bragt i fare.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
