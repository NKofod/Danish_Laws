Ankestyrelsens principafgørelse O-55-84 om kontanthjælp - tilbagebetaling - kollektiv arbejdsstrid Resume:
En klient, som var ansat i et vikariat, der udløb den 27. august 1981, blev indblandet i en kollektiv arbejdsstrid, der løb i perioden 1. august 1981 - 11. september 1981. Klienten var bagudlønnet.
Da klienten, hvis der ikke havde været konflikt, ville have været forsørget ved sin lønindtægt for august i september, skulle den kontanthjælp, han modtog i september måned, i det hele tilbagebetales.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 637 af 27. september 1989 - § 26, stk. 1, nr. 2 Sagsfremstilling:
En socionom var ansat som vikar for en socialrådgiver i A kommune for perioden 27. april - 27. august 1981. Den 1. august 1981 blev pågældende på grund af en konflikt lockoutet sammen med kommunens øvrige socialrådgivere.
Den 24. august 1981 søgte pågældende om kontanthjælp efter bistandsloven.
Socialudvalget ydede hjælp fra 1. september 1981 med tilbagebetalingspligt efter § 26, stk. 1, nr. 2. Hjælpen ophørte med udgangen af september måned 1981.
 Over for amtsankenævnet anførte ansøgeren, at konflikten var sluttet den 11. september 1981, og at han, hvis han i øvrigt havde væretberettiget til dagpenge, ville have fået dagpenge fra arbejdsløsheds kassen fra den 11. september 1981.
Socialudvalget udtalte, at årsagen til, at der måtte ydes ansøgeren hjælp i september 1981, var, at han var indblandet i en kollektiv arbejdsstrid.
Såfremt dette ikke havde været tilfældet, ville han for sit arbejde i august 1981 have modtaget løn den 1. september 1981, hvilket skulle have dækket hans økonomiske behov i september 1981. Han ville derfor ikke have været berettiget til at modtage økonomisk hjælp for denne måned.
 Amtsankenævnet tiltrådte, at den hjælp, ansøgeren havde modtaget efter bistandslovens § 37 i perioden 11. september - 30. september 1981, var ydet med tilbagebetalingspligt, jf. bistandslovens § 26, stk. 1, nr. 2. Nævnet lagde vægt på, at ansøgeren, hvis der ikke havde været socialrådgiverkonflikt, da ville have været forsørget i september 1981 ved sin lønindtægt, da pågældende var sikret beskæftigelse indtil udgangen af august 1981.
Ansøgeren anførte, at han efter den 11. september 1981 ikke var i konflikt, at han ville have fået løn fra den 11. september 1981, hvis han havde haft arbejde, at han ville have fået arbejdsløshedsdagpenge, hvis han havde været dagpengeberettiget, og at arbejdsløshedskassernes praksis normalt følges.
Efter bistandsloven § 26, stk. 1, nr. 2, kan det sociale udvalg træffe beslutning om tilbagebetaling, når der må ydes en person hjælp, fordi den pågældende eller ægtefællen er indblandet i en kollektiv arbejdsstrid.
 Afgørelse:
 Ankestyrelsen tiltrådte amtsankenævnets afgørelse med nævnets begrundelse.
