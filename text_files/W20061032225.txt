Konkrete afgørelser vedr. årsagssammenhæng og påregnelighed ift. § 1, stk. 1 fra ÅB 2006 IV (N.j.nr. 06-520-01930) Ansøger blev i september 1984 overfaldet af en ukendt gerningsmand, hvorved han pådrog sig adskillige tandskader.
I perioden 1985 til 1999 søgte og modtog ansøger af flere omgange erstatning fra nævnet for udgifter til tandbehandling.
I 2006 søgte ansøger om yderligere erstatning for udgifter til tandbehandling.
Nævnet forelagde sagen for nævnets tandlægekonsulent som bl.a. udtalte, at den aktuelle tandskade ikke var en direkte følge af tilskadekomsten i 1984, men at skaden i lige så høj grad kunne tilskrives almindeligt slid på tænderne.
 Nævnet afslog på den baggrund at tilkende erstatning for yderligere udgifter til tandbehandling, idet nævnet ikke fandt det tilstrækkeligt sandsynliggjort, at der var den fornødne årsagssammenhæng mellem tilskadekomsten og tandskaden.
