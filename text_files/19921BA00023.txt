Nr BSF 23 Forslag til folketingsbeslutning om nedsættelse af en kommission  

 vedrørende økonomisk spekulation Fremsat af Rahbæk Møller (SF) Tommy Dinesen (SF) Gade (SF) Lilli  

 Gyldenkilde (SF) Jes Lunde (SF) Jens Thoft (SF) den 17. november 1992 Folketinget opfordrer regeringen til at nedsætte en uvildig, hurtigtarbejdende kommission, som skal belyse den økonomiske spekulations samfundsmæssige konsekvenser og fremsætte forslag til lovændringer og andre initiativer, som kan dæmpe spekulationen og forbedre mulighederne for at styrke den langsigtede kompetenceudvikling i erhvervslivet med hensyn til produkter, teknologi, markeder og medarbejderkvalifikationer.
 Følgende elementer bør indgå i kommissionens arbejde:
 1. En ændring af årsregnskabsloven, som sikrer mere ensartede  

 regnskabsprincipper, større troværdighed og mere gennemsigtighed.
 2. En stramning af revisoransvaret i forbindelse med revidering af  

 årsregnskaber, så det sikres, at tvivlsomme regnskaber ikke fremkommer uden  

 de nødvendige revisoranmærkninger, og at der skrides strafferetligt ind over  

 for revisorer, som ikke overholder disse retningslinier.
 3. En stramning af bestyrelsesansvaret, så medlemmer af aktieselskabers og  

 anpartsselskabers bestyrelser motiveres til i alle tilfælde at arbejde  

 seriøst for selskabets langsigtede interesser.
 4. Strammere regler og forbedret kontrol med advokatansvar i forbindelse  

 med tomme selskaber og fiktive dispositioner.
 5. Større ressourcetildeling til henholdsvis Erhvervs- og  

 Selskabsstyrelsen, Finanstilsynet og Konkurrencerådet og en ændring af  

 lovgrundlaget for disse instanser, så der skrides ind over for tvivlsom  

 forretningspraksis.
 6. En styrkelse af bagmandspolitiet med sikring af de fornødne ressourcer  

 til de påkrævede opgaver.
 7. Nødvendigheden af en decideret lovgivning om de børsetiske regler og  

 straffeforanstaltninger i forbindelse hermed.
 8. En vurdering af de forskellige selskabstyper og deres karakteristika og  

 disses mulige indvirken på spekulationsmulighederne.
 9. Modeller for indgreb mod konkursrytteri og for ordninger, der frakender  

 enkeltpersoner retten til at drive erhvervsmæssig virksomhed.
 10. Ændret beskatning af bl.a. ejendomsgevinster og avancer på  

 værdipapirer, som opmuntrer til langsigtede og stabile investeringer og  

 modvirker kortsigtede spekulationsinvesteringer.
 11. Initiativer på internationalt og EF-niveau, som formindsker eller  

 fjerner de forøgede muligheder for spekulation som følge af  

 kapitalliberaliseringerne.
 12. En styrkelse af lønmodtagernes indflydelse på virksomhedernes  

 regnskaber og budgetter og på den langsigtede strategi.
 13. En styrkelse af samfundets repræsentanter i bankernes bestyrelser med  

 en egentlig strategi for deres virksomhed og tilbagemeldingspligt samt en  

 udvidelse af ordningen til andre finansielle virksomheder.
 14. Hovedlinjerne i en strategi, der styrker iværksættelse af nye  

 virksomheder og øger satsning på kompetenceudvikling i eksisterende  

 virksomheder med hensyn til produkter, teknologi, markeder og  

 medarbejderkvalifikationer.
 Formålet med kommissionens forslag skal være en forbedring af  

 erhvervsklimaet for alle de veldrevne virksomheder, der satser på langsigtet  

 kompetenceudvikling og god forretningsetik, samtidig med en svækkelse af  

 mulighederne for at drive kortsigtet spekulation i hurtige gevinster.
Bemærkninger til forslaget En vis spekulation er uundgåelig i et samfundssystem som det danske.  

 Ubalancer i priser m.v. vil altid udjævnes, fordi nogen ser en mulighed for  

 at score en gevinst herved.
I mindre målestok kan samfundet da også fungere  

 med en vis spekulation.
Men i de senere år er der sket en udvikling af samfundsøkonomien i retning  

 mod en kasinoøkonomi såvel i Danmark som i andre markedsøkonomiske samfund og  

 i samvirket mellem dem.
De negative konsekvenser heraf er meget store.
En række erhvervsskandaler, hvoraf Nordisk Fjer og Hafnia er den  

 foreløbige kulmination, har medført omfattende tab af arbejdspladser og megen  

 uro.
Men disse konsekvenser er kun toppen af isbjerget.
Den virkelige ulykke er, at det har vist sig, at væsentlige dele af dansk  

 erhvervsliv har været ledet af folk, der har været mere interesseret i at  

 spille på børsen end i at udvikle deres virksomheder.
De negative  

 konsekvenser heraf kan ikke overvurderes.
Ethvert samfund har brug for, at der sker en stadig tilvækst af nye  

 virksomheder, og at der sker en stadig kompetenceudvikling i de eksisterende.  

 Der skal løbende udvikles nye produkter, indføres nye teknologier og opbygges  

 nye markeder, og medarbejdernes kvalifikationer skal til stadighed oprustes,  

 så de kan leve op til nutidens krav.
Sådan går det også til i veldrevne  

 virksomheder.
Men de mange skandaler har vist, at alt for mange virksomheder  

 ledes af folk, der interesserer sig mere for kortsigtede spekulationer og for  

 imperiebygnng end for udvikling af deres virksomheders egentlige grundlag.
Der er mange grunde til, at vi er nået dertil.
Kapitalliberaliseringerne  

 og de øgede tekniske muligheder for hurtige transaktioner har i sig selv  

 bidraget til en spekulativ økonomi. »Tidsånden« har bidraget -  

 gulddrengene og ikke den flittige iværksætter blev helte.
Et forfald i  

 moralen har gjort sit - det har vist sig, at man altid kan finde en  

 statsautoriseret revisor, der er villig til at sætte sit navn under selv det  

 mest skumle regnskab uden anmærkninger.
Men det centrale er, at selve incitamentstrukturen har ændret sig.
Det er  

 ikke møjsommelig virksomhedsskabelse eller virksomhedsudvikling, der  

 belønnes.
De hurtige spekulationer har været mere tillokkende.
Forslagsstillerne er opmærksomme på, at såvel regeringen som andre partier  

 vil komme med forslag, der vil gå ind i dele af denne problematik.  

 Forslagsstillerne vil gå konstruktivt ind i denne debat og vil givetvis kunne  

 medvirke til at gennemføre mange af forslagene.
Nogle af forslagene var  

 indeholdt i SF's revisorpakke for nogle år siden, af hvilke nogle dengang  

 blev gennemført, men andre ikke kunne samle flertal, før skadevirkningerne af  

 en løsagtig lovgivning blev endnu tydeligere.
Nedsættelse af en  

 spekulationskommission bør ikke forsinke gennemførelse af forslag, der  

 indlysende skal gennemføres.
Men belært af erfaringerne tror forslagsstillerne ikke på, at de  

 grundlæggende problemer løses ved at reparere på delproblemer.
Derfor  

 foreslås en samlet gennemgang af hele problematikken: Hvordan sikrer vi, at  

 almindelig, hæderlig virksomhedsudvikling får bedre vilkår og spekulation får  

 dårligere? Det foreslås, at kommissionen får et år til at arbejde i, så der kan  

 lovgives i næste folketingsår.
Den skal bestå af uafhængige praktikere og  

 eksperter, f.eks. revisorer, advokater, tidligere bestyrelsesmedlemmer  

 (herunder også en medarbejderrepræsentant og et offentligt udpeget medlem af  

 en banks bestyrelse) samt folk fra de højere læreanstalter, heraf nogle med  

 kendskab til udenlandske erhvervsforhold.
Bemærkninger til de enkelte punkter Ad 1 Den eksisterende årsregnskabslov giver urimelig stor frihed til at vælge  

 regnskabsprincip og dermed også til at gøre regnskaber svært gennemskuelige  

 og usammenlignelige.
I praksis udnyttes lovens fulde spændvidde kun sjældent,  

 fordi revisororganisationerne har udformet vejledninger til deres medlemmer,  

 der begrænser valgmulighederne stærkt.
Da det imidlertid ikke er obligatorisk  

 at være medlem af disse organisationer, kan samvittighedsløse revisorer bruge  

 lovens ord til regnskabsfusk.
Det er en uheldig retstilstand.
Den foreslåede  

 kommission bør derfor overveje indskrænkninger i lovens valgmuligheder.
Det  

 bemærkes, at revisororganisationernes mere detaljerede anvisninger ikke  

 dermed bliver overflødige.
Ad 2 På dette område har flere partier varslet initiativer.
Selv om nogle af  

 disse kan forventes gennemført, bør dette ikke forhindre kommissionen i at  

 overveje problemstillingen og komme med eventuelle supplerende forslag.
Ad 3 Det har vakt betydelig offentlig opmærksomhed, at bestyrelser i  

 aktieselskaber tilsyneladende passivt kan lade virksomhederne køre i sænk,  

 selv om tydelige advarselslamper f.eks. i form af hyppige revisorskift er  

 rejst, uden at der sker andet, end at de pågældende medlemmer forlader  

 bestyrelserne.
Med magt og honorar følger tilsyneladende ikke ansvar.
Det er  

 uklart, om årsagen er en utilstrækkelig lovgivning eller en slap domspraksis.  

 Under alle omstændigheder bør kommissionen komme med forslag til sikring af,  

 at selskabsbestyrelser faktisk føler et ansvar for deres virksomheders  

 langsigtede udvikling.
Ad 4 I den offentlige debat er advokaterne endnu gået ram forbi.
Kommissionen  

 bør overveje, om dette er velbegrundet, eller om der ikke bør kunne stilles  

 større krav til dem om ikke at medvirke i de mest odiøse forretninger.
Ad 5 I Industriministeriet er der en række styrelser, der har til formål at  

 overvåge erhvervslivet.
Kommissionen bør overveje, om deres lovgrundlag er  

 velegnet til udførelse af opgaven, og om de tildelte ressourcer er  

 tilstrækkelige.
Ad 6 Bagmandspolitiet har fået et dårligt ry i befolkningen på grund af for  

 mange tabte sager.
Alt tyder på, at problemet er manglende professionalisme i  

 afdelingen på grund af utilstrækkelige ressourcer.
Kommissionen bør overveje  

 midler til at rette op herpå.
Ad 7 De børsetiske regler er for nylig blevet strammet på Fondsbørsens  

 foranledning og i form af et mere præcist lovgrundlag.
Kommissionen bør  

 overveje, om der er behov for yderligere stramninger.
Ad 8 De forskellige selskabstyper er opstået uden lovgrundlag, men er  

 efterfølgende for de flestes vedkommende forsynet med et lovgrundlag.
Når der  

 har været diskussion om berettigelsen af de nuværende typer og den nuværende  

 lovgivning eller mangel på samme, har motivet som regel været begrundet med  

 skattehensyn.
Det kan være nyttigt at anskue problemstillingen fra en anden  

 synsvinkel, nemlig hvorvidt de forskellige typer bidrager til spekulation  

 eller til seriøs virksomhedsudvikling.
 Et særligt problem, der bør belyses nærmere, opstår i den situation, hvor  

 et selskab med begrænset ansvar har en meget lille eller negativ  

 soliditetsgrad og derfor omkostningsfrit eller næsten omkostningsfrit kan  

 gamble med kreditorers midler.
Ad 9 For nogle år siden blev det muligt at fradømme konkursryttere retten til  

 at drive virksomhed.
Kommissionen bør overveje erfaringerne med den nuværende  

 retstilstand og eventuelt komme med forslag til ændringer.
Ad 10 Skattereglerne og omkostningsstrukturen i øvrigt spiller en stor rolle  

 for, om kortsigtet spekulation favoriseres i forhold til langsigtede  

 investeringer.
Kommissionen bør gennemgå regelsættet på de forskellige  

 områder og komme med forslag til ændringer, så incitamentet til kortsigtet  

 spekulation formindskes.
Ad 11 Kapitalliberaliseringerne har sammen med den teknologiske udvikling haft  

 en afgørende betydning for markedsøkonomiernes forvandling til  

 kasinoøkonomier.
Det er næppe muligt at rulle udviklingen tilbage, men  

 kommissionen bør overveje, om der er passende skridt, der kan tages i de  

 rette internationale organer og i EF med henblik på at begrænse den  

 internationale spekulation.
Ad 12 Mens ledelserne i for mange tilfælde har vist sig at interessere sig mere  

 for spekulation og imperiebygning end for kompetenceopbygning i  

 virksomhederne, har medarbejderne kun interesse i virksomhedernes langsigtede  

 trivsel.
En styrkelse af lønmodtagernes indflydelse vil derfor også være en  

 styrkelse af virksomhedernes egentlige grundlag.
Ad 13 Den offentlige repræsentation i pengeinstitutternes bestyrelser har hidtil  

 ikke haft den store betydning, fordi de pågældende ikke har været brugt til  

 noget som helst.
Kommissionen bør fremsætte forslag til en mere aktiv  

 anvendelse af den offentlige repræsentation.
Samtidig bør ordningen udvides  

 til at omfatte alle finansielle institutioner.
Ad 14 Det vil næppe være muligt for kommissionen inden for den givne tidsramme  

 at komme med forslag til en samlet erhvervspolitik.
Det ville også i vid  

 udstrækning være overflødigt, da midlerne er kendte og der kun mangler  

 politisk vilje til at bruge dem.
Det er imidlertid væsentligt, at  

 kommissionen under sit arbejde ikke kun beskæftiger sig med det negative - at  

 modvirke spekulation - men hele tiden også har den positive side af sagen for  

 øje: at styrke seriøs virksomhedsudvikling.
Derfor er det fundet  

 hensigtsmæssigt at give kommissionen mulighed for i skitseform at komme med  

 forslag, der kan styrke virksomhedsudviklingen, selv om de ikke falder ind  

 under de øvrige 13 punkter.
