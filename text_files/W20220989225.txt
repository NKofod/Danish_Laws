Ligebehandlingsnævnets afgørelse om køn - sundhed - ej medhold J.nr. 22-3060 En mand klagede over forskelsbehandling på grund af køn i forbindelse med, at hans egen læge afslog at give ham en HPV-test forud for en eventuel HPV-vaccination.
 Lægehuset oplyste, at de ikke foretog HPV-test forud for vaccination af hverken mænd eller kvinder, og at en positiv HPV-test heller ikke ville betyde, at de ville fraråde vaccination.
Klager havde ikke påvist faktiske omstændigheder, der tydede på, at han var blevet forskelsbehandlet på grund af køn.
Efter nævnets faste praksis var det herefter åbenbart, at klager ikke kunne få medhold i sagen.
 Nævnet afviste derfor at behandle klagen.
 Afgørelsen blev truffet af et medlem af Ligebehandlingsnævnets formandskab.
 Klagen angår påstået forskelsbehandling på grund af køn i forbindelse med, at det indklagede lægehus afviste at foretage HPV-test af klager.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager, der er mand, henvendte sig til sin egen læge for at blive testet for HPV-virus.
Klager har oplyst, at han ønskede at vide, om han allerede var smittet, inden han betalte for en HPV-vaccination.
 Klagers læge skrev den 12. januar 2022 følgende til klager:
Hej [klager] Jeg har ikke kunne finde entydige svar på dit spørgsmål om HPV test.
Mine kolleger kender heller ikke til at det er noget vi [resten af teksten mangler] Klager svarede samme dag følgende:
Hej [lægens navn] Tak for info.
Det er fint du forhører og undersøger nærmere.
Men den rigtige beslutning er vel stadigvæk, at tilbydes det til kvinder, så skal det naturligvis også tilbydes til mænd?  Der skal vel ikke være forskel på grund af køn? Så blot fordi det historisk kun har været tilbudt til kvinder, er det ikke ensbetydende med at det er det rigtige kun at gøre.
Mvh [klager] Lægen svarede den 13. januar 2022 følgende:
 Kære [klager].
 Tilbuddet gælder kun til kvinder og det er politisk bestemt.
Mvh [lægens navn] Det indklagede lægehus har oplyst, at de afviste at imødekomme klagers anmodning om at få foretaget en HPV-test.
 Klagen blev modtaget i Ligebehandlingsnævnet den 14. januar 2022.
 Klager har ikke fremsat krav om tilkendelse af et bestemt godtgørelsesbeløb.
Parternes bemærkninger Klager gør gældende, at han er blevet udsat for forskelsbehandling på grund af køn.
 Lægen afslog at teste klager for HPV-virus under henvisning til, at det kun er kvinder, der kan blive testet, og at dette var en politisk beslutning.
Klager ønskede at blive testet, før han betalte for en vaccine, der ikke havde nogen effekt, hvis han allerede var smittet.
Han kunne dog ikke blive testet, fordi han er mand.
Det kan ikke være rigtigt, at klager på denne måde bliver forskelsbehandlet på baggrund af sit køn.
 Indklagede gør gældende, at der ikke er sket forskelsbehandling på grund af køn.
 Kvinder undersøges for HPV-virus som led i det officielle screeningsprogram og ved påviste celleforandringer.
Indklagede foretager ikke HPV-test forud for vaccination af hverken mænd eller kvinder.
De undersøgelser, indklagede udfører og tilbyder i almen praksis, er baseret på faglige vejledninger.
Der findes ikke en officiel anbefaling om at HPV-teste mænd eller kvinder forud for vaccination i almen praksis.
Baggrunden for, at indklagede ikke imødekom klagers ønske om HPV-test, var således fagligt baseret, og havde intet med hans køn at gøre.
Hvis der foretages en positiv HPV-test, ville der i øvrigt ikke være en faglig begrundelse for at fraråde vaccination.
En HPV-test ville derfor ikke have betydning for spørgsmålet om relevansen af en HPV-vaccination.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
 Det fremgår af ligestillingsloven, at ingen må udsætte en anden person for direkte eller indirekte forskelsbehandling på grund af køn.
 Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af det ene køn særlig ufordelagtigt i forhold til personer af det andet køn medmindre den pågældende bestemmelse, betingelse eller praksis er objektivt begrundet i et legitimt formål, og midlerne til at opfylde dette formål er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Klagen angår forskelsbehandling på grund af køn i forbindelse med, at klager af det indklagede lægehus fik afslag på at få foretaget en HPV-test inden en eventuel HPV-vaccination.
 Det indklagede lægehus har for nævnet oplyst, at der ikke findes en officiel anbefaling om at HPV-teste hverken mænd eller kvinder forud for en HPV-vaccination.
 Nævnet lægger herefter til grund, at indklagedes svar til klager af 13. januar 2022, hvorefter tilbuddet kun gælder kvinder og er politisk bestemt vedrørte tilbuddet om HPV-vaccination af kvinder, som er fastsat ved bekendtgørelse nr. 369 af 24. marts 2022 om gratis vaccination mod visse smitsomme sygdomme mv.
 Indklagedes svar vedrørte således ikke, som anført af klager, spørgsmålet om testning for HPV-virus.
 Indklagede har for nævnet oplyst, at de ikke foretager HPV-test forud for vaccination af hverken mænd eller kvinder, og at en positiv HPV-test heller ikke ville betyde, at de ville fraråde vaccination.
 Nævnet vurderer på den baggrund, at klager ikke har påvist faktiske omstændigheder, der giver anledning til at formode, at klagers køn blev tillagt betydning ved indklagedes beslutning om at afslå hans anmodning om en HPV-test.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
