 I en sag om godkendelse af en aftale indgået i henhold til  

 dagpengelovens § 12 umiddelbart efter lønmodtagerens sygemelding med henblik  

 på indlæggelse til operation for en håndlidelse fandt Ankestyrelsen, at der  

 ikke var hjemmel til at indgå en midlertidig § 12-aftale, da arbejdsgiveren  

 forud for aftalens indgåelse ikke havde udbetalt dagpenge i 5 uger for samme  

 lidelse inden for de sidste 12 måneder, jfr. § 1, stk. 2, nr. 2 b, i  

 Socialministeriets bekendtgørelse nr. 21 af 19. januar 1978. Ankestyrelsen  

 fandt endvidere, at der ikke er hjemmel i den nævnte bekendtgørelse til at  

 indgå en § 12-aftale midt i en ikke afsluttet sygeperiode.
 REDEGØRELSE FOR SAGEN:
 En sikret havde været ansat hos arbejdsgiveren A i perioderne 11. april  

 1983 - 4. januar 1985, 14. januar - 20. marts 1985 og igen fra den 1. april  

 1985.
 Den 29. januar 1986 modtog socialforvaltningen dagpengeskema DP 211,  

 underskrevet den 27. januar 1986 af A og sikrede, med anmodning om  

 godkendelse af den indgåede aftale efter dagpengelovens § 12. Det fremgik af  

 skemaet, at sikrede var sygemeldt fra den 27. januar 1986 og forventedes  

 indlagt en af de nærmeste dage på grund af en arvelig lidelse i form af  

 åreknuder i hånden, for hvilken han tidligere var blevet opereret 5-6 gange.
Socialforvaltningen indhentede en lægeerklæring af 3. februar 1986, hvoraf  

 det fremgik, at sikrede var sygemeldt på grund af hæmangioma (svulst opbygget  

 af blodkar) på højre 2. og 3. finger og måtte antages at være sygemeldt  

 indtil lidelsen, for hvilken han tidligere var opereret i 1961 og 1973, påny  

 var kirurgisk behandlet.
Sikrede blev den 28. januar 1986 henvist til  

 indlæggelse på en kirurgisk afdeling, men tidspunktet for forventet  

 indlæggelse kunne endnu ikke oplyses.
Lægen fandt, at en § 12-aftale ikke var  

 rimelig på indeværende tidspunkt.
Den 10. februar 1986 meddelte socialforvaltningen afslag på anmodningen om  

 godkendelse af § 12-aftalen.
Forvaltningen begrundede sin afgørelse med, at A  

 ikke under det bestående arbejdsforhold havde udbetalt dagpenge i 5 uger for  

 samme lidelse inden for de sidste 12 måneder, og henviste til de indhentede  

 lægelige oplysninger.
Over for amtsankenævnte anførte A, at da det drejede sig om en arvelig  

 sygdom, som recidiverede, burde en § 12-aftale kunne godkendes.
Uanset at der  

 kunne gå flere år mellem sygdomsudbruddene, ville denne sygdom, når den  

 optrådte, være så langvarig og så belastende for den arbejdsgiver, som det  

 gik ud over, at den måtte berettige til godkendelse af en § 12-aftale.
I slutningen af marts 1986 oplyste A over for amtsankenævnet, at sikrede  

 stadig ikke var modtaget til behandling på grund af meget lang ventetid på  

 sygehuset.
A fandt det urimeligt, at arbejdsgiveren skulle belastes så hårdt  

 økonomisk på grund af ventetid på hospitalsbehandling.
A fandt det derfor  

 rimeligt, at socialforvaltningen refunderede A dagpengene i ventetiden indtil  

 operationen, eller at forvaltningen godkendte en midlertidig eller permanent  

 § 12-aftale, fordi sikredes sygdom på grund af ventetid var blevet gjort  

 ualmindelig langvarig.
 Sikrede var indlagt til operation i tiden 21. april - 23. april 1986.
 AFGØRELSEN, DER KLAGES OVER:
 Amtsankenævnet fandt, at den aftale, der var indgået den 27. januar 1986 i  

 henhold til dagpengelovens § 12, kunne godkendes fra den 3. marts 1986, hvor  

 arbejdsgiveren havde udbetalt dagpenge til sikrede i det bestående  

 arbejdsforhold i 5 uger inden for de sidste 12 måneder før indlæggelsen, jfr.  

 § 1, stk. 2, nr. 2 b, i Socialministeriets bekendtgørelse nr. 21 af 19.  

 januar 1978.
 Over for Ankestyrelsen anførte nævnet endvidere, at nævnet havde anlagt  

 den betragtning, at der uanset ordlyden af § 1, stk. 4, 3. punktum, i  

 Socialministeriets ovennævnte bekendtgørelse ikke er noget til hinder for at  

 godkende en aftale indgået i henhold til dagpengelovens § 12 fra et senere  

 tidspunkt end tidspunktet for aftalens indgåelse.
 KLAGEN TIL ANKESTYRELSEN:
 Socialforvaltningen anførte, at konsekvensen af amtsankenævnets afgørelse  

 måtte være, at enhver arbejdsgiver, der i en lønmodtagers sygeperiode havde  

 udbetalt dagpenge i 5 uger forud for en indlæggelse eller behandling for  

 samme lidelse, kan indgå en § 12-aftale, hvorefter det offentlige overtager  

 dagpengeudbetalingen.
 LOVGRUNDLAG:
 Lov om dagpenge ved sygdom eller fødsel, § 12. Socialministeriets  

 bekendtgørelse nr. 21 af 19. januar 1978 om aftaler mellem lønmodtagere og  

 arbejdsgivere om arbejdsgiverens fritagelse for at betale dagpenge, § 1, stk.  

 2, nr. 2 b, og § 1, stk. 4, 3. punktum.
 ANKESTYRELSENS AFGØRELSE:
 Ankestyrelsen finder, at der efter § 1, stk. 2, nr. 2 b, i  

 Socialministeriets ovennævnte bekendtgørelse ikke har været hjemmel til at  

 indgå en midlertidig § 12-aftale efter bekendtgørelsen, da arbejdsgiveren  

 forud for aftalens indgåelse ikke havde udbetalt dagpenge i 5 uger for samme  

 lidelse inden for de sidste 12 måneder.
 Ankestyrelsen finder endvidere, at der ikke er hjemmel i bekendtgørelsen  

 til at indgå en sådan § 12-aftale midt i en afsluttet sygeperiode.
 Ankestyrelsen ændrer således amtsankenævnets afgørelse.
 Den ændrede afgørelse medfører ikke, at socialforvaltningen kan kræve  

 tilbagebetaling fra arbejdsgiveren af dagpenge, der er udbetalt efter  

 amtsankenævnets godkendelse af den midlertidige § 12-aftale.
