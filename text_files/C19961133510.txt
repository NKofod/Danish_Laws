(Til samtlige adoptionssamråd og  

 amtskommunale socialforvaltninger, (i København Magistraten og på  

 Frederiksberg Det sociale udvalg) I en skrivelse af 30. april 1996 har Sønderjyllands Amt anmodet  

 Adoptionsnævnet om en udtalelse om godkendelse af ansøgere med forhøjet  

 indhold af kolesterol i blodet.
 Overlæge Bo Jacobsen, speciallæge i intern medicin, medlem af  

 Adoptionsnævnet, har i anledning heraf afgivet en udtalelse, som nævnet har  

 tilsluttet sig.
 Adoptionsnævnets udtalelse af 5. juli 1996 udsendes hermed til  

 orientering.
Med venlig hilsen Pia Andersen Vedrørende: Godkendelse til adoption af ansøgere med forhøjet indhold af  

 kolesterol i blodet.
 Forelagt en konkret forespørgsel fra Sønderjyllands Amt skal  

 Adoptionsnævnet udtale følgende:
 Problemet vedrørende forhøjet indhold af kolesterol i blodet har ikke  

 hidtil været behandlet i generelle retningslinier.
Kolesterol kan opdeles i forskellige fraktioner: HDL, LDL, og VLDL, og det  

 synes som om en isoleret forhøjelse af HDL ikke forringer prognosen, hvorimod  

 forhøjelse af LDL og VLDL giver klart dårligere prognose.
På den anden side  

 er det også vist, at et lavt indhold af HDL er en risikofaktor.
Fraktionering  

 af totalt kolesterol giver således et noget kompliceret mønster, hvorfor  

 nævnet skønner, at man generelt som hovedregel kan tilråde, at et bekræftet  

 forhøjet kolesterol bør medføre afslag.
En præcis grænse er det ikke muligt at fastlægge.
Hvis der hos en person  

 ved gentagne undersøgelser findes et indhold i blodet af total kolesterol  

 over i hvert fald 9,0 mmol/l, er der indenfor de kommende 15 år såvel en  

 signifikant overdødelighed som en øget forekomst af invaliderende sygdom.  

 Dette gælder også for ansøgere i den yngste aldersgruppe - jo tidligere i  

 livet kolesterol bliver forhøjet, desto alvorligere er det.
Stramme diætetiske retningslinier og medikamentel behandling kan  

 normalisere et forhøjet kolesterol.
Dette bedrer også prognosen, men den  

 samlede dødelighed nedsættes dog ikke i en grad, så det efter nævnets  

 vurdering giver grundlag for en ændring af ovenangivne retningslinier.
