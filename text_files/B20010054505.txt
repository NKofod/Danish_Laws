Bekendtgørelse om udbetaling af  

 særligt tilskud til kommuner som følge af nedsættelse af  

 den kommunale grundskyld af produktionsjord i 2001 og 2002 I medfør af § 8 A, stk. 6, i lov om beskatning til  

 kommunerne af faste ejendomme, jf. lovbekendtgørelse nr. 876 af 20.  

 september 2000, som ændret ved lov nr. 1270 af 20. december 2000,  

 fastsættes:
 § 1. Bekendtgørelsen omfatter de tilskud,  

 som statskassen for skatteårene 2001 og 2002 yder til kommuner som  

 følge af nedsættelse af den kommunale grundskyld af  

 produktionsjord, jf. § 8 A, stk. 5, i lov om beskatning til  

 kommunerne af faste ejendomme.
§ 2. Indenrigsministeriet foretager  

 opgørelsen af tilskuddene til de enkelte kommuner.
Opgørelsen  

 for skatteåret 2001 sker på grundlag af indberetninger fra  

 kommunerne om størrelsen af den samlede nedsættelse for 2001 af  

 den kommunale grundskyld af produktionsjord i de enkelte kommuner, jf.  

 § 8 A, stk. 1 og 2, i lov om beskatning til kommunerne af faste  

 ejendomme.
Opgørelsen for skatteåret 2002 sker på grundlag  

 af indberetninger fra kommunerne om størrelsen af den samlede  

 nedsættelse for skatteåret 2002 af den kommunale grundskyld af  

 produktionsjord i de enkelte kommuner, jf. § 8 A, stk. 4, i lov om  

 beskatning til kommunerne af faste ejendomme.
Indenrigsministeriet kan  

 kræve nærmere dokumentation fra kommunerne med hensyn til de  

 indberettede beløb.
 § 3. Indenrigsministeriet udbetaler tilskuddene  

 for skatteåret 2001 til de enkelte kommuner den 31. august 2001.
 § 4. Indenrigsministeriet udbetaler tilskuddene  

 for skatteåret 2002 til de enkelte kommuner i to lige store rater  

 henholdsvis den 29. marts 2002 og den 30. september 2002.
 § 5. De kommuner, der modtager tilskud, skal efter  

 Indenrigsministeriets anmodning indsende en af kommunens revision attesteret  

 erklæring om, at opgørelsen af nedsættelsesbeløbene  

 for skatteårene 2001 og 2002 er sket i overensstemmelse med  

 lovgivningens regler.
 § 6. Bekendtgørelsen træder i kraft den 1. juli  

 2001.
