Bilag 1 Betænkning afgivet af Udvalget for Videnskab og Teknologi den 5. maj 2011 Betænkning over Forslag til folketingsbeslutning om en national plan for cloud computing i den offentlige sektor [af Yildiz Akdogan (S) og Hanne Agersnap (SF)] 1. Udvalgsarbejdet Beslutningsforslaget blev fremsat den 15. marts 2011 og var til 1. behandling den 5. april 2011. Beslutningsforslaget blev efter 1. behandling henvist til behandling i Videnskabsudvalget.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Et flertal i udvalget (V, DF og KF) indstiller beslutningsforslaget til forkastelse.
 Et mindretal i udvalget (S, SF og RV) indstiller beslutningsforslaget til vedtagelse uændret.
Socialdemokratiets, Socialistisk Folkepartis og Radikale Venstres medlemmer af udvalget finder, at det er nødvendigt at gøre mere for at fremme brugen af cloud computing i den offentlige sektor.
Cloud computing indeholder et stort potentiale for besparelse på driften af den offentlige sektors it.
Der er i dag flere lovgivningsmæssige barrierer og andre usikkerhedsmomenter, der forhindrer det offentlige i at få fuld gavn af cloud computing.
S, SF og RV finder derfor, at det er nødvendigt, at der bliver taget politisk initiativ til at fremme brugen af cloud computing og fjerne de barrierer og usikkerhedsmomenter, der måtte være.
S, SF og RV noterer sig, at regeringen ikke kan anbefale forslaget ud fra en række forbehold, heriblandt at ministeren mener, at regeringen allerede har taget initiativer til at fremme cloud computing og, at ministeren har holdt et møde med justitsministeren, hvor man har aftalt at nedsætte en arbejdsgruppe, og at It- og Telestyrelsen har udgivet et diskussionsoplæg.
S, SF og RV finder dog ikke, at disse mindre initiativer gør beslutningsforslaget uaktuelt, da beslutningsforslaget indeholder mere konkrete og vidtgående initiativer.
Mindretallet finder tværtimod, at det forhold, at den aftalte tværministerielle arbejdsgruppe ved 1. behandling af beslutningsforslaget endnu ikke var blevet nedsat, viser, at der er behov for yderligere politisk initiativ.
Ministeren mener samtidig, at brugen af målsætninger i forslaget er for megen detailstyring.
S, SF og RV finder, at målsætninger kan være et godt redskab til at holde fokus på en udvikling, man ønsker at fremme, og noterer sig samtidig, at regeringen selv i vidt omfang betjener sig af målsætninger, eksempelvis ministerens egen bredbåndsmålsætning for 2020.
 På denne baggrund støtter S, SF og RV beslutningsforslaget.
 Et andet mindretal i udvalget (EL) vil stemme hverken for eller imod beslutningsforslaget.
 Liberal Alliance, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Helge Sander (V) Per Bisgaard (V) Michael Aastrup Jensen (V) Anne-Mette Winther Christiansen (V) nfmd.
Malou Aamund (V) Jesper Langballe (DF) Mikkel Dencker (DF) Daniel Rugholm (KF) Charlotte Dyremose (KF) Hüseyin Arac (S) Rasmus Prehn (S) Benny Engelbrecht (S) Per Husted (S) Jonas Dahl (SF) Hanne Agersnap (SF) Marianne Jelved (RV) fmd.
Johanne Schmidt-Nielsen (EL) Liberal Alliance, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
