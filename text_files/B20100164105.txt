Bekendtgørelse om ændring af bekendtgørelse om recepter § 1 I bekendtgørelse nr. 155 af 20. februar 2007 om recepter, som ændret ved bekendtgørelse nr. 578 af 4. juni 2007, bekendtgørelse nr. 1169 af 8. oktober 2007 og bekendtgørelse nr. 1319 af 27. november 2007, foretages følgende ændringer:
 1. § 36 affattes således:
 »§ 36.  Sammen med et receptordineret lægemiddel skal kunden have udleveret en kassebon eller, hvis dette ikke er muligt, anden form for dokumentation med følgende oplysninger:
 1) Kundens CPR-nr. eller fiktive CPR-nr., jf. bekendtgørelse om Lægemiddelstyrelsens Centrale Tilskudsregister (CTR).
 2) Ekspeditionsnummer.
 3) Dato for ekspedition.
 4) Apotekets navn.
 5) Lægemiddel (navn).
 6) Forbrugerpris opdelt i patientandel og offentlige andele, herunder medicintilskud fra regionen.
 7) Tilskudspris.
 8) Saldo i CTR opgjort i tilskudspriser før ekspedition af recepten.
 9) Slutdato for tilskudsperiode i CTR.
Stk. 2. Hvis det i stk. 1, nr. 5, anførte lægemiddel, er ordineret til fertilitetsbehandling, skal oplysningerne i stk. 1, nr. 8 og 9, særskilt udvise saldoen for fertilitetsmedicin opgjort i tilskudspriser før ekspedition af recepten (CTR-B saldo) og slutdatoen for tilskudsperioden for fertilitetsmedicin (CTR-B).« § 2 Bekendtgørelsen træder i kraft den 1. januar 2011.
