Fremsat den 4. februar 2020 af Mette Thiesen (NB), Peter Seier Christensen (NB), Lars Boje Mathiesen (NB) og Pernille Vermund (NB) Forslag til folketingsbeslutning om at give forældre kompetence til at udskyde deres barns skolestart med 1 år Folketinget pålægger regeringen inden udgangen af indeværende folketingsår at fremsætte lovforslag om udskyde tidspunktet for undervisningspligtens begyndelse med 1 år, så børn skal begynde i skole i august måned i det kalenderår, hvor de fylder 7 år.
Bemærkninger til forslaget Som reglerne er i dag, er der undervisningspligt fra august måned i det kalenderår, hvor barnet fylder 6 år.
Forældrene kan anmode om, at barnet kan begynde i skole tidligere eller senere, men i sidste ende er det op til kommunalbestyrelsen, om den vil imødekomme forældrenes anmodning.
Det er imidlertid problematisk, at forældrene er afhængige af kommunalbestyrelsens velvillighed.
Reglerne bør være sådan indrettet, at det er forældrene, som vurderer, om barnet er klar til at begynde i skole.
Hvis forældrene vurderer, at deres barn vil have godt af at vente 1 år, bør det være forældrenes suveræne ret at bestemme dette, fordi det er forældrene, der kender barnet bedst.
Skriftlig fremsættelse Mette Thiesen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at give forældre kompetence til at udskyde deres barns skolestart med 1 år.
(Beslutningsforslag nr.
B 82) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
