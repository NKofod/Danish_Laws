Bekendtgørelse om tilskud til ekstensivering med slæt for 2023 I medfør af § 2, stk. 1 og 4, § 4, § 13, stk. 1, og § 19, stk. 1 og 2, i lov nr. 1590 af 28. december 2022 om administration af den fælles landbrugspolitik m.v. fastsættes efter bemyndigelse:
Kapitel 1 Ordningens indhold § 1. Der kan ydes tilskud for 2023 til ekstensivering med slæt på omdriftsarealer, jf. § 2, nr. 6, og på arealer, der for kalenderåret umiddelbart forud for ansøgningsåret er omfattet af tilskud i medfør af bekendtgørelse nr. 128 af 26. januar 2022 om tilskud til ekstensivering med slæt.
 Stk. 2. Arealerne skal være beliggende inden for fastlagte områder over arealer med minimum 6 pct. organisk kulstofindhold og randarealer i ådale, jf. https://kort.lbst.dk/26.
Kapitel 2 Definitioner § 2. I denne bekendtgørelse forstås ved:
 1) Ansøgningsår: Kalenderår 2023, for hvilket der ansøges om tilskud, og hvori ansøgning om tilskud indgives.
 2) Ansøgt mark: Mark, for hvilken der er ansøgt om tilskud i medfør af denne bekendtgørelse, og som ikke omfatter de i § 4, stk. 1, omhandlede arealer.
 3) Grundbetaling: Grundlæggende indkomststøtte med henblik på bæredygtighed, som omhandlet i artikel 21 og 22 i forordning (EU) 2021/2115.
 4) Græs og andet grøntfoder: Græs og andre plantearter, der normalt forekommer på græsningsarealer, hvad enten de er naturlige eller tilsåede.
 5) IMK: Ministeriet for Fødevarer, Landbrug og Fiskeris Internet Markkort.
 6) Omdriftsareal: Omdriftsareal, som defineret i bekendtgørelse om grundbetaling m.v. til landbrugere for 2023.
 7) Overdragelse af areal: Det økonomiske ansvar for driften af arealet overdrages til en anden fysisk eller juridisk person  ved salg, bortforpagtning, ophør af forpagtning eller en tilsvarende form for overdragelse.
 8) Planperiode: En planperiode, som defineret i § 10 i lov nr. 338 af 2. april 2019 om jordbrugets anvendelse af gødning og om næringsstofreducerende tiltag.
 9) Register for Gødningsregnskab: Det register, der føres i medfør af § 5, stk. 1, i lov nr. 338 af 2. april 2019 om jordbrugets anvendelse af gødning og om næringsstofreducerende tiltag.
Kapitel 3 Ansøgning om tilskud § 3. Ansøgning om tilskud skal ske i henhold til §§ 3-9, § 11, stk. 1, 2 og 4, og §§ 12-14 om henholdsvis fællesskema, Internet Markkort og fuldmagt i bekendtgørelse nr. 74 af 26. januar 2023 om ansøgninger m.v. til visse ordninger for landbrugere i Tast selv i 2023, eller senere bestemmelser, der måtte afløse de nævnte bestemmelser.
 § 4. Ansøgning om tilskud kan ikke omfatte følgende arealer:
 1) Arealer, der for ansøgningsåret er registreret i IMK som markkrat.
 2) Arealer, der for ansøgningsåret er registreret i IMK som landskabstræk i form af fortidsminder samt små søer omfattet af god landbrugs- og miljømæssig stand, jf. bekendtgørelse om konditionalitet for 2023.
 3) Arealer, der for ansøgningsåret er registreret som beliggende inden for 3-metersbræmmer omfattet af god landbrugs- og miljømæssig stand, jf. https://kort.lbst.dk/26.
 4) Arealer, der for ansøgningsåret er registreret i IMK som arealer, der ikke er tilskudsberettigede under grundbetalingsordningen.
 5) Arealer, der den 1. november 2022 er registreret som § 3-areal på Danmarks Miljøportal, jf. https://kort.lbst.dk/26.
 6) Arealer, der for ansøgningsåret er anmeldt i fællesskema som småbiotoper til opfyldelse af GLM 8, jf. bekendtgørelse om konditionalitet for 2023, eller som småbiotoper omfattet af ansøgning om tilskud til biodiversitet og bæredygtighed under artikel 31 i forordning (EU) 2021/2115.
Stk. 2. De i stk. 1 anførte arealer kan dog indgå i den indtegnede ansøgte mark.
Hvis den indtegnede ansøgte mark ikke overlapper med arealer, som omhandlet i stk. 1, anses størrelsen af den ansøgte mark som størrelsen af den indtegnede mark.
Hvis den indtegnede ansøgte mark overlapper med arealer, som omhandlet i stk. 1, anses de overlappende arealer ikke som omfattet af ansøgning om tilskud og fratrækkes størrelsen af den indtegnede mark ved fastsættelse af størrelsen af den ansøgte mark.
Kapitel 4 Kriterier for tilskudsberettigelse § 5. Tilskud for et areal er betinget af opfyldelse af følgende kriterier:
 1) Ansøger skal have søgt om grundbetaling for arealet i 2023, og arealet skal være tilskudsberettiget under grundbetalingsordningen.
 2) Ansøgers virksomhed skal ved udløb af ansøgningsfristen være tilmeldt Register for Gødningsregnskab med virkning for den planperiode, der udløber i ansøgningsåret.
 3) Arealet skal ved ansøgningsårets begyndelse være et omdriftsareal, eller arealet skal for kalenderåret umiddelbart forud for ansøgningsåret være omfattet af tilskud i medfør af bekendtgørelse nr. 128 af 26. januar 2022 om tilskud til ekstensivering med slæt.
 4) Mindst 50 pct. af hver enkelt ansøgt mark, som arealet omfatter, skal være beliggende inden for de for ansøgningsåret fastlagte områder over arealer med minimum 6 pct. organisk kulstofindhold og randarealer i ådale, jf. https://kort.lbst.dk/26.
 5) Hver enkelt ansøgt mark, som arealet omfatter, skal være på mindst 0,01 hektar.
 6) Det samlede areal, hvortil der ansøges om tilskud, skal ved udløb af ansøgningsfristen udgøre mindst 0,30 hektar.
 7) Arealet må i fællesskema for ansøgningsåret ikke være anmeldt som markbræmme til opfyldelse af GLM 8, jf. bekendtgørelse om konditionalitet for 2023, eller som brak.
 § 6. Tilskud for et areal er betinget af opfyldelse af følgende kriterier:
 1) Arealet må ved udløb af ansøgningsfristen ikke være omfattet af tilsagn om tilskud eller ansøgning om tilsagn om tilskud til miljøvenligt landbrug eller til miljø- og klimavenligt landbrug under et af landdistriktsprogrammerne.
 2) Arealet må ikke være omfattet af ansøgning om tilsagn om tilskud til kvælstofreducerende virkemidler ved udløb af ansøgningsfristen og må i ansøgningsåret ikke være omfattet af forpligtelser som følge af tilsagn om tilskud til kvælstofreducerende virkemidler for den planperiode, der begynder i ansøgningsåret, jf. den for planperioden gældende bekendtgørelse om tilskud til kvælstofreducerende virkemidler m.v.
 3) Arealet må ikke være omfattet af ansøgning om økologisk arealstøtte under artikel 31 i forordning (EU) 2021/2115 eller ansøgning om tilskud til miljø- og klimavenligt græs, til varieret planteproduktion eller til biodiversitet og bæredygtighed under artikel 31 i forordning (EU) 2021/2115.
 4) Arealet må ikke indgå i et minivådområde med omkringliggende areal, der er etableret med tilskud i medfør af anden lovgivning, eller er omfattet af tilsagn om tilskud, der er meddelt i medfør af anden lovgivning senest i den planperiode, der udløber i ansøgningsåret.
§ 7. Tilskud for et areal er betinget af, at arealet ved udløb af ansøgningsfristen ikke er omfattet af en regulering, der har virkning inden for ansøgningsåret, og som indebærer, at arealet ikke må tilføres gødning eller alene må tilføres den gødning, der efterlades af græssende husdyr, som følge af 1) tilskud i medfør af anden lovgivning end reglerne for grundbetaling og reglerne for de i § 6 omhandlede tilskudsordninger, 2) aftale, der indebærer betaling for den nævnte regulering, 3) servitut eller 4) krav, der er pålagt i medfør af anden lovgivning end bekendtgørelse om jordbrugsvirksomheders anvendelse af gødning.
Kapitel 5 Forpligtelser § 8. Tilskud for et areal er betinget af opfyldelse af følgende forpligtelser:
1) På arealet skal der senest den 1. januar i ansøgningsåret være etableret et plantedække bestående af græs og andet grøntfoder.
Plantedækket skal opretholdes i hele ansøgningsåret.
Et areal anses som plantedækket, når planterne dækker mere end en tredjedel af hvert område over 100 m2 på arealet.
2) Der skal i ansøgningsåret tages mindst et slæt på arealet inden for perioden fra 1. juni til og med 15. september.
Der er dog ikke forpligtelse til slæt på følgende områder på arealet:
 a) Områder, der er anmeldt i fællesskema som småbiotoper under grundbetalingsordningen.
 b) Områder under 100 m2.
 c) Grøfter og grøblerender på op til 2 meters bredde, der udgør en del af det tilskudsberettigede areal under grundbetalingsordningen.
3) Arealet må tidligst afgræsses efter den 15. september i ansøgningsåret, og der må ikke tilskudsfodres på arealet.
Ved afgræsning må en indhegning alene omfatte ansøgte marker, jf. § 2, nr. 2. De i § 4, stk. 1, anførte arealer kan dog indgå i indhegningen, hvis det er tilladt at afgræsse disse arealer, og der ikke tilskudsfodres på disse arealer.
Mineraler betragtes ikke som tilskudsfoder.
4) Arealet må i ansøgningsåret ikke tilføres gødning, bortset fra den gødning der efterlades af græssende husdyr.
Arealet må i ansøgningsåret ligeledes ikke tilføres andre kvælstof- eller fosforholdige materialer.
 5) Arealet skal indberettes med en kvælstofnorm på 0 i ansøgers gødningsplanlægning for den planperiode, der udløber i ansøgningsåret.
6) Ansøger skal udarbejde og indberette gødningsplanlægning efter reglerne i og i medfør af lov om jordbrugets anvendelse af gødning og om næringsstofreducerende tiltag, for den planperiode, som udløber i ansøgningsåret.
Det skal af gødningsplanlægningen fremgå, at den i nr. 5 anførte forpligtelse er overholdt.
 7) Arealet må ikke anvendes som erstatning for arealer, der i ansøgningsåret ikke kan opfylde GLM 8, jf. bekendtgørelse om konditionalitet for 2023.
Kapitel 6 Tilskuddets størrelse og overdragelse af areal § 9. Tilskuddet for ansøgningsåret udgør 473,29 EUR pr. hektar, jf. dog stk. 2 og 3.
 Stk. 2. Ved underansøgning under ordninger omfattet af artikel 31 i forordning (EU) 2021/2115 kan det i stk. 1 anførte tilskud blive forhøjet med maksimalt 10 pct.
 Stk. 3. Ved overansøgning under ordninger omfattet af artikel 31 i forordning (EU) 2021/2115 kan det i stk. 1 anførte tilskud blive nedsat.
§ 10. Hvis et areal, hvortil der er søgt tilskud, bliver overdraget helt eller delvis inden for ansøgningsåret, vil tilskuddet uanset overdragelsen blive udbetalt til ansøger.
Ansøger forbliver ansvarlig for opfyldelse af kriterier for tilskudsberettigelse og forpligtelser, jf. kapitel 4 og 5.
 Stk. 2. Stk. 1 finder tilsvarende anvendelse, hvis rådigheden over et areal, hvortil der er søgt tilskud, overgår til en anden landbruger inden for ansøgningsåret.
Kapitel 7 Nedsættelse af tilskud, sanktioner m.v.
 § 11. Manglende opfyldelse af kriterier for tilskudsberettigelse, jf. §§ 5-7, er omfattet af reglen i § 6, stk. 1, i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
 Stk. 2. Manglende opfyldelse af forpligtelser, jf. § 8, er omfattet af reglerne i § 6, stk. 2, §§ 14-17, § 19 og §§ 21-23 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
 Stk. 3. Forsinket ansøgning om tilskud og ændring af ansøgning om tilskud, jf. § 6 i bekendtgørelse nr. 74 af 26. januar 2023 om ansøgninger m.v. til visse ordninger for landbrugere i Tast selv i 2023, eller senere bestemmelse, der måtte afløse den nævnte bestemmelse, er omfattet af reglerne i § 7 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
 Stk. 4. Manglende anmeldelse af alle bedriftens arealer, jf. § 4, stk. 1, nr. 1, i bekendtgørelse nr. 74 af 26. januar 2023 om ansøgninger m.v. til visse ordninger for landbrugere i Tast selv i 2023, elller senere bestemmelse, der måtte afløse den nævnte bestemmelse, er omfattet af reglerne i § 8 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Kapitel 8 Kontrol § 12. Ordningen for tilskud til ekstensivering med slæt for 2023 kontrolleres i henhold til § 3, § 4 og § 5, stk. 1, i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Kapitel 9 Obligatorisk digital kommunikation § 13. Afgørelser sendes digitalt til ansøger via Tast selv.
 § 14. Skriftlige partshøringer efter forvaltningslovens § 19 og skriftlige referater af telefoniske partshøringer efter forvaltningslovens § 19 sendes til ansøger via Tast selv, jf. dog § 15, stk. 1.
 Stk. 2. Besvarelse af skriftlige partshøringer efter forvaltningslovens § 19 og besvarelse af skriftlige referater af telefoniske partshøringer efter forvaltningslovens § 19 skal indgives via Tast selv, jf. dog § 15, stk. 2.
 § 15. Partshøringer efter forvaltningslovens § 19 om forhold, som konstateres ved satellitbaseret kontrol, skal ske i overensstemmelse med §§ 3 og 24 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
 Stk. 2. Besvarelse af partshøringen, jf. stk. 1, skal tilsvarende ske i overensstemmelse med §§ 3 og 24 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Kapitel 10 Ikrafttræden m.v.
 § 16. Bekendtgørelsen træder i kraft den 31. januar 2023.
 § 17. Bekendtgørelse nr. 128 af 26. januar 2022 om tilskud til ekstensivering med slæt ophæves.
 Stk. 2. Bekendtgørelse nr. 128 af 26. januar 2022 finder dog fortsat anvendelse for ansøgninger indgivet i medfør af bekendtgørelsen.
