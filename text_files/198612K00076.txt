Nr LSF 76 Forslag til Lov om oprettelse af et etisk råd og regulering af visse  

 bio-medicinske forsøg Fremsat af indenrigsministeren (Enggaard) den 12. november 1986 Vedtaget ved tredjebehandling den 22. maj 1987 Lov nr 353 af 03/06/1987 § 1. Indenrigsministeren nedsætter et etisk råd for sundhedsvæsenet og den biologisk-medicinske forskning vedrørende mennesket.
Rådet virker i et samarbejde med sundhedsvæsenets myndigheder og de videnskabsetiske komiteer, der er oprettet efter Helsinki-deklaration II.
Rådet skal i sit virke bygge på den forudsætning, at menneskeligt liv tager sin begyndelse på befrugtningstidspunktet.
§ 2. Rådet består af 17 medlemmer, som beskikkes af indenrigsministeren efter følgende regler:
1) 8 medlemmer udpeges af indenrigsministeren.
Udpegningen sker under hensyntagen til de pågældendes offentligt dokumenterede indseende i de etiske, kulturelle og samfundsmæssige spørgsmål, der er af betydning for rådets arbejde.
2) 9 medlemmer udpeges af det i § 10 nævnte udvalg.
Disse personer må ikke være medlem af Folketinget, en kommunalbestyrelse eller et amtsråd.
Er der ikke i udvalget enighed om en udpegning, afgøres denne af udvalgets flertal.
Stk. 2. Ved udpegning efter stk. 1, nr. 1, skal der være ligelig repræsentation af kvinder og mænd.
Ved udpegning efter stk. 1, nr.
 2, må der kun være een mere af det ene køn end af det andet.
Stk. 3. Formanden udnævnes af indenrigsministeren efter indstilling fra det i § 10 nævnte udvalg blandt de beskikkede medlemmer.
 Stk. 4. Medlemmer og formand beskikkes for 3 år ad gangen.
 Genbeskikkelse kan ske een gang.
 Stk. 5. Rådet fastsætter selv sin forretningsorden.
§ 3. Til Det Etiske Råd knyttes et fast sekretariat, hvis ansatte antages og afskediges af indenrigsministeren efter indstilling fra rådets formand.
Stk. 2. De nødvendige midler til rådets virksomhed bevilges på de årlige finanslove.
§ 4. Rådet afgiver indstilling til indenrigsministeren om fastsættelse af regler ved lov om beskyttelse af befrugtede menneskelige æg og levende fosteranlæg og fostre.
Tilsvarende gælder for genetiske forsøg på menneskelige kønsceller, som bliver brugt til befrugtning.
Indstillingen skal omfatte en redegørelse for forskningens øjeblikkelige stade og en vurdering af den sandsynlige udvikling i de nærmeste år.
Den skal tillige indeholde en vurdering af de etiske problemer, som udviklingen kan medføre, samt en bedømmelse af spørgsmålet om retlig regulering ved overtrædelse af de regler, der indstilles fastsat.
Stk. 2. I perioden, indtil den i stk. 1 nævnte lovgivning træder i kraft, må der ikke foretages forsøg på befrugtede menneskelige æg.
§ 5. Rådet afgiver indstilling til indenrigsministeren om adgangen til at foretage genetisk behandling af menneskelige kønsceller, som bliver brugt til befrugtning, og af menneskelige befrugtede æg, fosteranlæg og fostre.
Indstillingen skal omfatte en redegørelse for forskningens og de enkelte behandlingsformers øjeblikkelige stade samt den sandsynlige udvikling på området i de nærmeste år.
Den skal desuden indeholde en vurdering af de etiske og juridiske spørgsmål, udviklingen kan rejse, samt forslag til eventuelle regler for adgangen til at foretage de nævnte behandlinger.
§ 6. Rådet afgiver indstilling til indenrigsministeren om adgangen til at anvende ny diagnostisk teknik med henblik på at opspore medfødte defekter eller sygdomme hos befrugtede menneskelige æg, fosteranlæg og fostre.
Indstillingen skal omfatte en redegørelse for forskningens øjeblikkelige stade samt den sandsynlige udvikling på området i de nærmeste år.
Den skal desuden indeholde en vurdering af de etiske og juridiske spørgsmål, udviklingen kan rejse, samt forslag til eventuelle regler for adgangen til at anvende den pågældende teknik.
§ 7. Rådet afgiver indstilling til indenrigsministeren om fastsættelse af regler om nedfrysning af menneskelige kønsceller, der agtes brugt til befrugtning, og af befrugtede menneskelige æg.
Indstillingen skal omfatte en redegørelse for teknikkens øjeblikkelige stade og en vurdering af de resultater, der er opnået dermed.
Den skal tillige indeholde en vurdering af de etiske og juridiske problemer, som teknikken kan give anledning til.
§ 8. Ud over at varetage de opgaver, der er henlagt til rådet efter §§ 4-7 i loven, kan rådet:
1) Rådgive de videnskabsetiske komiteer om almene etiske spørgsmål i forbindelse med forsøg på mennesker, som er omfattet af Helsinkideklaration II.
2) Rådgive sundhedsvæsenets myndigheder i bedømmelsen af almene etiske spørgsmål af væsentlig betydning for sundhedsvæsenet ved anvendelse af nye behandlingsmetoder, ny diagnostisk teknik og ny medicinsk teknologi samt på eget initiativ tage opgaver op, der ligger inden for rådets arbejdsområde.
3) Rådgive offentlige myndigheder i den etiske bedømmelse af spørgsmål om registrering, videregivelse og anvendelse af oplysninger om arvelige sygdomme eller egenskaber hos enkeltpersoner eller grupper af personer.
§ 9. Rådet følger udviklingen på de i §§ 4-7 nævnte områder.
Rådet informerer løbende offentligheden om udviklingen og sit arbejde og tager initiativ til, at de etiske problemer, der opstår, gøres til genstand for debat i offentligheden.
Rådet kan gøre brug af offentlige høringer og nedsætte arbejdsgrupper til at udrede specielle spørgsmål.
 Stk. 2. Rådet kan betjene sig af særligt sagkyndige.
Stk. 3. Rådet afgiver samtidig en årlig beretning til indenrigsministeren og Folketinget.
§ 10. Der nedsættes ved begyndelsen af hvert folketingsår og efter afholdelse af folketingsvalg et udvalg på 9 medlemmer valgt af Folketinget efter forholdstal blandt dets medlemmer.
For hvert medlem vælges på samme måde en stedfortræder.
 Stk. 2. Udvalget udpeger de i § 2, stk. 1, nr. 2, nævnte medlemmer.
Stk. 3. Udvalget følger løbende arbejdet i Det Etiske Råd ved fælles møder og lign.
Udvalget kan endvidere anmode Det Etiske Råd om at behandle nærmere angivne emner inden for rådets kommissorium.
Forsøg § 11. Følgende forsøg må ikke foretages:
1) Forsøg, der har til formål at muliggøre fremstilling af arvemæssigt identiske menneskelige individer.
2) Forsøg, der har til formål at muliggøre fremstilling af menneskelige individer ved sammensmeltning af genetisk forskellige fosteranlæg eller dele af fosteranlæg, før de sætter sig fast i livmoderen (præembryoner).
3) Forsøg, der har til formål at muliggøre fremstilling af levende menneskelige individer, som er hybrider med en arvemasse, hvori indgår bestanddele fra andre arter.
Straffebestemmelser § 12. Med bøde eller hæfte straffes den, der overtræder § 4, stk. 2, eller § 11.
Stk. 2. I forskrifter, der udstedes i medfør af loven, kan der fastsættes straf af bøde.
Stk. 3. For overtrædelser, der begås af aktieselskaber, andelsselskaber eller lignende, kan der pålægges selskabet som sådant bødeansvar.
§ 13. Indenrigsministeren fremsætter forslag til den lov, der er nævnt i § 4, stk. 1, senest i folketingsåret 1989-90.
 § 14. Loven træder i kraft dagen efter bekendtgørelsen i Lovtidende.
Stk. 2. Det i § 10 nævnte udvalg nedsættes første gang umiddelbart efter lovens ikrafttræden.
§ 15. Loven gælder ikke for Færøerne og Grønland, men kan ved kongelig anordning sættes i kraft for disse landsdele med de afvigelser, som de særlige færøske og grønlandske forhold tilsiger.
Oprindeligt fremsat lovforslag Blad nr 189 § 1. Indenrigsministeren nedsætter et etisk råd for sundhedsvæsenet og den biologisk-medicinske forskning vedrørende mennesket.
Rådet virker i et samarbejde med sundhedsvæsenets myndigheder og de videnskabsetiske komiteer, der er oprettet efter Helsinki-deklaration II.
Rådet skal i sit virke bygge på den forudsætning, at menneskeligt liv tager sin begyndelse på befrugtningstidspunktet.
§ 2. Rådet består af 17 medlemmer, som beskikkes af indenrigsministeren efter følgende regler:
1) 4 medlemmer udpeges af indenrigsministeren.
Udpegningen sker under hensyntagen til de pågældendes offentligt dokumenterede indseende i de etiske, kulturelle og samfundsmæssige spørgsmål, der er af betydning for rådets arbejde.
2) 4 medlemmer udpeges af det lægevidenskabelige forskningsråd.
Disse medlemmer skal være sagkyndige på det biologisk-medicinske forskningsområde.
 3) 4 medlemmer udpeges af den centrale videnskabsetiske komitee.
Disse medlemmer skal vælges blandt de læge medlemmer af de regionale videnskabsetiske komiteer.
 4) 1 medlem udpeges af sundhedsstyrelsen.
5) 4 medlemmer udpeges af det i § 5 nævnte udvalg.
Disse personer må ikke være medlem af folketinget, en kommunalbestyrelse eller et amtsråd.
Er der ikke i udvalget enighed om en udpegning, afgøres denne af udvalgets flertal.
 Stk. 2. Rådet vælger selv sin formand blandt de udpegede medlemmer.
 Stk. 3. Medlemmer og formand beskikkes for 3 år ad gangen.
 Genbeskikkelse kan ske een gang.
Stk. 4. Indenrigsministeren fastsætter efter forhandling med rådet dets forretningsorden.
§ 3. Rådet afgiver indstilling til indenrigsministeren om fastsættelse af regler ved lov om beskyttelse af befrugtede menneskelige æg og levende fostre eller fosteranlæg.
Tilsvarende gælder for genetiske forsøg på menneskelige kønsceller, som bliver brugt til befrugtning.
Stk. 2. I perioden indtil den i stk. 1 nævnte lovgivning træder i kraft, må der kun foretages sådanne forsøg på befrugtede menneskelige æg, som har til formål at forbedre befrugtningsteknikken (in vitro) med henblik på fremkaldelse af en graviditet hos den kvinde, der har givet ægget.
 Stk. 3. Rådet kan endvidere:
1) Rådgive de videnskabsetiske komiteer om almene etiske spørgsmål i forbindelse med forsøg på mennesker, omfattet af Helsinki-deklaration II.
2) Rådgive sundhedsvæsenets myndigheder i bedømmelsen af almene etiske spørgsmål af væsentlig betydning for sundhedsvæsenet ved anvendelse af nye behandlingsmetoder og ny diagnostisk teknik.
3) Rådgive offentlige myndigheder i den etiske bedømmelse af spørgsmål om registrering, videregivelse og anvendelse af oplysninger om arvelige sygdomme eller egenskaber hos enkeltpersoner eller grupper af personer.
§ 4. Rådet følger udviklingen på de i § 3 nævnte områder, orienterer løbende offentligheden og tager initiativ til en debat om de etiske problemer, som udviklingen rejser.
 Stk. 2. Rådet kan betjene sig af særlige sagkyndige.
Stk. 3. Rådet afgiver en årlig beretning til indenrigsministeren og folketinget.
§ 5. Der nedsættes ved begyndelsen af hvert folketingsår og efter afholdelse af folketingsvalg et udvalg på 9 medlemmer, valgt af folketinget efter forholdstal blandt dets medlemmer.
 Stk. 2. Udvalget udpeger de i § 2, stk. 1, nr. 5 nævnte medlemmer.
Stk. 3. Udvalget følger løbende arbejdet i det etiske råd ved fælles møder o.lign.
Udvalget kan endvidere anmode det etiske råd om at behandle nærmere angivne emner inden for rådets kommissorium.
FORSØG § 6. Følgende forsøg må ikke foretages:
1) Forsøg, der har til formål at muliggøre systematisk fremstilling af arvemæssigt identiske menneskelige individer.
2) Forsøg, der har til formål at muliggøre fremstilling af menneskelige individer ved sammensmeltning af genetisk forskellige fosteranlæg, før de sætter sig fast i livmoderen (præ-embryoner).
3) Forsøg, der har til formål at muliggøre fremstilling af levende menneskelige individer, som er hybrider med en arvemasse, hvori indgår bestanddele fra andre arter.
§ 7. Indenrigsministeren kan efter indstilling fra det etiske råd fastsætte regler for adgangen til og vilkårene for forsøg omfattet af § 3, stk. 2, og for nedfrysning af menneskelige kønsceller med henblik på befrugtning og af befrugtede menneskelige æg.
§ 8. Enhver, der påtænker at udføre forsøg på befrugtede menneskelige æg, der er tilladt efter § 3, stk. 2, skal anmelde forsøget til den pågældende regionale videnskabsetiske komitee.
Stk. 2. De regionale videnskabsetiske komiteer underretter løbende det etiske råd om anmeldte forsøg efter stk. 1.
STRAFFEBESTEMMELSER § 9. Med bøde eller hæfte straffes den, der 1) overtræder § 3, stk. 2, eller § 6, 2) iværksætter et ikke anmeldt forsøg, jfr. § 8.
Stk. 2. I forskrifter, der udstedes i medfør af loven, kan der fastsættes straf af bøde.
Stk. 3. For overtrædelser, der begås af aktieselskaber, andelsselskaber eller lignende, kan der pålægges selskabet som sådant bødeansvar.
§ 10. Indenrigsministeren fremsætter forslag til den lov, der er nævnt i § 3, stk. 1, senest i folketingsåret 1989/ 90.
 § 11. Loven træder i kraft dagen efter bekendtgørelse i Lovtidende.
Stk. 2. Det i § 5 nævnte udvalg nedsættes første gang umiddelbart efter lovens ikrafttræden.
§ 12. Loven gælder ikke for Færøerne og Grønland, men kan ved kongelig anordning sættes i kraft for disse landsdele med de afvigelser, som de særlige færøske og grønlandske forhold tilsiger.
BEMÆRKNINGER TIL LOVFORSLAGET ALMINDELIGE BEMÆRKNINGER 1. FORMÅLET MED LOVFORSLAGET Lovforslaget skal skabe grundlag for, at der løbende gives folketinget, offentligheden og offentlige myndigheder råd og oplysning om de etiske problemer, som udviklingen inden for sundhedsvæsenet og det biologisk-medicinske område måtte rejse.
Lovforslaget skal sikre, at denne udvikling sker under hensyntagen til etiske begrænsninger, som samfundet forventer respekteret.
Lovforslaget bygger på den forudsætning, at menneskeligt liv tager sin begyndelse på befrugtningstidspunktet.
Befrugtede menneskelige æg, fosteranlæg og levende fostre har krav på en særlig beskyttelse, fordi der er fundamentale etiske problemer knyttet til livets opståen og respekten for menneskeligt liv.
Regeringen mener derfor, at en regulering af i hvilket omfang, det overhovedet bør være tilladt at foretage forsøg på befrugtede menneskelige æg, bør ske ved lov.
Regeringen mener endvidere, at i perioden, indtil en sådan lov er vedtaget, bør kun sådanne forsøg være tilladt, som har til formål at bidrage til at afhjælpe ufrivillig barnløshed, dvs. forsøg som har et klart behandlingsmæssigt formål.
Indtil en sådan lovgivning træder i kraft vil alle andre forsøg på befrugtede menneskelige æg (og i et vist omfang på kønsceller) således ikke være tilladt.
2. TIDLIGERE BEHANDLING I FOLKETINGET Med de ændringer i § 2 og § 5, som omtales nedenfor, er lovforslaget en genfremsættelse af det forslag som indenrigsministeren fremsatte i folketinget 28. november 1985, jfr.
Folketingstidende spalte 3026-28 og spalte 3554-87, tillæg A spalte 2279-86.
3. HOVEDELEMENTERNE I LOVFORSLAGET Der findes ikke i det system af myndigheder m.v., der i dag fører tilsyn med og iøvrigt varetager opgaver inden for sundhedsvæsenet og vedrørende bio-medicinsk forskning, et organ, der har til formål systematisk at følge udviklingen og vurdere denne under inddragelse af såvel sundhedsfaglige som bredere, ikke-sundhedsfaglige, specielt etiske synspunkter.
Dette er en afgørende begrundelse for, at der ved dette lovforslag foreslås oprettet et etisk råd med læge og sagkyndige medlemmer og med kompetence til at afgive indstillinger til indenrigsministeren og yde rådgivning og varetage oplysende og debatskabende funktioner.
Samtidig foreslås nedsat et særligt folketingsudvalg, som sikrer folketinget indsigt og indflydelse på arbejdet i det etiske råd.
 Som helhed er lovforslaget baseret på en kombination af:
- OPRETTELSE AF ET ETISK RÅD (jfr. §§ 1-4 nedenfor), - FORBUD MOD VISSE TYPER AF BIO-MEDICINSKE FORSØG, som ikke har noget diagnostisk og behandlingsmæssigt formål, og som KLART ville overskride de etiske grænser, der må sættes (jfr. lovforslagets § 6), - EN ANMELDELSESPLIGT for visse typer af forsøg (§ 8), - LOVFÆSTELSE AF ET SÆRLIGT FOLKETINGSUDVALG, der kan følge det etiske råds arbejde og således sikre den tættest mulige forbindelse til folketinget i denne sag (§ 5).
Lovforslaget hviler iøvrigt i organisatorisk henseende på den forudsætning, at et etisk råd bør virke i et samarbejde med de myndigheder m.v., der allerede varetager opgaver på de områder, forslaget berører.
Det vil især sige indenrigsministeriet og sundhedsstyrelsen og de videnskabsetiske komiteer, der er oprettet efter Helsinki-deklaration II.
Lovforslaget tilsigter således ikke at gennemføre ændringer i de videnskabsetiske komiteers status og opgaver på de områder, der omfattes af Helsinki-deklaration II, dvs. hvor der er tale om videnskabelige forsøg med mennesker, jfr.
 nedenfor i bemærkningerne til § 8.
Fremsættelsen af det foreliggende lovforslag aktualiserer dog det spørgsmål, om der er behov for en lovregulering af de videnskabsetiske komiteers forhold - respektivt for fastsættelse af lovregler om bio-medicinske forsøg på levende forsøgspersoner.
Indenrigsministeren vil derfor iværksætte et udredningsarbejde om dette spørgsmål, som forventes at kunne gennemføres på ca. 1/2 år.
4. LOVFORSLAGETS ØKONOMISKE OG ADMINISTRATIVE KONSEKVENSER Medlemskab af det etiske råd vil være ulønnet.
Rådets sekretariat vil ligge i indenrigsministeriet.
Rådets virksomhed må påregnes at medføre udgifter til publikationer, mødevirksomhed, høringer og lignende i en størrelsesorden, der på årsbasis kan anslås til ca.
1.000.000 kr.
Beløbet vil blive afholdt inden for indenrigsministeriets bevillingsrammer.
BEMÆRKNINGER TIL DE ENKELTE LOVBESTEMMELSER Til § 1 og § 2 Det etiske råd nedsættes af indenrigsministeren.
Det foreslås sammensat under en afvejning af følgende væsentlige hensyn:
- Det bør rumme et væsentligt islæt af læge medlemmer, der i deres offentlige virke har dokumenteret engagement i og forståelse for de etiske, kulturelle og sociale problemer, der er af betydning for rådets arbejde, - det bør rumme et sådant islæt af bio-medicinsk sagkundskab, at det selv er i stand til at følge og i de store linier vurdere de afgørende fagligt-etiske problemstillinger i forskningsudviklingen, - det bør rumme repræsentation af sundhedsstyrelsen med henblik på koordinationen med den almindelige sundhedsfaglige rådgivning og tilsynet med sundhedsvæsenet, - det bør rumme repræsentation fra de videnskabsetiske komiteer med henblik på koordinationen med disse, - folketinget bør have indflydelse på rådets sammensætning under hensyn til befolkningens almene interesse i rådets arbejdsområde.
I § 2 foreslås lægmandselementet udpeget på forskellige måder: Dels gennem det videnskabsetiske komiteesystem (4 medlemmer, jfr. stk.
1, nr. 3), dels gennem ministerens valg (stk. 1, nr. 1), hvor der kan udpeges medlemmer med et teologisk-filosofisk grundlag.
Derudover udpeger det i § 5 omtalte folketingsudvalg 4 medlemmer, der kan, men ikke nødvendigvis skal, være lægfolk.
Det er således tilsigtet, at lægmandselementet får en afgørende vægt i rådet.
Udpegningen af læge medlemmer gennem komiteesystemet sikrer desuden mulighed for en vis regional repræsentation, der i sig selv er ønskelig.
Der har fra flere organisationers og foreningers side været vist stor interesse for at blive repræsenteret i rådet.
Ved fastsættelsen af rådets størrelse er der imidlertid lagt vægt på at sikre et handledygtigt organ, hvilket lægger en begrænsning på antallet af medlemmer.
Eftersom de enkelte organisationers og foreningers interesse tillige må antages at variere i rådets forskellige sager, må det anses for mest formålstjenligt, at rådet i nødvendigt omfang tager kontakt med de organisationer og foreninger, der kunne tænkes at have en særlig viden om og interesse i en aktuel sag, og f.eks. drager nytte heraf gennem udvalgsarbejde o.lign.
Ved beskikkelse efter § 2, stk. 1, nr. 2-5, er ministeren forpligtet til at følge de beskikkende instansers indstilling.
Ministerens valgfrihed er således begrænset til § 2, stk. 1, nr. 1.
Ved udpegningen bør det tilstræbes, at der sikres en rimelig vægtfordeling mellem kvindelige og mandlige medlemmer af rådet, som foreskrevet i lov nr. 157 af 24. april 1985 om ligestilling mellem mænd og kvinder ved udpegning af medlemmer til offentlige udvalg, kommissioner o.lign.
I sit praktiske virke vil rådet, som nævnt, skulle samarbejde til flere sider, bl.a. med det videnskabsetiske komiteesystem, de centrale sundhedsmyndigheder og det i § 5 nævnte folketingsudvalg.
Den praktiske gennemførelse af koordinationen vil kunne reguleres i forretningsordenen, jfr. stk. 4. Rådets sekretariat vil, som nævnt, ligge i indenrigsministeriet, og medlemskab af rådet vil være ulønnet.
TIL § 3 OG § 4 Bortset fra den indholdsmæssige regulering, som sker i og med bestemmelserne i lovforslagets § 3, stk. 2, og § 6, vil en regulering for det område, forslaget omfatter, skulle ske gennem indstillinger fra det etiske råd og ved dettes rådgivning og oplysnings- og debatvirksomhed.
Rådets kommissorium fastlægges i § 3 og § 4. Der er tale om tre forskellige funktioner, der dog er nøje indbyrdes forbundne:
- AT afgive indstilling til indenrigsministeren om lovgivning på områder, hvor yderligere undersøgelser og offentlig debat er nødvendige (§ 3, stk. 1), - AT rådgive myndigheder og de videnskabsetiske komiteer (§ 3, stk.
3), - AT varetage oplysende og debatskabende funktioner over for offentligheden (§ 4).
Som helhed er rådet således tænkt som et indstillende, rådgivende og oplysende/ debatskabende organ.
Det har ikke regelfastsættende myndighed.
Baggrunden for forslaget i § 3, STK. 1, er, at muligheden for at foretage bio-medicinske forsøg på befrugtede menneskelige æg og levende fostre eller fosteranlæg rejser ganske særlige problemer af etisk karakter, der bl.a. er knyttet til fundamentale spørgsmål om livets opståen og om beskyttelse af menneskeligt liv.
Det er derfor regeringens opfattelse, at den retlige regulering af adgangen til at foretage forsøg bør ske ved lovgivning.
§ 3, STK. 2, fastsætter - i konsekvens af dette grundsynspunkt - at der i perioden, indtil en lovgivning måtte træde i kraft, kun må foretages sådanne forsøg, som har et behandlingsmæssigt formål.
Dette betyder, at adgangen til at foretage bio-medicinske forsøg på befrugtede menneskelige æg og kønsceller, der agtes anvendt til befrugtning, ved lovforslagets vedtagelse vil være snævrere her i landet end forudsat i den udtalelse om sådanne forsøg, som de europæiske lægevidenskabelige forskningsråd afgav i januar 1986, og at en udvidelse af forsøgsadgangen vil kræve særlig lovhjemmel.
Begrebet forsøg anvendes i samme betydning som i Helsinki-deklaration II.
Det afgørende element i bestemmelsen af begrebet er, at der ved forsøg sker indgreb eller ændringer i sædvanlige diagnostiske og behandlingsmæssige procedurer i forbindelse med en systematisk dataindsamling med henblik på generelt at erhverve ny viden.
Således som § 3, STK. 2, er opbygget i sammenhæng med § 7, vil det etiske råd skulle indstille til indenrigsministeren, om forsøg kan finde sted og på hvilke vilkår.
Rådets indstillinger vil ikke være bindende for ministeren.
I § 3, STK. 3, hjemles det etiske råds rådgivende opgaver i forhold til de videnskabsetiske komiteer (stk. 3, nr. 1), sundhedsvæsenets myndigheder (stk. 3, nr. 2) og i forhold til øvrige myndigheder (stk. 3, nr. 3).
Som helhed vil rådgivningsfunktionen i stk. 3 ske i en vekselvirkning med de myndigheder m.v., på hvis områder bestemmelsen giver rådet kompetence.
Rådet vil kunne tage spørgsmål op af egen drift eller efter anmodning fra disse myndigheder samt det i § 5 nævnte udvalg.
Rådet er med andre ord ikke i denne relation underordnet en bestemt minister, men optræder heller ikke fuldstændig uafhængigt.
Der er tale om et samspil mellem initiativer, som kan tages af rådet eller af de pågældende myndigheder m.v.
Rådgivningsfunktionen i forhold til de videnskabsetiske komiteer (STK. 3, NR. 1) er begrundet i, at der vil være en nær sammenhæng i de etiske afvejninger og synspunkter på de to forsøgsområder, der dækkes af henholdsvis lovforslaget og Helsinki-deklaration II.
Rådet vil kunne give sin rådgivning af egen drift eller efter anmodning fra komiteerne.
Rådgivningen omfatter alene ALMENE etiske spørgsmål.
Det er ikke hensigten, at rådet skal inddrages i behandlingen af konkrete projekter.
Efter § 3, STK. 3, NR. 2, tillægges der, som nævnt, rådet rådgivningskompetence, hvor der ikke er tale om forsøg, men om ny behandling og ny diagnostik.
Mens forsøg på mennesker hører under det videnskabsetiske komiteesystem, ligger tilsynet med ny diagnostik og behandling under sundhedsstyrelsen og indenrigsministeriet i medfør af lov om sundhedsvæsenets centralstyrelse, lægeloven m.v.
Tilsynet varetages i hovedsagen på tre forskellige måder:
- Gennem tilsyn med den enkelte medicinalperson, hvad enten vedkommende er læge, sygeplejerske eller har en anden uddannelse i medfør af centralstyrelseslovens regler og de regler, der er hjemlet i lovgivningen om de enkelte faggrupper, - gennem behandlingen af klager over medicinalpersoner i medfør af reglerne i lovgivningen om de enkelte faggrupper, - gennem det indseende sundhedsstyrelsen og indenrigsministeriet, som planlægningsmyndighed - især for sygehusvæsenet -, har med udviklingen i de lægevidenskabelige specialer.
Dette tilsyn har dog ikke karakter af et løbende indseende med ny behandling og diagnostik, som generelt finder anvendelse i sundhedsvæsenet og udøves ikke systematisk på et bredere etisk grundlag.
Den kompetence, der foreslås tillagt det etiske råd, er således tænkt som et supplement til og en videreudbygning af sundhedsstyrelsens og indenrigsministeriets kompetence i situationer, hvor der generelt eller principielt rejser sig etiske spørgsmål ved indførelse af ny behandling eller diagnostik.
Rådet skal ikke inddrages i det løbende tilsyn med den enkelte medicinalperson og ej heller i behandling af klagesager.
Ejheller tilsigter bestemmelsen nogen begrænsning af lægens fri ordinationsret i en konkret læge-patientsituation.
Tyngdepunktet i rådets arbejde vil ligge på problemer af PRINCIPIEL karakter knyttet til en - behandlingsmæssig eller diagnostisk - metode SOM SÅDAN.
Heri ligger også, at der må være tale om væsentlige problemer.
De etiske problemer, der kan knytte sig til - eller udspringe af - at iværksættelse af en given metode på grund af ressourceknaphed kan indebære besparelser på andre områder af sundhedsvæsenet, kan indgå i rådets kompetence, men det er givne metoder SOM SÅDANNE, rådet bør vurdere og tage stilling til.
Det ansvar, der knytter sig til prioriteringen af ressourceforbruget i sundhedsvæsenet, bør fortsat endeligt ligge hos de ansvarlige myndigheder - dvs.
 amtsrådene, indenrigsministeriet, sundhedsstyrelsen.
Baggrunden for at tillægge rådet denne kompetence vedrørende vurdering af etiske problemer i forbindelse med indførelse af nye diagnostiske metoder og nye behandlingsformer er, at der er flydende grænser mellem navnlig kliniske forsøg og anvendelse af ny behandling og diagnostik.
Eksempelvis ville områder som genetisk terapi og fosterdiagnostik helt eller delvis falde uden for det etiske råds kompetence, hvis ikke bestemmelsen blev indført.
Dertil kommer, at udviklingen i de senere år har vist et voksende behov for, at lægevidenskabelige nydannelser, der falder ind under kategorien ny behandling/ ny diagnostik, og som ikke har karakter af forsøg, underkastes bredere etiske vurderinger end hidtil måske sket.
Dette gælder endvidere på transplantationskirurgiens område, hvor der kan rejse sig etiske problemer, der er beslægtet med dem, lovforslaget i øvrigt beskæftiger sig med.
§ 3, STK. 3, NR. 3, giver rådet rådgivende kompetence i spørgsmål om registrering, videregivelse og anvendelse af oplysninger om arvelige sygdomme eller egenskaber hos enkeltpersoner eller grupper af personer.
Registerlovgivningens regler giver en retlig beskyttelse på dette område.
Det er imidlertid påkrævet, at rådet løbende følger udviklingen og kan bistå registermyndighederne.
Ud over forholdet til registerlovgivningen åbner bestemmelsen mulighed for, at rådet løbende kan følge udviklingen på felter, hvor oplysninger om arvelige sygdomme eller egenskaber erhverves og f.eks. kunne tænkes anvendt i andet øjemed end diagnostik, forebyggelse og behandling af sygdomme.
TIL § 4 I § 4 hjemles - i stk. 1 - rådets almindelige oplysende og debatskabende kompetence.
Bestemmelsen forudsætter, at rådet af egen drift kan tage spørgsmål op og meddele sig til offentligheden gennem pjecer, debatoplæg eller på anden måde - når det skønner, at der foreligger etiske problemer af en sådan karakter, at en offentlig meningsudveksling er ønskværdig.
Rådet vil imidlertid også kunne virke efter anmodning fra myndigheder m.v.
Kompetencestillingen er med andre ord den samme som i rådgivningssituationerne i § 3, stk. 3.
Bestemmelsen i § 4, STK. 2, supplerer de foregående regler ved at give rådet adgang til at indhente nødvendige oplysninger ved hjælp af særligt sagkyndige.
Endelig afgiver rådet efter § 4, STK. 3, en årlig beretning til indenrigsministeren og folketinget.
Beretningens væsentligste formål vil være at sikre tinget og ministeren løbende indseende med, hvilke problemer rådet behandler, og hvilke synspunkter det har lagt til grund i sin virksomhed.
TIL § 5 For at sikre folketinget indsigt i og indflydelse på arbejdet i det etiske råd er det i § 5 fastsat, at et særligt folketingsudvalg skal udpege 4 medlemmer til rådet samt løbende følge arbejdet i dette.
Med hensyn til udpegningen af de 4 medlemmer er folketingsudvalget frit stillet, idet såvel lægfolk som fagfolk kan udpeges af udvalget.
 Derudover skal folketingsudvalget følge arbejdet i det etiske råd.
Dette kan f.eks. gøres ved møder mellem rådet og udvalget, men formen er ikke tilsigtet fastlagt ved loven.
Der er således skabt grundlag for en konstruktiv vekselvirkning mellem det etiske råd og folketinget.
I medfør af STK. 3 kan udvalget anmode det etiske råd om at tage emner op, som udvalget finder, har særlig interesse.
Hermed sikres folketingets indflydelse på rådets arbejde yderligere.
TIL § 6 I § 6 hjemles forbud i visse - i etisk henseende - »klare« situationer, nemlig hvor et forsøg ikke har noget medicinsk formål og samtidig klart ville overskride grænserne for, hvad der er etisk acceptabelt, idet individ- eller artsgrænserne kunne blive ophævet.
I § 6, NR. 1, forbydes således forsøg på KLONING af menneskelige individer, dvs. forsøg med det formål systematisk at fremstille ensartede kopier af et og samme individ.
I streng forstand omfatter dette alene tilfælde, hvor celler fra et allerede levende individ søges bragt til at genoptage produktionen af væv i et befrugtet æg, men bestemmelsen må også dække andre typer af forsøg på kloning på individniveau, f.eks. forsøg på deling af det befrugtede æg i dets tidligste stadier og indføring af det delte æg i flere livmødre.
Bestemmelsen retter sig alene mod FORMÅLET at skabe et menneskeligt individ.
Kloning af celler, der er en ganske sædvanlig biologisk teknik, berøres som metode ikke af bestemmelsen.
I § 6, NR. 2, forbydes forsøg, der stiler mod at fremstille såkaldte »mosaikindivider«, dvs. individer, som, ved sammensmeltning af præ-embryoner, sammensættes af celler med forskellig arvemasse.
Ved præ-embryoner forstås menneskelige fosteranlæg, før de sætter sig fast i livmoderen.
I § 6, NR. 3, forbydes endelig forsøg, der har til formål at fremstille levende menneskelige hybrider, dvs. individer, hvis arvemasse, foruden menneskelige arveanlæg, indeholder arveanlæg fra andre arter.
TIL § 7 § 7 hjemler indenrigsministerens adgang til at fastsætte bindende - strafsanktionerede - regler inden for det område, der omfattes af § 3, stk. 2.
Nedfrysning af menneskelige æg med henblik på befrugtning og af befrugtede menneskelige æg finder ikke i dag sted i Danmark, hvorimod nedfrossen sæd i stor udstrækning bruges til kunstig insemination.
Erfaringerne fra udlandet (bl.a.
England) med in vitro befrugtningsteknikken synes at vise, at fryseteknikken kan vise sig værdifuld, bl.a. fordi den sparer kvinden for flere på hinanden følgende udtagninger af æg, hvis den første behandling slår fejl.
Som helhed er der behov for at undersøge de problemer af faglig, juridisk og etisk art, der er forbundet med anvendelse af frosne kønsceller til befrugtning og af befrugtede æg.
Det er derfor fundet naturligt, at indenrigsministeren, forinden der fastsættes regler efter denne paragraf, forhandler med det etiske råd.
TIL § 8 I årene 1979-82 oprettedes på initiativ af bl.a.
Den almindelige danske Lægeforening et landsdækkende komiteesystem bestående af 7 regionale videnskabsetiske komiteer og 1 central videnskabsetisk komitee.
Komiteesystemet er oprettet i henhold til Helsinki-deklaration II, som er udformet på initiativ af Verdenslægeorganisationen (WMA) i 1975. I 1982 anbefalede Verdenssundhedsorganisationen (WHO) og Rådet for de internationale medicinsk-videnskabelige organisationer (CIOMS), at der blev oprettet komiteesystemer i de enkelte lande, hvilket også i flere tilfælde er sket.
Medlemmerne i de 7 regionale videnskabsetiske komiteer (6-10 personer) er for den ene halvdels vedkommende bio-medicinske forskere, som udpeges af statens lægevidenskabelige forskningsråd, den anden halvdel er lægfolk, som udpeges af amtsrådene, Københavns borgerrepræsentation og Frederiksberg kommunalbestyrelse.
I følge komiteernes vedtægter udpeges medlemmerne for 4 år ad gangen, og hvervet er ulønnet.
Tvivlsspørgsmål kan forelægges den centrale videnskabsetiske komitee, som ligeledes fungerer som ankeinstans.
Denne komitee består af en formand, en næstformand og op til 14 medlemmer.
Hvervet er ulønnet, valgperioden er her ligeledes 4 år, og medlemmerne udpeges af de 7 regionale komiteer.
Lovbestemmelsen udgør et supplement til Helsinki-deklaration II og medfører DELS, at en vigtig del af kontrollen med overholdelsen af de regler, indenrigsministeren fastsætter efter § 7, henlægges til det videnskabsetiske komiteesystem, DELS at der i perioden indtil lovgivning efter § 3, stk. 1, om befrugtede æg m.v., er gennemført, sker anmeldelse af forsøg, som måtte blive iværksat.
Anmeldelsespligten gælder »enhver«, hvad enten forsøget udføres  

 på offentlige forskningsinstitutioner, sygehuse m.v. eller i private virksomheder.
Bestemmelsen i STK. 2 har til formål at sikre, at det etiske råd løbende orienteres om, hvilke projekter efter § 3, stk. 1 og 2, der er anmeldt her i landet.
Orienteringen tilsigter kun at omfatte oplysninger, som er nødvendige for vurdering af de etiske problemer, der måtte være forbundet med forsøgene, men under ingen omstændingheder videregivelse af oplysninger af personlig art, der kan medføre identifikation af enkeltpersoner.
Komiteerne skal med andre ord viderebringe de oplysninger, der er nødvendige for en vurdering af de principielle etiske aspekter i forbindelse med bio-medicinske forsøg omfattet af loven.
TIL § 9 I § 9 hjemles straf af bøde eller hæfte for overtrædelse af bestemmelserne i § 3, stk. 2, § 6 og § 8 og for overtrædelse af regler, der måtte blive fastsat efter § 7. Specielt for så vidt angår overtrædelse af § 8 bemærkes, at der er en klar offentlig interesse i at markere pligten til at anmelde forsøg - så meget mere som der i de tilfælde, der omhandles i § 8, ikke foreligger en situation, hvor der kan indhentes et dækkende informeret samtykke fra en levende forsøgsperson.
TIL § 10 Indenrigsministeren fremsætter forslag til den i § 3, stk. 1, omhandlede lov senest i folketingsåret 1989-90.
