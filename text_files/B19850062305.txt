 I medfør af §§ 48, 52 og 53, stk. 1, i lov nr. 279 af 6. juni 1984 om  

 apoteksvirksomhed fastsættes:
§ 1.  Den omsætning, der danner grundlag for beregning  

 af afgift og tilskud efter § 50 i lov om apoteksvirksomhed, opgøres som  

 apotekets bruttoomsætning fratrukket salg af lægemidler med ingen eller  

 nedsat avance, salg til andre apoteker, udgifter til rabat, tab på udestående  

 fordringer samt pensionsbidrag til apotekervæsenets pensionsordning.
Beløbene  

 opgøres excl. moms.
 § 2.  Ved beregning af afgiftslempelse for omsætning  

 gennem apoteksfilialer, opgøres omsætningen som anført i § 1, idet dog  

 leverancer til apoteksudsalg og håndkøbsudsalg samt øvrige rabatgivende  

 leverancer henregnes til selve apoteket, uanset hvorfra leverancen faktisk  

 finder sted.
 Stk. 2.  Ved beregning af afgiftslempelse for omsætning  

 gennem apoteksudsalg og håndkøbsudsalg henregnes leverancer leveret gennem  

 udsalg på tilsvarende måde til selve apoteket.
§ 3.  Der skal månedligt betales foreløbig afgift og  

 tilskud på basis af apotekets omsætning i den forløbne del af året opgjort  

 som anført i § 1. Ved indehaverskifte i årets løb beregnes foreløbig afgift  

 og tilskud for den nye indehaver på basis af omsætningen efter  

 indehaverskiftet.
Som grundlag for beregning af afgift og tilskud benyttes  

 den af indenrigsministeriet i henhold til § 49 i lov om apoteksvirksomhed  

 fastsatte beløbsgrænse.
 Stk. 2.  Apoteker, der efter fradrag af tidligere  

 indbetalt afgift og tillæg af evt. modtaget tilskud skal betale afgift, skal  

 indbetale beløbet til sundhedsstyrelsen senest den 15. i den efterfølgende  

 måned.
 Stk. 3.  Apoteker, der efter fradrag af tidligere  

 modtaget tilskud og tillæg af evt. indbetalt afgift skal modtage tilskud, vil  

 få beløbet anvist fra sundhedsstyrelsen senest den 15. i den efterfølgende  

 måned.
 § 4.  Til brug ved beregning af foreløbig afgift og  

 tilskud skal apotekerne på et af sundhedsstyrelsen udarbejdet skema inden den  

 5. i den efterfølgende måned indsende oplysninger til sundhedsstyrelsen om  

 omsætning m.v. (jfr. § 1) på apoteket og dertil knyttede apoteksfilialer,  

 apoteksudsalg og håndkøbsudsalg for den forløbne måned.
§ 5.  Endelig afgift og tilskud for et regnskabsår  

 opgøres samtidig med indsendelse af årsregnskab for det pågældende år.
Ved  

 indehaverskifte i årets løb opgøres afgift og tilskud for den forløbne  

 periode i forbindelse med indsendelsen af årsregnskabet for den pågældende  

 driftsperiode.
 Stk. 2.  For lidt betalt foreløbig afgift eller for  

 meget modtaget foreløbigt tilskud skal indbetales til sundhedsstyrelsen  

 senest en måned efter årsregnskabets indsendelse.
 Stk. 3.  For meget betalt foreløbig afgift eller for  

 lidt modtaget foreløbigt tilskud anvises fra sundhedsstyrelsen senest en  

 måned efter årsregnskabets modtagelse.
 § 6.  Afgift og tilskud efter § 76 i lov om  

 apoteksvirksomhed skal betales månedligt med 1/12 af det af  

 indenrigsministeriet fastsatte årlige beløb.
 Stk. 2.  Apoteker, der skal betale afgift, skal  

 indbetale beløbet til sundhedsstyrelsen senest den 15. i den efterfølgende  

 måned.
 Stk. 3.  Apoteker, der skal modtage tilskud, vil få  

 beløbet anvist fra sundhedsstyrelsen senest den 15. i den efterfølgende  

 måned.
 Stk. 4.  Afgift og tilskud efter § 76 kan modregnes i  

 betaling af afgift og tilskud efter § 50. Eventuel modregning skal fremgå af  

 månedsindberetningsskemaet.
 § 7.  Afgifter, der ikke indbetales rettidigt,  

 tillægges rente på 1,3 pct. månedligt for hver påbegyndt måned fra  

 forfaldsdagen at regne.
 § 8.  Bekendtgørelsen træder i kraft den 1. januar  

 1986.
 Stk. 2.  Bekendtgørelse nr. 670 af 20. december 1984 om  

 beregning og betaling af afgift og tilskud i henhold til lov om  

 apoteksvirksomhed ophæves.
