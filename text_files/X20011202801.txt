Creditlempelse ved arbejde på sygehuse i  

 Norge og Sverige Spørgsmål 1. Kan Ligningsrådet bekræfte, at en  

 læge eller en sygeplejerske, der er fuldt skattepligtig til Danmark, og  

 som oppebærer lønindkomst betalt af et norsk eller svensk  

 sygehus eller kommune på baggrund af aftalegrundlaget fremlagt som  

 bilag 1 og 2, vil kunne påberåbe sig eksemptionslempelse i  

 medfør af artikel 19, stk. 1 og artikel 25, stk. 1, litra b i den  

 nordiske dobbeltbeskatningsoverenskomst? 2. Såfremt spørgsmål 1 besvares  

 benægtende, vil svaret på spørgsmål 1 være det  

 samme, såfremt formidlingsaftalen bliver indgået med X A/S og  

 lønadministrationsaftalen bliver indgået med et andet selskab i  

 henholdsvis Sverige eller Norge? Svar 1. Nej, se nedenstående sagsfremstilling og  

 begrundelse.
 2. Ja, se nedenstående sagsfremstilling og  

 begrundelse.
Beskrivelse af de faktiske forhold X A/S er stiftet i 1990.  Selskabet rekrutterer  

 læger og sygeplejersker med forskellige specialer med det formål  

 at supplere sygehuse i Norden med kapacitet og ekspertise.
 Sygehussektorens personalebehov inden for en række  

 specialer har gennem de senere år vist sig at være vanskeligt at  

 opfylde.  Årsagerne er forskellige, f.eks. geografiske forhold,  

 manglende tilgang eller kapacitet på uddannelsesinstitutionerne og  

 ubalance i det enkelte lands kapacitetsbehov på specifikke  

 specialområder.  Dette har medført, at sygehuse  

 efterspørger kvalificerede læger og sygeplejersker og formidling  

 af korttidsansættelser, hvilket er X A/S hovedforretningsområde.  

  X A/S har datterselskaber i Sverige og Norge.
 I det følgende anvendes udtrykket læge som  

 omfattende både læger og sygeplejersker.
 X A/S agter at indgå samarbejdsaftaler med norske og  

 svenske sygehuse, hvorefter X A/S formidler ansættelse af læger  

 eller sygeplejersker på sygehusene.  X A/S påtager sig efter  

 fuldmagt fra sygehuset lønadministration m.v.  Der henvises  

 nærmere til aftalen vedlagt som bilag 1.
 Læger, der formidles af X A/S ansættes direkte  

 på det pågældende sygehus, og der indgås en  

 ansættelsesaftale med sygehuset ( bilag 2), foruden at der gælder  

 de som bilag 3 vedlagte generelle oplysninger vedrørende arbejde  

 formidlet af X A/S.
 Lægen ansættes direkte af sygehuset, og alle  

 arbejdsgiverbeføjelser udøves af sygehuset.  

  Lønadministration og visse andre forhold varetages på  

 sygehusets vegne af X A/S, der, som fuldmægtig for sygehuset, er  

 bemyndiget til blandt andet at underskrive ansættelsesaftalen og  

 foretage lønudbetalinger.
Forespørgers opfattelse Det er forespørgers opfattelse, at den løn,  

 som danske læger oppebærer ved arbejde på et norsk eller  

 svensk sygehus på baggrund af aftalegrundlaget fremlagt som bilag 1 og  

 2, vil være omfattet af overenskomstens art. 19, og at de danske  

 læger derfor i henhold til overenskomsten er berettiget til  

 eksemptionslempelse i Danmark for denne løn.
Bestemmelsen i artikel 19 omfatter ansatte ved den norske eller svenske  

 "stat, en af dens politiske underafdelinger, lokale myndigheder eller  

 offentligretlige institutioner". Det følger af pkt. 3 i OECD's  

 kommentarer til art. 19, stk. 1, i OECDs modeloverenskomst, at bestemmelsen  

 finder anvendelse på betalinger, der hidrører ikke alene fra en  

 stat, men også fra dens politiske underafdelinger og lokale myndigheder  

 (states, regions, provinces, "departments", cantons, districts,  

 "arrondisements", Kreise, munipalities or groups of municipalities etc.).  

 Artikel 19, stk. 1,  i den nordiske dobbeltbeskatningsoverenskomst er endda  

 formuleret mere bredt end den tilsvarende bestemmelse i OECD's  

 modeloverenskomst, idet den nordiske overenskomst også omfatter  

 offentligretlige institutioner.
De norske og svenske sygehuse er offentlige -  

 og ikke private - sygehuse, hvorfor både sygehusene og de norske og  

 svenske kommuner efter forespørgers opfattelse er omfattet af de i  

 artikel 19, stk. 1, nævnte offentlige arbejdsgivere.
 Drift af offentlige sygehuse kan efter forespørgers opfattelse ikke  

 karakteriseres som erhvervsvirksomhed efter artikel 19, stk. 3, da drift af  

 offentlige sygehuse ikke har erhvervsvirksomhedens karakteristika, herunder  

 at driften sker med gevinst for øje.
På baggrund af ansættelsesaftalen (bilag 2) og de generelle  

 oplysninger (bilag 3), indgår den danske læge et kontraktforhold  

 med det norske eller svenske sygehus.  X A/S's funktion er at formidle  

 kontakten med det norske eller svenske sygehus og som fuldmægtig at  

 skrive under på ansættelsesaftalen på vegne af sygehuset.  

 Ved alene at udføre en funktion som fuldmægtig for sygehuset,  

  påtager X A/S sig intet ansvar som arbejdsgiver i forhold til  

 lægerne.
Det er efter forespørgers opfattelse sygehuset, og kun  

 sygehuset, der er arbejdsgiver i forhold til lægen.
Heller ikke de administrative opgaver, som X A/S har indgået aftale  

 med sygehuset om at udføre, gør efter forespørgers  

 opfattelse X A/S til arbejdsgiver i forhold til lægerne.  Denne del af  

 aftalen kan sidestilles med, at sygehuset har udliciteret visse  

 administrationsopgaver.
Den løn til lægen, som X A/S udbetaler,  

 sker på vegne af sygehuset og for sygehusets regning.
Dette  

 indebærer, at sygehuset på lønsedlen er anført som  

 arbejdsgiver, ligesom  skat m.v. indbetales på sygehusets  

 organisationsnummer (CVR-nr.).
De funktioner, som X A/S udfører, gør efter  

 forespørgers opfattelse ikke selskabet til arbejdsgiver i forhold til  

 lægerne.
Arbejdsgiver er derimod det enkelte sygehus, som også  

 besidder de øvrige væsentlige funktioner, som en arbejdsgiver  

 sædvanligvis varetager i forhold til sine ansatte, herunder adgangen  

 til at fastsætte generelle eller konkrete instruktioner for arbejdets  

 udførelse, jf. herved punkt 3.1.1 i cirkulære nr. 129 af 4/7  

 1994 til personskatteloven.
 Forespørger henviser til udtalelse fra Riksskatteverket i Sverige  

 (bilag 4), hvoraf det fremgår:
"Om avsikten är att läkerne skall ha ett direkt  

 anställningsförhållande hos de svenske sjukhusen bör  

 detta klart framgå av kontrakten, vilket också medför att  

 sjukhusen därigenom åtagit sig ett reellt arbetsgiveransvar  

 för sina anställda.
Att sjukhusen låter X A/S ombesörja  

 viss begränsa administration, såsom t.ex. betalingsuppdrag i  

 sjukhusens namn ändrar inte sjukhusens primärea ansvar och  

 förpliktelser mot bl.a. arbetstagare och skattemyndigheter.
Sjukhusen  

 får fortfarande anses vara de verkliga arbetsgivarna, varifrån  

 lön och anna liknande ersättning till läkerne emanerer." De svenske myndigheder lægger ifølge forespørger  

 vægt på formalia og realia og anser derfor sygehuset som  

 arbejdsgiver og som den, der reelt afholder lønnen.
 Forespørger bemærker yderligere, at det ved ansættelse  

 som kommunelæge i Norge, er en betingelse, at kommunen er arbejdsgiver,  

 da der ellers ikke kan udbetales refusion fra Trygdeverket til kommunen.  

 Forespørger henviser i den forbindelse til skrivelse fra Y kommune  

 (bilag 5).
 Endelig bemærker forespørger, at hverken den ovenfor  

 nævnte lov nr. 861 af 30/11 1999 eller bestemmelsen om arbejdsudleje i  

 den nordiske overenskomsten har betydning for afgørelsen.
 Ved lov nr. 861 af 30/11 1999 udnyttede Danmark  muligheden for at  

 ændre lempelsesmetoden i artikel 25, stk. 1, litra c, fra eksemption  

 til credit, der var givet i punkt X, stk. 1, i protokollen til  

 overenskomsten. Ændringen havde ifølge lovens § 1, nr. 2, kun  

 betydning for indkomst omfattet af overenskomstens art. 15, stk. 1 (og  

 indkomst omfattet af artikel 21, stk. 7, litra a). Læger ansat af  

 sygehuse i Sverige og Norge er efter forespørgers opfattelse  

ikke omfattet af artikel 15, men af artikel 19, og bestemmelsen i  

 artikel 19 har forrang frem for art. 15, jf. formuleringen af art. 15, stk.  

 1: "Såfremt bestemmelserne i artiklerne 16, 18 19, 20 og 21 ikke  

 medfører andet ..." (jf. også OECD's kommentarer til  

 modeloverenskomstens art. 15, punkt 2).
Vedrørende arbejdsudleje bemærker forespørger, at  

 bestemmelsen i art. 15, stk. 2, er en undtagelse til hovedreglen i art. 15,  

 stk. 1, om, at beskatningsretten for privat ansatte er tildelt arbejdsstaten.  

 Når en privat ansat kun kortvarigt opholder sig i arbejdsstaten og er  

 ansat af en arbejdsgiver uden for arbejdsstaten, kan han efter art. 15, stk.  

 2, undgå beskatning i arbejdsstaten.
Når den privat ansatte  

 derimod arbejder for en arbejdsgiver i arbejdsstaten, har arbejdsstaten  

 beskatningsretten.
Bestemmelsen om arbejdsudleje i art. 15, stk. 2, litra d,  

 og den hertil knyttede definition af arbejdsudleje i protokollens punkt V,  

 har til hensigt at forhindre, at personer, som skal udføre arbejde for  

 en hvervgiver i arbejdsstaten, omgår arbejdsstatens beskatningsret ved  

 at lade sig ansætte af en virksomhed uden for arbejdsstaten, som  

 så "lejer" arbejdskraft til hvervgiveren i arbejdsstaten.
I denne sag  

 er der efter forespørgers opfattelse  ikke tale om, at X A/S  

 forsøger at omgå Norges eller Sveriges beskatningsret ved  

 arbejdsudleje.
Forespørger mener tværtimod, at der er tale om,  

 at de pågældende læger som nævnt ansættes  

 direkte af de svenske og norske sygehuse, hvorfor Norge og Sverige er tildelt  

 beskatningsretten efter art. 19, stk. 1.
Styrelsens indstilling og begrundelse Spørgsmål 1  - eksemptionslempelse efter artikel 19, stk.  

 1, jf. artikel 25, stk. 1, litra b.
 Artikel 19 i den nordiske dobbeltbeskatningsoverenskomst fordeler  

 beskatningsretten til indtægter ved personligt arbejde i offentligt  

 ansættelsesforhold.
Hovedreglen er, at udbetalingsstaten har beskatningsretten.
Ifølge  

 artikel 19, stk. 1 beskattes offentlig ansatte, der udfører hverv i en  

 anden kontraherende stat, i kildelandet.
I den forelagte situation vil lægerne som ovenfor beskrevet  

 indgå ansættelseskontrakt med sygehusene i henholdsvis Norge og  

 Sverige.
Arbejdet skal udføres på sygehusene i Norge og Sverige,  

 og sygehusene vil have instruktionsbeføjelsen samt ansvaret for  

 arbejdsresultaet.
Da  lønadministrationen i henhold til aftale med  

 sygehuset er udlagt til X A/S i Danmark, vil lønudbetalingen  

 foregå  herfra.
En betingelse for at den til lægerne udbetalte løn er  

 omfattet af artikel 19 er, at den "udbetales af en kontraherende stat, en af  

 dens politiske underafdelinger, lokale myndigheder eller offentligretlige  

 institutioner...". Det er således fra sygehusene lønnen skal  

 udbetales, ellers anses den ikke for at  være omfattet af artikel 19.  

 Ifølge samarbejdsaftale mellem sygehusene og X A/S (bilag 1)  

 påtager X A/S sig på vegne af sygehusene at skaffe et antal til  

 læger til arbejde på sygehusene i Norge og Sverige.
For denne  

 ydelse modtager X A/S et nærmere fastsat beløb pr. uge, hvilket  

 beløb omfatter løn, feriepenge, diæter og  

 rejseomkostninger til lægerne, social- og arbejdsgiverafgifter og  

 administration herunder lægeautorisationer.
Ved samarbejdsaftalen giver sygehusene samtidig X A/S fuldmagt til bl.a.  

 at foretage lønadministration herunder at udbetale løn m.v. til  

 lægerne samt tilbageholde og afregne skat, social- og  

 arbejdsgiverafgifter m.v.
X A/S påtager sig ansvaret for at  

 udbetalinger til lægerne og afregninger til det offentlige er korrekte  

 med den virkning at eventuelle fejludbetalinger- eller afregninger korrigeres  

 for X A/S´ regning.
 Da lønnen således ikke udbetales af sygehusene, med derimod  

 af X A/S, er de formelle kriterier i artikel 19 ikke opfyldt, hvorfor artikel  

 19 ikke kan anvendes i den forelagte situation.
Lægerne vil være at betragte som reelt arbejdsudlejet til de  

 norske og svenske sygehuse.
Ifølge artikel 15, stk. 1, litra d, jf.  

 protokollens punkt V anses en arbejdstager, der er hjemmehørende i en  

 kontraherende stat, for udlejet, når han af nogen (udlejer) stilles til  

 rådighed for at udføre arbejde i nogen andens (hvervgiver)  

 virksomhed i en anden kontraherende stat, forudsat, at hvervgiveren er  

 hjemmehørende/har fast driftssted i denne anden stat, og at udlejeren  

 ikke har ansvar for og ej heller bærer risikoen for  

 arbejdsresultatet.
Betingelserne for at arbejdsudleje foreligger er opfyldt, idet  

  lægerne, som er hjemmehørende i Danmark, af X A/S stilles til  

 rådighed for at udføre arbejde på sygehuse i Norge og  

 Sverige.
Sygehusene er hjemmehørende i Norge/Sverige, og X A/S har  

 ikke ansvar for og bærer ej heller risikoen for arbejdsresultatet.
 Da lægerne ikke er omfattet af reglerne om social sikring i  

 henholdsvis Norge og Sverige skal lempelse for skat betalt i henholdsvis  

 Norge og Sverige i henhold til artikel 25, stk. 1, litra c ske efter credit  

 princippet.
Ligningsrådet skal udtale, at spørgsmålet  

  besvares  benægtende, idet fordeling af beskatningsret af løn  

 til danske læger for arbejde udført på henholdsvis norske  

 og svenske sygehuse ikke skal ske efter artikel 19 i den nordiske  

 dobbeltbeskatningsoverenskomst.
Lægerne er at anse for reelt  

 arbejdsudlejet til sygehusene, hvorfor fordeling af beskatningsret skal ske  

 efter artikel 15. Lempelse skal i henhold til artikel 25, stk. 1, litra c ske  

 efter credit princippet.
Ved vurderingen er lagt vægt på, at  

 lønnen til lægerne udbetales af X A/S, og ikke sygehusene,  

 hvorfor betingelserne for anvendelse af artikel 19 i den nordiske  

 dobbeltbeskatningsoverenskomst ikke er opfyldt.
 Spørgsmål 2 - lønadministrationsaftale i  

 henholdsvis Sverige eller Norge.
 Det har ingen betydning om selve lønudbetalingen flyttes til et  

 selskab i henholdsvis Sverige eller Norge, da det fortsat ikke vil være  

 sygehuset, der udbetaler løn til lægerne.
Ligningsrådet skal udtale, at spørgsmålet  

 besvares bekræftende, da det fortsat ikke vil være sygehuset, der  

 udbetaler lønnen, hvorved de formelle kriterier i artikel 19 fortsat  

 ikke er opfyldt.
Beskatningsretten skal derfor fordeles efter artikel 15,  

 hvorfor lempelse for skat betalt i Norge henholdsvis Sverige skal ske efter  

 credit princippet i henhold til artikel 25, stk 1, litra c.
