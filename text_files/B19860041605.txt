 I medfør af § 1, stk. 1 og 2, § 7, kapitel 12 og § 16, stk. 6, i lov nr.  

 595 af 22. december 1972 om administration af Det europæiske økonomiske  

 Fællesskabs forordninger om markedsordninger for landbrugsvarer m.v., jfr.  

 lovbekendtgørelse nr. 487 af 13. september 1984, fastsættes:
 § 1.  Bestemmelserne i denne bekendtgørelse vedrører  

 ydelse af produktionsrestitution for stivelse, der anvendes i forbindelse med  

 fremstilling af produkter under visse toldpositioner i den fælles toldtarif i  

 henhold til Det europæiske økonomiske Fællesskabs markedsordninger for korn-  

 og rissektoren.
 Stk. 2.  Udover de af Det europæiske økonomiske  

 Fællesskabs fastsatte betingelser herom skal de i §§ 2 og 3 anførte vilkår  

 være opfyldt.
 § 2.  Ydelse af produktionsrestitution er betinget af,  

 at der forud indhentes skriftlig bevilling hos Toldvæsenet, samt at  

 tilførslen og forarbejdningen af stivelsen undergives Toldvæsenets kontrol.
 Stk. 2.  De nærmere retningslinjer for kontrollens  

 gennemførelse fastsættes af Toldvæsenet i overensstemmelse med bestemmelserne  

 i kapitel 2 i lovbekendtgørelse nr. 487 af 13. september 1984.
 § 3.  Enhver virksomhed, der vil opnå  

 produktionsrestitution, skal skriftligt fremsætte anmodning herom til  

 EF-direktoratet, Frederiksborggade 18, 1360 København K, og iøvrigt følge  

 direktoratets anvisninger.
 Stk. 2.  På grundlag af ansøgningens oplysninger  

 udsteder direktoratet snarest muligt et restitutionscertifikat for den  

 ansøgte mængde stivelses respektive anvendelsesformål.
 § 4.  Overtrædelse af Toldvæsenets anvisninger eller  

 de i restitutionscertifikatet fastsatte betingelser straffes med bøde,  

 medmindre højere straf er forskyldt, efter § 16 i lov nr. 595 af 22. december  

 1972 om administration af Det europæiske økonomiske Fællesskabs forordninger  

 om markedsordninger for landbrugsvarer m.v., jfr. lovbekendtgørelse nr. 487  

 af 13. september 1984.
 § 5.  Bekendtgørelsen træder i kraft den 1. juli 1986.
