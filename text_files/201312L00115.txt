Fremsat den 16. januar 2014 af handels- og europaministeren (Nick Hækkerup) Forslag til Lov om ændring af lov om visse aspekter af Danmarks Eksportråds virke (Nedlæggelse af bestyrelsen for Danmarks Eksportråd og ændret procedure for udpegning af medlemmer til eksportfremmebevillingsudvalget m.v.) § 1 I lov nr. 53 af 31. januar 2001 om visse aspekter af Danmarks Eksportråds virke, som ændret ved lov nr. 468 af 5. maj 2010, foretages følgende ændringer:
 1. Overskriften før § 1 affattes således:
»Eksportfremmebevillingsudvalget« 2. § 1 affattes således:
»§ 1. I tilknytning til etableringen af Danmarks Eksportråd inden for rammerne af udenrigstjenesten nedsætter handels- og europaministeren et eksportfremmebevillingsudvalg til behandling af ansøgninger til Danmarks Eksportråd om medfinansiering til danske virksomheder og enkeltpersoner m.v.« 3. Overskriften før § 2 affattes således:
»Sammensætning af bevillingsudvalget« 4. § 2 affattes således:
»§ 2. Bevillingsudvalget sammensættes af en formand og 3 medlemmer.
Bevillingsudvalgets formand og medlemmer udpeges af handels- og europaministeren.« 5. Overskriften før § 3 affattes således:
»Bevillingsudvalgets opgaver« 6. § 3, stk. 1, ophæves.
 Stk. 2 og 3 bliver herefter stk. 1 og 2.
 7. § 3, stk. 3, der bliver stk. 2, affattes således:
»Stk. 2. Handels- og europaministeren fastsætter en forretningsorden for bevillingsudvalgets virke.« 8. I § 4, stk. 1, ændres »Bestyrelsen for Danmarks Eksportråd eller handels- og europaministeren« til: »Handels- og europaministeren«.
 9. § 5, stk. 1, affattes således:
»Danmarks Eksportråd træffer afgørelse i sager om tilskud fra Udenrigsministeriets eksportfremmebevilling til medfinansiering af eksportfremmende foranstaltninger til danske virksomheder og enkeltpersoner m.v., som ikke henhører under bevillingsudvalget, jf. § 3, stk. 1, og § 4, stk. 1.« 10. I § 5, stk. 2, udgår »af bestyrelsen for Danmarks Eksportråd og«.
§ 2 Loven træder i kraft 1. maj 2014.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget 1. Indledning Formålet med lovforslaget er at nedlægge bestyrelsen for Danmark Eksportråd, idet det er hensigten, at der i stedet skal dannes et Udenrigsøkonomisk Forum med en bredere udenrigsøkonomisk og erhvervsorienteret rådgivningsfunktion, og hvis organisering løbende kan tilpasses Udenrigsministeriets og Eksportrådets rådgivningsbehov og virkefelt.
Forslaget skal ses i lyset af den internationale udvikling og de udfordringer, som denne medfører for Udenrigsministeriet og Eksportrådet i bistanden til dansk erhvervslivs eksport og internationalisering og ministeriets befatning med økonomisk diplomati.
 Som følge af nedlæggelsen af bestyrelsen stilles der tillige forslag om at ændre proceduren for udpegningen af eksportfremmebevillingsudvalgets medlemmer.
2. Gældende ret 2.1. Etablering af Danmarks Eksportråd Som grundlag for etableringen af Danmarks Eksportråd blev der indgået en aftale den 6. december 1999 mellem Udenrigsministeriet, Erhvervsministeriet og Ministeriet for Fødevarer, Landbrug og Fiskeri.
Aftalegrundlaget beskriver den enstrengede statslige eksportfremmestrukturs organisering, og Danmarks Eksportråd som en stærk og professionel samarbejdspartner for virksomhederne i deres internationaliseringsbestræbelser, samspillet med udetjenesten, tæt samspil med de centrale aktører i dansk erhvervsliv, sammenhængen med de hjemlige rammebetingelser m.v.
Selve etableringen af Danmarks Eksportråd skete på baggrund af en regeringsbeslutning tiltrådt ved kongelig resolution af 20. december 1999, hvorved de statslige eksport- og investeringsfremmeaktiviteter, der hidtil havde været fordelt på Erhvervsministeriet, Ministeriet for Fødevarer, Landbrug og Fiskeri, By- og boligministeriet samt Udenrigsministeriet, blev samlet i Danmarks Eksportråd i Udenrigsministeriet med virkning fra den 1. januar 2000.
2.2. Lov om visse aspekter af Danmarks Eksportråd Ved lov nr. 53 af 31. januar 2001 om visse aspekter af Danmarks Eksportråds virke, der blev vedtaget i forlængelse af etableringen af Eksportrådet, blev det besluttet, at nedsætte en bestyrelse, som skulle rådgive udenrigsministeren med henblik på at sikre et tæt samspil mellem dansk erhvervsliv og Eksportrådet og herigennem medvirke til fremme af danske virksomheders eksport og internationalisering, jf. lovens § 1.
Det fremgår af lovens § 2, stk. 1, at bestyrelsen består af en formand, en næstformand og op til 9 medlemmer, der udpeges af udenrigsministeren for indtil 2 år ad gangen.
Med hjemmel i lovens § 2, stk. 1, sidste pkt., er udstedt bekendtgørelse nr. 1240 af 5. november 2010 om høring af erhvervsorganisationerne om sammensætning af Danmarks Eksportråds bestyrelse.
Det følger af bekendtgørelsens § 1, at en række organisationer skal høres forud for udpegning af medlemmer af bestyrelsen.
De omfattede organisationer er DI (Dansk Industri), Dansk Erhverv, Landbrug og Fødevarer, Håndværksrådet, FRI, Danmarks Rederiforening, Dansk Byggeri, Danske ARK og AE-rådet (Arbejderbevægelsens Erhvervsråd).
Bestyrelsen har efter § 3, stk. 1, til opgave at rådgive udenrigsministeren i spørgsmål vedrørende regeringens eksport- og investeringsfremmeindsats.
I aftalen, der ligger til grund for oprettelsen af Eksportrådet, blev det fastsat, at der lægges vægt på at sikre bestyrelsen en central og ægte indflydelse på udformningen af eksportfremmeindsatsen, herunder indenfor strategiudvikling og ressourcefordeling på eksportfremmeområdet.
Det fremgår af bemærkningerne til lovens § 3, at bestyrelsen fastlægger og godkender de overordnede retningslinjer for Danmarks Eksportråds indsats inden for de i finansloven fastlagte ressourcemæssige rammer.
Bestyrelsen fastlægger tillige tilskudstyper og generelle bestemmelser for tildeling af de tilskudsbevillinger, der er afsat til eksportfremmeformål.
Samtidig med nedsættelsen af bestyrelsen blev det bestemt at nedsætte et eksportfremmebevillingsudvalg (herefter bevillingsudvalget), jf. lovens § 1. I medfør af lovens § 2, stk. 2, som ændret ved lov nr. 468 af 5. maj 2010, sammensættes bevillingsudvalget af en formand og tre medlemmer, som udpeges af formanden for bestyrelsen blandt bestyrelsens medlemmer.
Formanden for bestyrelsen skal forud for udpegning af bevillingsudvalgets medlemmer rådføre sig med bestyrelsen med henblik på at sikre, at bevillingsudvalgets medlemmer repræsenterer danske erhvervs- og eksportinteresser bredt, jf. lovens § 2, stk. 3. Bevillingsudvalget har til opgave at træffe afgørelse i større sager og i konkrete sager, der indeholder principielle spørgsmål om tilskud for Udenrigsministeriets eksportfremmebevilling til medfinansiering af eksportfremmende foranstaltninger til danske virksomheder og enkeltpersoner m.v., jf. lovens § 3, stk. 2.
Bestyrelsen for Danmarks Eksportråd eller udenrigsministeren kan tildele bevillingsudvalget andre bevillingsopgaver, jf. lovens § 4, stk. 1. I medfør af lovens § 5, stk. 2, træffer Danmarks Eksportråd afgørelse i sager om tilskud fra Udenrigsministeriets eksportfremmebevilling til medfinansiering af eksportfremmende foranstaltninger til danske virksomheder og enkeltpersoner m.v., som ikke henhører under bestyrelsen eller bevillingsudvalget, jf. § 3, stk. 1 og 2, samt § 4, stk. 1. Danmarks Eksportråd varetager sekretariatsforretningerne i forbindelse med den virksomhed, der udøves af bestyrelsen for Danmarks Eksportråd og af bevillingsudvalget.
Udenrigsministeren fastsætter en forretningsorden for henholdsvis bestyrelsen og bevillingsudvalget, som indeholder nærmere regler for bestyrelsens og bevillingsudvalgets virke, jf. lovens 3, stk. 3. Udenrigsministeren kan fastsætte regler om, hvilke typer af erhvervsvirksomheder, der kan deltage i særlige eksportfremmeprogrammer, jf. lovens § 6.
 Ved lov nr. 468 af 5. maj 2010 om ændring af lov om visse aspekter af Danmarks Eksportråds virke blev lovens § 2 og § 4 ændret således, at bevillingsudvalget, som hidtil havde været et selvstændigt udvalg, blev omlagt til at være et udvalg under Danmarks Eksportråds bestyrelse, hvorved man skabte en bedre ressourceudnyttelse og organisering af bevillingsadministrationen på eksportfremmeområdet. Ændringen gik konkret ud på, at bevillingsudvalgets medlemsantal reduceredes, og at bestyrelsen fremover skulle udpege medlemmerne blandt bestyrelsens medlemmer.
2.3. Fordeling af ressortområder til handels- og investeringsministeren og til handels- og europaministeren Der blev den 3. oktober 2011 udnævnt en handels- og investeringsminister.
I tilknytning hertil blev det bestemt at henlægge følgende områder, der hidtil havde hørt under udenrigsministeren, til handels- og investeringsministeren: sager vedrørende opgaveløsning for private virksomheder inden for eksport, internationalisering og investeringsfremme, herunder danske innovationscentre i udlandet, udnævnelse af eksportambassadører samt Eksportrådets netværk og partnerskaber for så vidt angår eksportfremme og tiltrækning af udenlandske investeringer.
 Den 9. august 2013 udnævntes en handels- og europaminister, idet de under handels- og investeringsministeren og europaministeren hørende områder samt sager vedrørende Eksport Kredit Fonden (EKF) henlagdes til ministerens ressort.
3. Nedlæggelse af bestyrelsen for Danmarks Eksportråd 3.1. Baggrund Udnævnelsen af en selvstændig minister for handels- og investeringsområdet i 2011 førte til en ændring af bestyrelsens rolle og de facto virke.
Hvor bestyrelsen tidligere fik forelagt alle væsentlige nye initiativer, indebar udpegningen af en minister en politisk opprioritering og øget ministerfokus på Eksportrådets strategiske satsningsområder, programmer og ydelser.
På denne baggrund vurderes det, at betingelserne for dens virke er ændret i et sådant omfang, at det ikke længere er meningsfyldt at opretholde bestyrelsen i dens nuværende konstruktion.
Medlemmerne af den nuværende bestyrelse repræsenterer et bredt spektrum af erhvervs- og eksportinteresser, idet en række organisationer høres forud for udpegningen af medlemmerne.
Inddragelsen af erhvervsorganisationerne på denne vis har bidraget væsentligt til et godt og tæt samarbejde med erhvervslivet om Eksportrådets virke.
 Det er efter Udenrigsministeriets opfattelse hensigtsmæssigt, at en sådan dialog opretholdes i en form, der er tilpasset de aktuelle omstændigheder, og som løbende kan justeres i henhold til udviklingen i den internationale økonomi og udfordringerne for dansk erhvervsliv som følge heraf.
3.2. Udenrigsøkonomisk Forum Det er hensigten, at nedlæggelsen af bestyrelsen modsvares af dannelsen af et Udenrigsøkonomisk Forum, der som et bredere rådgivende organ skal videreføre de relevante dele af den nuværende bestyrelses rådgivningsfunktion ved på to årlige møder at drøfte internationale aspekter af den danske vækstdagsorden og strategiske tilgange hertil.
Det er videre hensigten, at handels- og europaministeren udpeger medlemmerne af det Udenrigsøkonomiske Forum, og at udenrigsministeriet yder sekretariatsbetjening af Udenrigsøkonomisk Forum i lighed med den sekretariatsbetjening, som ministeriet yder den nuværende bestyrelse.
Udenrigsøkonomisk Forum er samtidig tænkt som en forankring af strategiske drøftelser og rådgivning vedrørende Udenrigsministeriets befatning med økonomisk diplomati.
Det gælder både i relation til kalibreringen af Eksportrådets indsatser inden for dets traditionelle forretningsområde med direkte understøttelse af danske eksportinteresser på de globale markeder, såvel som i forhold til de bredere bidrag, som Udenrigsministeriet  på tværs af organisationen, ude og hjemme  mere indirekte kan yde til dansk erhvervslivs internationalisering med fokus på at skabe vækst og beskæftigelse i Danmark.
Sidstnævnte kan blandt andet bestå i indsatser, der fokuserer på at skabe bedre erhvervsmæssige rammebetingelser internationalt samt på international adgang og indflydelse for danske erhvervsinteresser.
 Det er hensigten, at det Udenrigsøkonomiske Forum skal kunne bistå Udenrigsministeriet og Eksportrådet med tilrettelæggelsen og den praktiske udmøntning af økonomisk diplomatiske indsatser, der fleksibelt kombinerer bidrag fra flere eller alle dele af Udenrigsministeriets opgaveportefølje, og som direkte eller indirekte understøtter danske erhvervsinteresser i udlandet, og i takt med udviklingen i den internationale økonomi og på de globale markeder.
Det er intentionen, at forummet skal bestå af 25-30 medlemmer, herunder i niveauet 15 repræsentanter for danske virksomheder og erhvervsorganisationer og omkring 10 repræsentanter fra forskningsverdenen og andre relevante interessenter.
Forummet vil normalt have deltagelse af handels- og europaministeren og skal dertil være åbent for deltagelse fra ministerier på de mest relevante ressortområder.
 Der er efter Udenrigsministeriets opfattelse et behov for, at handels- og europaministeren kan tilpasse karakteren af det rådgivende organ, såvel som dets størrelse, struktur og deltagerkreds, i takt med for eksempel udviklingen i dansk erhvervslivs internationale udfordringer og ministeriets og Eksportrådets rådgivningsbehov og virkefelt.
3.3. Konsekvenser Konsekvensen af ovenstående er, at det foreslås, at der i den gældende lov om visse aspekter af Danmarks Eksportråds virke ophæves en række bestemmelser vedrørende sammensætning af og opgaver for bestyrelsen.
Endvidere foreslås det, at en række andre bestemmelser, blandt andre om nedsættelse, forretningsorden og sekretariatsbetjening, der vedrører både bestyrelsen og bevillingsudvalget ændres, således at disse bestemmelser fremover alene vedrører bevillingsudvalget.
 Nedlæggelsen af bestyrelsen og oprettelsen af Udenrigsøkonomisk Forum vil ikke have konsekvenser for bevillingsudvalgets opgaver eller rolle, andet end at det fremover ikke er bestyrelsens formand, der udpeger medlemmerne blandt bestyrelsens medlemmer, se nedenfor om den ændrede procedure i afsnit 4.
4. Ændring af procedure for udpegning af medlemmer til bevillingsudvalget Hidtil har formanden for bestyrelsen udpeget bevillingsudvalgets formand og medlemmer blandt bestyrelsens medlemmer.
Forud for dette har formanden rådført sig med bestyrelsen for at sikre, at bevillingsudvalgets medlemmer repræsenterede danske erhvervs- og eksportinteresser bredt.
Det foreslås, at handels- og europaministeren fremover udpeger bevillingsudvalgets medlemmer.
Forinden vil ministeren have rådført sig med erhvervslivets hovedorganisationer for fortsat at sikre, at bevillingsudvalgets medlemmer repræsenterer danske erhvervs- og eksportinteresser bredt.
5. Økonomiske og administrative konsekvenser for det offentlige Lovforslaget vil medføre en mindre besparelse, idet udgifter til honorering og sekretariatsbetjening af bestyrelsen falder bort.
Udenrigsministeriet har sekretariatsbetjent bestyrelsen, i forbindelse med afholdelse af ca. 4 årlige møder, og haft en løbende udveksling med bestyrelsesformanden og med bestyrelsen via formanden.
 Det er dog hensigten, at formanden for Udenrigsøkonomisk Forum samt de fire medlemmer af bevillingsudvalget skal honoreres, og at Udenrigsministeriet også vil skulle sekretariatsbetjene det nye rådgivende organ.
6. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
7. Administrative konsekvenser for borgerne Lovforslaget har ikke administrative konsekvenser for borgerne.
8. Miljømæssige konsekvenser Lovforslaget har ingen miljømæssige konsekvenser.
9. Forholdet til EU-retten Lovforslaget indeholder ingen EU-retlige aspekter.
10. Hørte myndigheder og organisationer Et udkast til lovforslag har i perioden den 29. november 2013 til den 19. december 2013 været sendt i høring hos følgende myndigheder, organisationer m.v.: 3F, Advokatsamfundet, Akademiet for de Tekniske Videnskaber (ATV), Akademikernes Centralorganisation (nu Akademikerne), Arbejderbevægelsens Erhvervsråd (AE), Arbejdsmarkedsstyrelsen, Brancheforeningen Danske Maritime, Bygge-, anlægs- og trækartellet, CO-industri, Danish Seafood Association, Danmarks Fiskeriforening, Danmarks Rederiforening, Danmarks Vækstråd, Dansk Arbejdsgiverforening, Danske ARK, Dansk Byggeri, Dansk Detail, Dansk Erhverv, Dansk ErhvervsFremme, Dansk Institut for Internationale Studier, Dansk Mode og Textil, Danske regioner, DI (Dansk Industri), Danske Universiteter, Det Udenrigspolitiske Selskab, Eksportforeningen, EKF, Erhvervsstyrelsen, Finansieringsinstituttet for Industri og Håndværk (FIH), Finansrådet, Finanstilsynet, Foreningen af Rådgivende Ingeniører, Foreningen Vestdansk Investeringsfremme, FSR  danske revisorer, Færøernes repræsentation i København, Grønlands Repræsentation, HKprivat, Håndværksrådet, Ingeniørforeningen (IDA), Kommunernes Landsforening (KL), Investeringsfonden for Udviklingslande, Landbrug & Fødevarer, Landsorganisationen (LO), Rigsrevisionen, Vækstfonden, Væksthus Hovedstaden, Væksthus Sjælland, Væksthus Syddanmark, Væksthus Midtjylland, Væksthus Nordjylland.
Bemærkninger til lovforslagets enkelte bestemmelser Til § 1 Til nr. 1 Det foreslås, at overskriften før § 1 ændres, således at der er overensstemmelse mellem overskriften og indholdet af § 1, idet der med lovændringen sker en nedlæggelse af bestyrelsen.
Til nr. 2 Det foreslås, at lovens § 1 affattes således, at det fremgår, at det er handels- og europaministeren, der nedsætter bevillingsudvalget, se nærmere under bemærkningerne til nr. 4.
Endvidere fremgår det i lighed med, hvad der følger af den gældende lovs § 1, stk. 1, at bevillingsudvalget nedsættes inden for rammerne af Udenrigstjenesten til behandling af ansøgninger om medfinansiering.
Det indebærer, at bevillingsudvalget tager stilling til større ansøgninger og fortsætter således uændret bortset fra, at medlemmerne af udvalget fremadrettet udpeges af handels- og europaministeren.
 Bestemmelsen i den gældende lovs § 1, stk. 1, om at der også nedsættes en bestyrelse i tilknytning til Danmarks Eksportråd videreføres ikke med den foreslåede ændring, idet hensigten med nærværende lovforslag blandt andet er at nedlægge den siddende bestyrelse som beskrevet i afsnit 3.
Det foreslås, at formålsbestemmelsen i lovens § 1, stk. 2, ophæves.
Det skyldes, at bestemmelsen i hovedsagen vedrører bestyrelsens opgaver og funktion og ikke i samme grad bevillingsudvalget.
Til nr. 3 Det foreslås, at overskriften før § 2 ændres, således at der er overensstemmelse mellem overskriften og indholdet af bestemmelsen, idet det foreslås at § 2 alene vedrører bevillingsudvalgets opgaver, se bemærkningerne til nr. 4.
Til nr. 4 Det foreslås, at lovens § 2 affattes således, at § 2, stk. 1, om sammensætningen af bestyrelsen ophæves.
Ophævelsen foreslås som en konsekvens af ændringen af § 1, hvorved bestyrelsen nedlægges.
Bekendtgørelse nr. 1240 af 5. maj 2011 om høring af erhvervsorganisationer om sammensætning af Danmarks Eksportråds bestyrelse, der er udstedt i medfør af § 2, stk. 1, bortfalder som konsekvens af, at bestemmelsen ophæves.
Med den foreslåede affattelse af § 2, stk. 2, fremgår det, at bevillingsudvalget som hidtil skal bestå af en formand og 3 medlemmer.
Hidtil har formanden for bestyrelsen udpeget bevillingsudvalgets formand og medlemmer blandt bestyrelsens medlemmer.
Det foreslås, at handels- og europaministeren fremover udpeger bevillingsudvalgets medlemmer.
Forud for udpegningen af bevillingsudvalgets medlemmer skal handels- og europaministeren rådføre sig med erhvervslivets hovedorganisationer med henblik på at sikre, at bevillingsudvalgets medlemmer repræsenterer danske erhvervs- og eksportinteresser bredt.
 Som følge af ophævelsen af den gældende § 2, stk. 1, bliver den nuværende § 2, stk. 2, til § 2, stk. 1.
 Den hidtil gældende ordning, hvorefter formanden for bestyrelsen forud for udpegningen af bevillingsudvalgets medlemmer har rådført sig med bestyrelsen med henblik på at sikre, at bevillingsudvalgets medlemmer repræsenterede danske erhvervs- og eksportinteresser bredt videreføres ikke som konsekvens af, at bestyrelsen nedlægges.
Til nr. 5 Forslagets ændringer af §§ 3-5 vedrører som følge af forslaget om nedlæggelse af bestyrelsen alene bevillingsudvalgets opgaver, hvorfor der er i overensstemmelse hermed foreslås en ændring af overskriften før § 3.
Til nr. 6 Lovens § 3, stk. 1, regulerer bestyrelsens opgaver.
Som følge af forslaget om at nedlægge bestyrelsen foreslås det, at § 3, stk. 1, ophæves, og at nuværende § 3, stk. 2 og 3, som konsekvens heraf bliver til § 3, stk. 1 og 2.
Til nr. 7 Det foreslås, at lovens § 3, stk. 3, der som konsekvens af lovforslagets § 1, nr. 6, bliver til § 3, stk. 2, affattes således, at det fremover er handels- og europaministeren, der fastsætter en forretningsorden for bevillingsudvalget.
Forretningsordenen for bevillingsudvalget vil udbygge det formelle grundlag for udvalgets arbejde.
Der vil blandt andet blive fastlagt regler for beslutningsdygtighed og afstemninger.
 Bestemmelsen i den gældende lovs § 3, stk. 3, om at der også nedsættes en forretningsorden for Danmarks Eksportråds bestyrelse videreføres ikke med den foreslåede ændring, idet hensigten med nærværende lovforslag blandt andet er at nedlægge bestyrelsen.
Til nr. 8 Med den foreslåede affattelse af lovens § 4, stk. 1, fremgår det, at handels- og europaministeren kan henlægge andre opgaver til bevillingsudvalgets behandling.
Det kan f.eks. være tiltag rettet mod små og mellemstore virksomheder.
 Efter den gældende bestemmelse i lovens § 4, stk. 1, kan bestyrelsen eller handels- og europaministeren henlægge andre opgaver til bevillingsudvalget.
Til nr. 9 Det foreslås, at bestemmelsen i den gældende lovs § 5, stk. 1, affattes i overensstemmelse med forslaget om at nedlægge bestyrelsen.
 Efter gældende lovs § 5, stk. 1, træffer Danmarks Eksportråd afgørelse i sager om tilskud fra Udenrigsministeriets eksportfremmebevilling til medfinansiering af eksportfremmende foranstaltninger til danske virksomheder og enkeltpersoner m.v., som ikke henhører under bestyrelsen eller bevillingsudvalget, jf. § 3, stk. 1 og 2, samt § 4, stk. 1. Som følge af forslaget om at nedlægge bestyrelsen, foreslås det således med forslagets § 1, nr. 9, at bestyrelsen udgår af denne bestemmelse.
Til nr. 10 Med lovforslagets § 1, nr. 10, stilles der, som følge af forslaget om nedlæggelse af bestyrelsen, forslag om, at lovens § 5, stk. 2, ændres, således at Danmarks Eksportråd fremover alene skal sekretariatsbetjene bevillingsudvalget.
 Bestemmelsen i den gældende lovs § 5, stk. 2, om at Danmarks Eksportråd også sekretariatsbetjener bestyrelsen videreføres ikke med den foreslåede ændring, idet hensigten med nærværende lovforslag blandt andet er at nedlægge bestyrelsen.
Til § 2 Det foreslås, at loven træder i kraft 1. maj 2014, hvor Eksportrådets bestyrelsesmedlemmers mandat udløber.
Til § 3 Det foreslås, at ændringsloven ikke skal gælde for Færøerne og Grønland, men at loven ved kongelig anordning helt eller delvis kan sættes i kraft for Færøerne og Grønland med de ændringer, som de færøske og grønlandske forhold tilsiger.
 Ved anordning nr. 1308 af 8. december 2006 er det bestemt, at lov nr. 53. af 31. januar 2001 om visse aspekter af Danmarks Eksportråds virke skal gælde for Grønland i den i anordningen anførte affattelse, hvorefter hele loven er gældende for Grønland med de nødvendige sproglige tilpasninger i § 1, stk. 2, § 2, stk. 2, § 3, stk. 2 og § 5, stk. 1. Lov nr. 468 af 5. maj 2010 om ændring af lov om visse aspekter af Danmarks Eksportråds virke er derimod ikke sat i kraft for Grønland.
