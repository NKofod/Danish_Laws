 Måneder med forhøjet studielån på grund af forældreafhængighed  

 medregnes i de 24 måneder, som er den længste støttetid i udlandet for  

 danskere, der tager en uddannelse, som også tilbydes i Danmark.
 Ankenævnets brev af 25. september 1991:
 I et brev af 7. marts 1991 har De på Deres datters vegne klaget over, at  

 Styrelsen for Statens Uddannelsesstøtte kun har tildelt hende  

 uddannelsesstøtte frem til den 1. oktober 1991 til hendes naturvidenskabelige  

 studium i England.
 De anfører, at hun herved kun får uddannelsesstøtte i 21 måneder, hvor hun  

 bør være berettiget til stipendium i 24 måneder til en uddannelse i udlandet.
 Af sagens akter fremgår, at Deres datter har oppebåret et forhøjet  

 studielån på 4.391 kr. i de 4 måneder fra 1. oktober 1989 til 31. januar 1990  

 og får udbetalt stipendium og almindeligt studielån i de 20 måneder fra 1.  

 februar 1990 til 30. september 1991.
SU-styrelsen afgav i anledning af Deres klage en udtalelse i et brev af  

 11. april 1991, hvoraf De fik tilsendt en kopi.
Styrelsen fastholder  

 afgørelsen, idet den oplyser, at Deres datter som nævnt fik et forhøjet  

 studielån fra 1. oktober 1989. Perioder, hvori der modtages studielån alene,  

 skal også medregnes i de 2 år, hvori der kan ydes støtte til en uddannelse i  

 udlandet.
Styrelsen henviser som grundlag for afgørelsen til den  

 overgangsordning, der blev fastsat i forbindelse med ikrafttrædelsen af de  

 nye regler pr. 1. august 1989 om støtte til uddannelse i udlandet.
De har i et brev af 16. maj 1991 kommenteret styrelsens udtalelse.
De  

 mener ikke, at Deres datter er blevet orienteret om, at en periode, hvori der  

 alene modtages studielån, tæller med i den 2-årige støtteperiode.
Havde hun  

 vidst dette, havde hun ikke i de første 4 måneder søgt et studielån, der skal  

 betales tilbage, hvis hun ved at undlade at søge havde kunnet få et  

 ikke-tilbagebetalingspligtigt stipendium på et senere tidspunkt.
Ankenævnet er enig i styrelsens afgørelse, hvorefter støttemulighederne er  

 opbrugt den 1. oktober 1991, idet Deres datter på dette tidspunkt har  

 oppebåret uddannelsesstøtte i 2 år, der er det længste tidsrum, hvori der kan  

 ydes støtte til studier i udlandet, se § 3, stk. 4, 1. pkt., i Undervisnings-  

 og Forskningsministeriets bekendtgørelse nr. 512 af 4. juli 1990 om  

 uddannelsesstøtte.
Det fremgår af § 1 i lov om statens uddannelsesstøtte, jf.  

 lovbekendtgørelse nr. 486 af 25. juni 1990, at såvel stipendium som studielån  

 betragtes som uddannelsesstøtte.
