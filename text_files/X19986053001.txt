Der var mellem klager og det indklagede selskab indgået aftale om  

 teknisk rådgivning og bistand i forbindelse med opførelse af et  

 boligbyggeri.
Under arbejdets udførelse blev der mellem klager og  

 indklagede indgået allonge-aftale vedrørende honorering.
Da det  

 indklagede selskab senere skiftede ejer opstod der tvivl om klagerens krav  

 på honorering.
Voldgiftsretten udtaler, at der er tale om en situation hvor der er  

 indgået aftale om, at klager skal have honorar for sin bistand, men at  

 klager har accepteret, at afvente med at få betaling indtil  

 finansiering af byggeriet var tilvejebragt.
Selv om finansieringen  

 efterfølgende ikke blev opnået, kan dette ikke opfattes som en  

 opgivelse af honoreringskravet fra klagers side.
Klager har udført det  

 aftalte arbejde og den manglende finansiering kan ikke medføre at det  

 indklagede selskab på den baggrund ikke skal betale klagerens  

 honorar.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører ABR 89, honorering.
 Under denne sag har klager nedlagt påstand om,  

 at indklagede tilpligtes at betale klageren 3.121.123,05 kr. med renter heraf  

 2 % pr. måned fra fakturadato den 19. marts 1996.
 Indklagede har påstået frifindelse.
 Klager har opgjort sit krav således:
Faktura pr. d.d. (19/3 1996) d. kr. 3.185.811,05 Rest til fakturering d. kr.    225.312,00 d. kr. 3.411.123,05 Tidligere faktureret d. kr.    290.000,00 I alt vort tilgodehavende d. kr. 3.121.123,05 Sagen er behandlet af en af Voldgiftsnævnet for  

 Bygge- og Anlægsvirksomhed nedsat voldgiftsret bestående af  

 direktør, ingeniør M.IDA Ole Davidsen, arkitekt m.a.a.
Lars  

 Møller og højesteretsdommer Jacques Herman.
 Mundtlig forhandling i sagen fandt sted i dagene den 21.  

 april og den 27. april 1998.
Det er oplyst, at klager og en entreprenør i  

 foråret 1993 indledte et samarbejde om opførelse af et  

 boligbyggeri på et grundstykke, stort ca. 170.000 m2, i en by i  

 Tyskland, herefter kaldet kommune A.
Arealet ejedes af dels af kommune A,  

 dels af en eller to private grundejere.
Det er endvidere oplyst, at  

 entreprenøren med henblik på erhvervelse af arealet og  

 gennemførelse af projektet den 26. januar 1994 stiftede et tysk  

 selskab, herefter kaldet selskab X.
 Efter det oplyste godkendte myndighederne i kommune A den  

 5. maj 1994 en af klager udarbejdet "Vorhaben- und Erschliessungsplan  

 nr. 9, Wohngebiet Südlich Des  ." (i det følgende  

 benævnt VE-plan eller lokalplan nr. 9), dateret den 30. marts 1994. I  

 planen hedder der bl.a.
"Til vedtagelse i kommune A af byggemodnings- og  

 projektplan nr. 9, boligområde sydlige .
Antal boliger I alt opføres 335 boliger.
 ..
Antal beboere Ved en gennemsnitlig benyttelse af 3 personer pr.  

 boligenhed opnås følgende antal for planområdet: 1.100  

 beboere.
8. Forholdsregler for projektets realisering Til projektet foreligger gennemførelseskontrakt  

 i underskrevet stand.
Væsentlige dele af denne kontrakt er:
 Bygherren er ifølge eget udsagn i stand og villig  

 til at realisere byggeriet inden for disse rammer.
En del af grundstykkerne i planområdet for  

 byggemodningsprojektet er allerede erhvervet af bygherren privat.
De  

 øvrige grundarealer er ifølge kommune A til erhvervelse.
Det  

 kan forventes, at gammelt krav på grundstykke 278 frafaldes.
Hvis ikke  

 er bygherren villig til at købe grundstykket af den tidligere  

 indehaver.
 Byggeopstart er planlagt i midten af august 1994.
9. Omkostninger og finansiering Bygherren finansierer projektet og byggemodningen.
De  

 opførte boligenheder og de lukkede parcelgrunde sælges eller  

 lejes efter færdiggørelse til private.
Under projektet hører de uforudsete bebyggelser,  

 forsynings- og spildvandsnet, veje og gader, grønne områder  

 inklusiv retableringsforanstaltninger og legepladser inden for  

 gyldighedsområdet.
Herudover skal bygherren forestå finansiering  

 af det projektet nødvendige byggemodningsarbejde." Den i lokalplanen omtalte gennemførelseskontrakt er  

 indgået mellem kommune A og entreprenøren.
Den 18. maj underskrev klager (kaldet rådgiveren) og  

 entreprenøren (kaldet klienten) en aftale om teknisk rådgivning  

 og bistand ved byggeopgaver.
I aftalen der bærer datoen 22. maj 1994,  

 hedder det bl.a.:
 "2. Opgaven.
 Arkitektprojekteringsarbejder i forbindelse med  

 bebyggelsesplan og byggeri i.h.t. bebyggelsesplan for kommune A, nr. 9, hvor  

 rådgiveren har udarbejdet en bebyggelsesplan, dateret den 21.06.93, som  

 senere er tilrettet, og godkendt af byrådet i kommune A den  

 05.05.94.
 Arkitektprojekteringsarbejdet omfatter således  

 både bebyggelsesplanen samt projektering af bebyggelsen herunder  

 rækkehuse, kædehuse, punkthuse, balkonhuse og etagehuse, men  

 eksklusive enfamiliehuse på enfamiliehusgrunde.
 3. AFTALEGRUNDLAGET.
 3.1. Følgende rådgivningsmateriale:
 Bebyggelsesplan i henhold til den af rådgiveren  

 udarbejdede Kommune A Vorhaben- und Erschliessungsplan nr. 9, dateret  

 21.06.93 og senere tilrettet.
 ..
 8. HONORAR.
 8.1 I henhold til aftale mellem klienten og  

 rådgiveren skal rådgiverens honorar opgøres ifølge  

 danske honorarregler for "Almindelige bestemmelser for teknisk  

 rådgivning og bistand (ABR 89)".
 Beregningsgrundlaget for ABR 89 baseres på honorar i  

 forhold til de faktiske byggeudgifter.
 Klienten og rådgiveren er enige om at omsætte  

 dette beregningsgrundlag fra at være variabel baseret på  

 byggeudgifter, til et fast arkitekthonorar udregnet pr. m2 projekteret  

 byggeri.
 ..
 8.3 Honorar pr. m2 byggeri i henhold til pkt. 8.1  

 og 8.2 udgør: kr. 356,00 pr. m2 eksklusive moms og afgifter.
 ..
 10. UDBETALING AF HONORAR OG UDLÆG:
10.1 a) Ved myndighedernes godkendelse af den i pkt. 4.1.- a  

 nævnte bebyggelsesplan.
20 % b) Projektforslag 15 % c) Forprojekt 20 % d) Myndighedsprojekt 10 % e) Hovedprojekt 25 % f) Projektopfølgning 10 % ..
 14. SÆRLIGE BESTEMMELSER.
 14.1 Honorar i henhold til pkt. 10 er forfalden  

 til betaling 8 dage efter modtagelse af faktura.
 Ved for sen betaling tillægges 2 % i rente pr.  

 måned.
 ..
14.3 Uanset det i stk. 10 nævnte er  

 rådgiver indforstået med, at betaling af honorarrater  

 først skal betragtes som forfaldne til betaling 8 dage efter, at  

 byggelånet er etableret, henholdsvis at der er indgået aftale med  

 investor om finansiering af byggeprojektet." Den 8. juli 1994 indgik entreprenøren en  

 grundkøbsaftale med kommune A   købspris 1.307.500 DM.
Den 10. maj 1995 underskrev klager og entreprenøren  

 en allonge til aftalen af 22. maj 1994 om teknisk rådgivning og bistand  

 ved byggeopgaver.
Det hedder i allongen bl.a.:
 "Efterfølgende indhold erstatter afsnit 10.1 i  

 afsnit 10, udbetaling af honorar og udlæg.
 ALLONGE nr. 1 har til formål at regulere og definere  

 udbetaling af rådgiverens honorar for allerede udført  

 projekteringsarbejde som efterfølgende bestilles af klienten.
 Alle beløb er ekskl. moms og afgifter.
 Honorarfordeling og udbetaling.
 Etape I   bebyggelsesplan og projektforslag.
 For allerede udført projektering udbetales:
 a.
Når byggelån er etableret august (22 %) Kr. 2.000.000 b.
Senest ved udgangen af september 1995 (13 %) Kr. 1.154.375 ..
 Etape II   50 stk. rækkehuse.
 Allongen indeholder bestemmelser om honorarfordeling og  

 udbetaling ved yderligere tre etaper.
 Den 15. maj 1995 indgik entreprenøren og den  

 nuværende ejer af det indklagede selskab en aftale, hvori det bl.a.  

 hedder:
 ..
Udbetaling 100 %, renter 13 % p.a., løbetid 3  

 år, Sikkerhed: Samlet ejerpantebrev på 4.000.000,  

 på de tre købsobjekter i prioritet efter de indsatte  

 ejerpantebreve til gunst for forretningsbankerne på indtil 7.000.000  

 DM Lånet skal i det væsentlige tjene til at  

 afdække de fra selskabet indgåede grundstykskøbskontrakter  

 opståede købsprisfordringer." I en under sagen fremlagt budgetoversigt af 15. november  

 1995 fra selskab X om finansieringsbehov i DM fremgår bl.a.:
" 4 Architekthonorar, VE-plan + Gebäudeplanung, 1 BA Ausarbeitung derges.
VE-Planes + Planung von 5  

 Reihenhäusern 800.000,00 10 Baukosten, 5 stck.
Reihenhäuser Komplette Erstellung von 5 Reihenhäusern 1.050.000,00 Gesamt Finanzierungsbedarf 7.495.000,00" Den 8. juli 1996 blev der afholdt generalforsamling i  

 selskab X.
I referatet herfra udarbejdet af den nuværende ejers  

 advokat, hedder det bl.a.:
"På grund af selskabets kritiske situation  

 måtte der på generalforsamlingen konstateres, at i modstrid med  

 de lovmæssige forskrifter er der ikke blevet udfærdiget status  

 for 1994 og 1995, det til Finansamtet for 1994 fremsendte udkast viste falske  

 tal, intet reglementeret bogholderi for selskabet for året 1995 blev  

 gennemført og der kunne heller ikke fremlægges belæg eller  

 dokumenter over selskabets faktiske skyld.
Der blev gensidigt henvist til  

 mulige strafferetlige konsekvenser.
 Da anden enighed ikke kunne komme i stand, blev  

 følgende besluttet i henhold til dagsordenen:
 Med stemme fra den nuværende ejer af det indklagede  

 selskab bliver inddragelsen af entreprenørens Holding´s  

 forretningsandele besluttet ud fra en vægtig grund.
Efter denne beslutning erklærede klager, at han var  

 selskabets arkitekt, og at han pr. den 08.07.1996 har et krav på  

 750.000 DM overfor selskabet.
Dette tal blev foreholdt entreprenøren  

 med henblik på firmaskylden.
Der kunne ikke opnås enighed.
Direktør "entreprenøren" bliver af  

 vægtige grunde omgående afskediget." Med en skrivelse af 10. juli 1996 fremsendte klager  

 aftalen af 22. maj 1994 samt allongen af 10 maj. 1995 til den nuværende  

 ejer af det indklagede selskab.
 I en skrivelse dateret 16. juli 1996 (skal formentlig  

 være 18. juli 1996) fra klager til det indklagede selskab hedder det  

 bl.a.:
 "Indledningsvis tak for vort hyggelige møde i  

 går.
 Som aftalt fremsender jeg hermed kopi af en  

 opgørelse af 18.07.1996 til selskab X, hvoraf fremgår at vort  

 tilgodehavende er d. kr. 3.121.123,00.
Jeg er glad for din bekræftelse af at du vil afregne  

 vort tilgodehavende primo august 1996." I en skrivelse af 23. august 1996 meddelte  

 entreprenøren klager, at aktiverne i selskab X var afhændet til  

 den nuværende ejer, idet det ikke var muligt at gennemføre sagen  

 vedrørende kommune A under de oprindelige forudsætninger.
Ved skrivelse af 20. september 1996 rykkede klager under  

 henvisning til sin skrivelse af 16. (18) juli 1996 det indklagede selskab for  

 sit tilgodehavende på 3.121.123,05 kr.
Beløbet blev ikke betalt,  

 og efter nogen brevveksling mellem parterne indledte klager ved klageskrift  

 14. februar 1997, modtaget i Voldgiftsnævnet for Bygge- og  

 Anlægsvirksomhed den 14. marts 1997, voldgiftssag.
 Selskab X har efter den nuværende ejers overtagelse  

 af dette ændret navn til det indklagede selskabs navn.
 I den under sagen fremlagte Bebauungsplan nr. 42 hedder  

 det bl.a.:
"Området er overvejende indehavet af et byggevilligt  

 entreprenørfirma.
Oprindeligt var projektet planlagt af et andet  

 entreprenørfirma som, ud fra en projekt- og byggemodningsplan, ville  

 byggemodne og bebygge området.
Dette projekt foreligger allerede i  

 approberet form.
Entreprenørfirmaet kan dog ikke mere realisere  

 projektet inden for den foreskrevne tidsramme.
Derfor bliver projekt- og  

 byggemodningsplanen overført til bebyggelsesplan.
Det nye planprojekt  

 bliver benyttet til at udforme byggeriets bymæssige kvalitet  

 stærkere og samtidig reagere på den høje  

 efterspørgsel på enfamiliehuse.
 Byggemodning og opførsel af byggeriet tænkes  

 påbegyndt allerede i 1997.
 ..
Der foreligger en landsplanmæssig stillingtagen til  

 projekt- og byggemodningsplan nr. 9. Kontoret for egnsudvikling og  

 landsplaner ser det i deres interesse i størst muligt omfang at  

 tilgodese denne.
Eventuelt kan man, med henvisning til det daværende  

 projekts forløb, tilgodese en genbehandling, af den som vedtægt  

 behandlede projekt- og byggemodningssag nr. 9, eller imødekomme en  

 modereret interesse og vigtighed for projektet.
 ..
 I foråret 1997 bliver der, på grundlag af den  

 retsvedtagne projekt- og byggemodningsplan nr. 9, begyndt byggemodning og  

 opførelse af de første enfamiliehuse.
 ..
 Før projektet realiseres bliver der allerede i  

 foråret 1997 begyndt byggemodning af enkelte enfamiliehuse på  

 grundlag af projekt- og byggemodningsplan nr. 9.
Med vedtagelse af bebyggelsesplanen bliver projekt- og  

 byggemodningsplan nr. 9 sat ud af kraft." III.
Forklaringer.
Arkitekt fra klageren har bl.a. forklaret, at  

 selskabet der er klager i sagen, er 20 år gammelt, og at det ejes af  

 ham og en anden arkitekt.
Der arbejder i gennemsnit 15 personer i selskabet.  

 Selskabets kundegruppe udgøres fortrinsvis af større  

 foretagender som pensionskasser, forsikringsselskaber og lignende.
Der er  

 normalt tale om større boligbyggerier.
Selskabet indgår  

 også i udviklingsprojekter, hvor man i forbindelse med en investor er  

 med fra starten af.
Man har udfærdiget mange lokalplaner her i landet.  

 Selskabet har ikke arbejdet i Tyskland før, men f.eks. i Polen.
Man  

 har samarbejdet med entreprenøren i 10-12 år omkring adskillige  

 større projekter.
Denne sag startede i 1992/93, hvor arkitektfirmaet  

 blev kontaktet af en person fra byggeriet, der henledte opmærksomheden  

 på kommune A som et eventuelt interesseområde for firmaet.
Man  

 besøgte området og fandt det interessant.
Boligmassen i kommune  

 A var forfalden, og byen havde behov for nye boliger.
Det var klart, at man  

 ikke kunne løfte opgaven alene, men at man måtte have en  

 investor med fra begyndelsen.
Man kontaktede derfor entreprenøren og  

 beså stedet med ham i marts måned 1993. Entreprenøren var  

 interesseret, og der blev aftalt en fordeling af arbejdsopgaverne,  

 således at arkitektfirmaet skulle udfærdige lokalplan, medens  

 entreprenøren bl.a. skulle stå for finansiering og  

 grundkøb.
Man tog derefter kontakt til kommunen med henblik på  

 at få fastlagt rammerne for lokalplanen, herunder bebyggelsesprocent,  

 hustyper etc.
Der blev opnået god kontakt med tyske byplansarkitekter,  

 men for at sikre sig, at tyske byggeregler blev overholdt, indgik man aftale  

 med et tysk arkitektfirma, der skulle være med på den  

 tekstmæssige del af lokalplanen.
En formaliseret aftale med  

 entreprenøren blev først indgået den 18. maj 1994. Det  

 var helt normalt i samarbejdet med entreprenøren, at en formaliseret  

 aftale først blev indgået, når gennemførelsen af et  

 projekt kunne anses for realistisk.
Dette var tilfældet efter  

 lokalplanens godkendelse den 5. maj 1994. Det er helt normal praksis at  

 fordele honoraret som sket i aftalens punkt 10.1. Efter lokalplanens  

 godkendelse var det relevant at påbegynde byggemodningen, men dette var  

 ikke arkitektfirmaets opgave.
Entreprenøren tog kontakt til et tysk  

 ingeniørfirma herom.
Efter at byggemodningsprojektet var afsluttet,  

 hvilket kostede ca. 2 mio. kr., blev arbejdet med de første 5  

 rækkehuse igangsat i samarbejde med det tyske ingeniørfirma, nu  

 som konstruktionsingeniør.
Man blev stort set færdig med  

 myndighedsprojekteringen, men der manglede nogle konstruktionsdetaljer fra  

 det tyske ingeniørfirma, hvorfor byggeansøgning ikke blev  

 indgivet til de tyske myndigheder.
Materialet blev afleveret til  

 entreprenøren.
Allongen af 10. maj 1995, der er konciperet af  

 arkitektfirmaet, blev udfærdiget på foranledning af  

 entreprenøren, der havde planer om at medinddrage en investor.
Han  

 ønskede derfor større klarhed over, hvad arbejdet ville koste  

 fremover.
Hverken entreprenøren eller arkitektfirmaet var i tvivl om,  

 hvorledes arkitekthonoraret skulle betales, og der var ingen uenighed om de  

 første 35 % af dette.
Efter september 1995 begyndte man at rykke  

 entreprenøren for betaling.
Man havde altid tidligere fået  

 betaling, om end ikke altid til tiden.
Entreprenøren bad selskabet  

 vente med fakturering og oplyste, at der var opnået tilsagn om  

 finansiering.
Det var således alene et tidsspørgsmål,  

 hvornår udbetalingen ville ske.
I starten af 1996 ville man ikke vente  

 længere på betaling, hvorfor man fakturerede i marts 1996. Man  

 havde ikke på dette tidspunkt kontakt med den nuværende ejer af  

 det indklagede selskab.
I juli måned 1996 blev der afholdt  

 generalforsamling i entreprenørens selskab X.
Entreprenøren  

 opfordrede arkitektfirmaet til at deltage heri.
Forinden mødet  

 tilkendegav entreprenøren, at det nok ville være en god ide,  

 hvis arkitekthonoraret blev nedsat fra 3 mio. kr. til 2 mio. kr. så  

 ville pengene falde med det samme.
Man ønskede imidlertid ikke at  

 medvirke hertil.
Efter mødet, hvor entreprenøren blev afsat,  

 bad den nuværende ejer om et møde i Danmark.
Han kom hertil  

 nogle dage senere.
Forinden havde firmaet udfærdiget en  

 opgørelse over dets krav.
Opgørelsen blev gennemgået.
Den  

 nye ejer havde ingen indsigelser og erklærede at ville betale  

 beløbet på de ca. 3 mio. kr.
Ved besøg i kommune A i  

 sommeren 1997 konstaterede man - meget overraskende - at byggemodningen var i  

 fuld gang.
Projektet svarede stort set til lokalplan nr. 9. Vejforløb  

 og udstykning var helt identisk med denne plan, dog at vejføringen et  

 enkelt sted var ændret.
Det blev i kommune A oplyst, at man var i  

 færd med at udfærdige en Bebauungsplan (i det følgende  

 kaldt bebyggelsesplan nr. 42) for området.
Det må anses for  

 teknisk umuligt, at man har kunnet udfærdige de tegninger, der knytter  

 sig til bebyggelsesplan nr. 42, uden at have anvendt arkitektfirmaets  

 diskette.
Forskellen mellem lokalplan nr. 9 og den nye bebyggelsesplan nr. 42  

 ligger i, at der til lokalplan nr. 9 knytter sig en  

 gennemførelseskontakt.
Det gør der ikke til bebyggelsesplan nr.  

 42. Ved lokalplan nr. 9 er det den, der bestiller lokalplanen, i sagen  

 entreprenøren, der skal gennemføre byggeriet, og som skal  

 tilvejebringe den fulde finansiering heraf.
Kommunen ønskede en plan  

 svarende til lokalplan nr. 9. Man er ikke i arkitektfirmaet bekendt med, at  

 delfinansiering af byggeriet ikke skulle være mulig ved en plan  

 svarende til lokalplan nr. 9. Hverken entreprenøren eller den nye ejer  

 har på noget tidspunkt kritiseret arkitektfirmaets arbejde.
Den nye ejer af det indklagede selskab har bl.a.  

 forklaret, at han gennem en dansk byggeleder et par år før 1995  

 fik kontakt til entreprenøren.
Under et besøg i Berlin i 1995  

 fik han af entreprenøren tilbud om at komme med i kommune A projektet.  

 Han gik ind som passiv investor mod at overtage en ejerandel på 50 % af  

 entreprenørens selskab X og mod at yde et lån på ca. 4  

 mio.
DM til selskabet.
Han var under forhandlingerne repræsenteret af  

 advokat.
Der var ingen bogføring eller regnskaber for selskabet, men  

 der forelå en oversigt over udestående fordringer.
Oversigten,  

 der ikke viste det af nærværende sag omhandlede arkitekthonorar,  

 blev ikke drøftet i detaljer.
Lånet på de 4 mio.
DM blev  

 fortrinsvis anvendt til betaling af sælgerne af grundstykkerne i  

 projektet, medens resten var betaling for udlæg foretaget af  

 entreprenøren.
Han mente, at alle bestående kreditorer dermed  

 var betalt.
Han havde før aftalen fået at vide, at der var  

 tilsagn om finansiering, når grundstykkerne var betalt.
Det var  

 entreprenøren, der skulle tilvejebringe finansieringen af projektet,  

 men intet skete.
Han var selv med til et par møder i banken.
Når  

 det ikke lykkedes at opnå finansiering, skyldtes det dels  

 konjunkturmæssige årsager, dels entreprenørens  

 dårlige renommé. Han kunne ikke selv skaffe finansieringen.
Det  

 var han ikke kendt nok til i Tyskland.
Han tog selv initiativ til  

 generalforsamlingen i juli 1996 i entreprenørens selskab X.
Han  

 overvejede at gå ud af selskabet.
Muligvis skulle der ske salg til  

 tredjemand.
Han havde ikke talt med arkitekten før  

 generalforsamlingen.
Det kom her frem som et lyn fra himlen, at arkitekten  

 mente at have et krav mod selskabet på ca. 3 mio. kr.
Han var på  

 arkitektens kontor i Danmark kort efter generalforsamlingen.
Han blev her  

 informeret om, at selskabet skyldte arkitekten penge.
Han kan under  

 mødet have sagt, at hvis selskabet skyldte penge, måtte  

 selskabet betale.
Han har ikke reageret over for arkitektens krav af 16. (18)  

 juli 1996. Han betalte 500.000 DM for at overtage entreprenørens  

 aktier i selskabet for at blive eneejer.
Han kendte da arkitektens krav  

 på 3 mio. kr.
Entreprenøren har bl.a. forklaret, at han  

 har haft flere projekter sammen med arkitekten før projektet i kommune  

 A.
Lokalplanen er altafgørende, og det er helt sædvanligt, at en  

 formelig samarbejdsaftale først indgås, når der er  

 sikkerhed for, at lokalplanen godkendes.
Derfor er den skriftlige aftale  

 mellem ham og arkitektfirmaet først indgået den 18. maj 1994.  

 Indtil dette tidspunkt var der mundtligt aftalt retningslinjer for  

 samarbejdet, hvilket er helt normalt i branchen.
Han betalte arkitektfirmaet  

 et mindre beløb under lokalplanens udarbejdelse.
Han husker ikke,  

 hvornår forhandlingerne med den nye ejer påbegyndtes i forhold  

 til allongen af 10. maj 1995. Den nye ejer ønskede mere præcise  

 spilleregler for, hvornår ydelserne forfaldt.
Alle regnede med, at et  

 byggelån hurtigt blev opnået.
Dette var en klar  

 forudsætning for indholdet af allongen.
Når arkitektfirmaets krav  

 på 3 mio. kr. ikke er med i den oversigt, der medfulgte  

 overdragelsesaftalen af 15. maj 1995 mellem ham og den nye ejer, skyldtes  

 det, at oversigten, ud over beløb til betaling af grundstykkerne,  

 alene medtog forfalden gæld.
Man skyldte nok arkitektfirmaet godt 3  

 mio. kr., men beløbet var endnu ikke forfaldent.
Når han indgik  

 aftale med den nye ejer i 1995, var det, fordi han indså, at han ikke  

 ville være i stand til at løfte opgaven alene.
Han søgte  

 derfor en partner.
De tyske banker krævede, at grundene var betalt,  

 førend lån kunne ydes.
Den nye ejer havde to gange tidligere  

 søgt kontakt med ham for at få nogle opgaver.
Med et lån  

 på 4 mio.
DM var grundene betalt.
Den nye ejers lån rykkede op  

 for et pantebrev på 7 mio.
DM til finansiering af selve byggeriet.
Han  

 mente, at lånet var tilstrækkeligt til at få finansieringen  

 i gang.
Den nye ejer skulle fremsende egne kreditoplysninger, men var ikke  

 meget herfor.
Det var hans opfattelse, at den nye ejers advokat, ikke var  

 særlig interesseret i, at den nye ejer skulle gennemføre  

 byggeriet i samarbejde med vidnet.
Han havde mundtligt tilsagn fra en bank om  

 finansiering, men banken trak sig på grund af manglende oplysninger fra  

 den nye ejer.
Situationen tilspidsedes, dels som følge af  

 byggefristens udløb, dels på grund af arkitektfirmaets krav  

 på betaling.
Den nye ejer bad ham få disse forhold afklaret.
For  

 så vidt angår arkitekthonoraret foreholdt han den nye ejer, at  

 selskabet havde pligt til at betale.
Den nye ejer ønskede imidlertid  

 at slippe billigere.
Vidnet foreslog derfor arkitektfirmaet en betaling  

 på 500.000 DM, hvilket han også gjorde den nye ejer bekendt med.  

 Der var ingen kritik af arkitektydelsen, og kommunen A var glad for  

 projektet.
Den tyske arkitekt har bl.a. forklaret, at han  

 driver arkitektvirksomhed i Tyskland.
Midt i 1993 fik han af klager i  

 nærværende sag i opdrag at forestå den  

 tegningsmæssige og tekstmæssige udformning af lokalplan nr. 9.  

 Denne plan er knyttet til en investor og ledsages af en aftale mellem  

 investor og kommunen om realisering af det samlede projekt.
Bebyggelsesplan  

 nr. 42 er i tidsmæssig sammenhæng mere vidtfavnende.
I  

 realiseringen er man stillet friere.
Man er f.eks. således ikke bundet  

 til samme investor, ligesom man ikke er bundet til et bestemt  

 åremål i relation til gennemførelsen af projektet.  

 Kommunen havde interesse i en plan svarende til lokalplan nr. 9, der ikke  

 indeholdt økonomiske forpligtelser for kommunen, idet stort set alt  

 skulle betales af investor.
Den nye ejers advokat har bl.a. forklaret, at han  

 kom ind i det projekt, nærværende sag omhandler, i april/maj  

 1995. Den nye ejer fortalte ham, at entreprenøren havde tilbudt ham 50  

 % af selskabet X mod, at den nye ejer ydede et lån på 4 mio.
DM.  

 Der forelå ikke under forhandlingerne om den nye ejers indtræden  

 i selskabet regnskaber for dette.
Han ønskede derfor en liste over  

 selskabets gældsposter.
Entreprenøren udfærdigede listen,  

 men man diskuterede ikke enkelt kreditorer.
Der var et budget for fremtidige  

 omkostninger, hvortil også hørte arkitektomkostninger.
Budgettet  

 var bl.a. afgørende for overskuddets størrelse.
Budgettet blev  

 udfærdiget bl.a. for at forhindre, at de fremtidige  

 arkitektomkostninger skulle begrænse det fremtidige driftsresultat.  

 Arkitekt- og ingeniørudgifterne beløb sig til 3,6 mio.
DM.  

 Hverken i oversigten over gældsposter eller i budgettet over fremtidige  

 omkostninger indgik det beløb, som nærværende sag drejer  

 sig om.
Det var ham, der på den nye ejers vegne tog initiativet til at  

 indkalde til generalforsamlingen i juli 1996. Man var da blevet klar over, at  

 selskab X var insolvent.
Det var nødvendigt at indkalde til  

 generalforsamlingen for at beskytte den nye ejer.
Hvis entreprenøren  

 gik konkurs, ville den nye ejer risikere at miste hele sit indskud på 4  

 mio.
DM.
Han kendte ikke arkitektfirmaet før generalforsamlingen eller  

 dets krav.
Entreprenøren havde forsikret, at der intet krav bestod fra  

 arkitektfirmaet.
Når det ikke lykkedes for entreprenøren at  

 opnå finansiering af byggeriet, skyldtes det flere forhold.  

 Byggekonjunkturerne var ikke længere så gode som tidligere.  

 Endvidere var entreprenørens renommé dårligt.
Endelig var  

 lokalplan nr. 9 ikke egnet som plan for det omhandlede meget omfattende  

 byggeri.
Ved anvendelse af en sådan plan kan kommunen først give  

 sin endelige godkendelse, når alle foranstaltninger er iværksat,  

 d.v.s. at alle huse fysisk skal være opført, førend det  

 enkelte hus kan sælges.
Dette kunne ikke gennemføres på  

 grund af økonomien.
Usikkerheden var for stor til, at bankerne ville  

 finansiere.
Hvis man ikke har penge nok, skal man vælge en  

 bebyggelsesplan svarende til bebyggelsesplan nr. 42. Han er nu prokurist i  

 det indklagede selskab og ansvarlig for kommune A projektet.
Det har vist sig  

 nødvendigt med en ny plan, en Bebauungsplan.
Kommunen har givet  

 grønt lys for et projekt efter en sådan plan, og kommunen har  

 uddelegeret arbejdet til et privat byggearkitektfirma.
Omkostningerne ved  

 firmaets arbejde afholdes af det indklagede selskab.
Man havde håbet,  

 at man kunne gå ud fra de gamle tegninger og planer, men det har vist  

 sig umuligt på grund af de ændringer i projektet, kommunen har  

 ønsket.
Som følge af skiftet i planen har byen fået frie  

 hænder og har benyttet dette til at kræve en tættere  

 bebyggelse med mindre bygninger.
Kommunen har endvidere ønsket flere  

 grønne områder.
En oprindelig planlagt skole er samtidig blevet  

 opgivet.
Hele projektet, der nu kun angår salg af parcelhusgrunde, er  

 dermed væsentligt ændret.
Lokalplan nr. 9 er ophævet for en  

 måned siden.
Bebyggelsesplan nr. 42 er under godkendelse, men har endnu  

 ikke opnået retsvirkning.
Der er i dag solgt ca. 40 grunde.
En arkitekt ansat af det indklagede selskab har  

 bl.a. forklaret, at han i foråret 1997 hørte fra den nye ejers  

 advokat om byggeriet.
Han har deltaget i planlægning af den indre ring.  

 Han har ikke været inddraget i udarbejdelsen af bebyggelsesplan nr. 42,  

 men han kender den.
Han kender ikke nærmere til lokalplan nr. 9. En  

 plan svarende til lokalplan nr. 9 gør det muligt for en kommune at  

 realisere et byggeri forholdsvis hurtigt, men hele byggeriet skal realiseres  

 under ét.
Han mener, at lokalplan nr. 9 ikke er en egnet plan for et  

 byggeri som det i kommune A.
Byggeriet er af en sådan  

 størrelsesorden, at det er vanskeligt at realisere hele projektet som  

 en enhed.
En plan som lokalplan nr. 9 bruges ved mindre bebyggelser eller  

 industrianlæg.
Kommunen har godkendt projektet og må såvel  

 antages at have ønsket byggeriet udført som helhed.
Den  

 finansielle risiko påhvilede jo investor og ikke kommunen.
Et  

 sædvanligt arkitekthonorar for bebyggelsesplan og projektforslag ville  

 i Tyskland andrage ca. 100.000 DM.
Han har selv endnu ikke modtaget honorar  

 for sit arbejde i forbindelse med projektet i kommune A.
IV.
Klagerens procedure.
Klager har indledningsvis bemærket, at  

 indklagedes betalingsforpligtelse over for klager følger af aftalen af  

 22. maj 1994 suppleret med allongen af 10. maj 1995. Det følger af  

 allongen, at indklagede skal betale for lokalplan, forprojekt og projektering  

 af nogle rækkehuse. 2 mio. kr. skal betales, når byggeplan er  

 etableret i august og 1.154.375 kr. senest ved udgangen af september 1995.  

 Ifølge aftalen er klagers tilgodehavende således forfaldent til  

 betaling ultimo september 1995. Honoraret følger branchenormerne og er  

 helt sædvanligt både for klagers ydelse i et projekt som det  

 foreliggende og imellem samarbejdspartnerne.
Der er ikke senere mellem  

 parterne truffet modstående aftale, ligesom der ikke er indtrådt  

 omstændigheder, der skulle medføre, at betalingsaftalen ikke  

 skal gennemføres.
Betalingsforpligtelsen er ikke bestridt i tiden maj  

 1995 til maj 1996. Indklagede har ikke protesteret over klagers krav, men har  

 tværtimod over for denne i sommeren 1996 vedstået  

 betalingsforpligtelsen.
Klagers honorarkrav er ikke bortfaldet som følge af  

 manglende finansiering.
Ifølge aftalen af 15. maj 1995 mellem  

 entreprenøren og indklagede skulle sidstnævnte indskyde 4 mio.  

 DM i selskabet for at overtage 50 % af dette.
Med dette beløb kunne  

 grundene frikøbes.
Lokalplanen var allerede gennemført, og  

 finansieringsbehovet blev i november 1995 opgjort til ca. 7 mio.
DM.
Ingen  

 forudså på dette tidspunkt finansieringsproblemer.
Tanken om, at  

 finansieringen ikke skulle lykkes, var ikke fremme.
Honorarkravet var  

 definitivt forfaldent ultimo september 1995 og var ikke knyttet til  

 forudsætninger om byggelån.
At fakturering først skete i  

 1996, skyldtes alene klagers smidighed over for entreprenøren i det  

 mellem dem bestående samarbejde.
Den interne fordeling af de 4 mio.
DM  

 og opgørelsen af finansieringsbehovet havde intet med klager at  

 gøre.
Klagers honorarkrav er baseret på en aftale mellem  

 klager og entreprenørens projekteringsselskab.
Det er mellem disse  

 parter, striden står.
Hvad aktionærerne har fortalt hinanden, er  

 uden betydning for indklagedes pligt til at betale klager.
Indklagede  

 handlede i øvrigt med entreprenøren i sommeren 1996 på et  

 tidspunkt, hvor han var bekendt med, at klager havde et honorarkrav og dettes  

 størrelse.
Det er ganske udokumenteret og forkert, dels at klager  

 skulle have begået fejl ved valget af bebyggelsesplan, dels at klager  

 ikke skulle have taget hensyn til tysk byggeret.
Der er ikke på noget  

 tidspunkt rejst kritik af klagers arbejde.
Indklagedes advokats udsagn er  

 ikke underbygget.
Der er ikke efter lokalplan nr. 9 eller  

 gennemførelsesaftalen hertil noget til hinder for en successiv  

 bebyggelse, men alene tidsfrister for gennemførelsen af det samlede  

 byggeri.
Valget af planen er sket i samarbejde mellem professionelle  

 partnere, herunder kommune A.
For en investor ville en plan svarende til  

 bebyggelsesplan nr. 42 muligt være mere hensigtsmæssig end en  

 plan svarende til lokalplan nr. 9, medens denne plan vil være at  

 foretrække for professionelle arkitekter og entreprenører.  

 På tidspunktet for indklagedes indtræden i det indklagede selskab  

 i 1996 var der klart tale om lokalplan nr. 9.
Byggemodning er nu gennemført, og bebyggelsen  

 skyder op på grundlag af lokalplan nr. 9, der har været  

 regelgrundlaget indtil udgangen af marts 1998. Bebyggelsesplan nr. 42 er i  

 alt væsentlig identisk med lokalplan nr. 9, og det er  

 meningsløst at hævde, at det har været nødvendigt  

 efter opgivelsen af lokalplan nr. 9 at starte helt forfra.
Klagers indsats i  

 forbindelse med lokalplanen har været meget betydelig, og indsatsen er  

 ydet efter parternes aftale og må honoreres herefter.
Det ville  

 være urimeligt, hvis indklagede kunne tilegne sig produktet og  

 sælge det uden at yde arkitektvederlag til klager.
 Der er i det foreliggende intet grundlag for, at klagers  

 honorar skulle bortfalde eller nedsættes i medfør af  

 aftalelovens § 36.
V.
Indklagedes procedure.
Indklagede har indledningsvis anført, at  

 hovedparten af det tegningsmateriale, som klager kræver betaling for,  

 var udført såvel før stiftelsen af selskab X som  

 før aftalen af 22. maj mellem klager og entreprenøren.
Det  

 nævnte selskab var stiftet med en kapital på 50.000 DM, der end  

 ikke var indbetalt kontant, og selskabet kunne ikke forventes at kunne  

 honorere klagers krav.
Der var mellem sagens parter en klar aftale om, at klagers  

 honorar skulle udbetales ved 100% fremmed finansiering.
En sådan  

 finansiering blev ikke opnået og kunne ikke opnås på  

 baggrund af det af klageren udførte arbejde.
Ifølge pkt. 14.3 i  

 aftalen af 22. maj 1994 skulle betaling af klager afvente finansiering af  

 byggeprojektet.
Der skete ikke nogen realitetsændring heri ved allongen  

 af 10. maj 1995. Bestemmelserne i punkt a og b om honorarfordelingen i etape  

 I, der alene erstatter punkt 10.1 i aftalen af 22. maj 1994, men ikke punkt  

 14.3, må naturligvis læses i sammenhæng, således at  

 udbetaling først skal ske, når byggelån er etableret.  

 Skulle der efter formuleringen være tvivl herom, må denne tvivl  

 komme klager, der har konciperet allongen, til skade.
Indklagedes opfattelse  

 er bekræftet af entreprenøren, hvorefter selskabet nok skyldte  

 klager penge, men gælden var ikke forfalden.
Den i aftalen af 22. maj  

 1994 og i allongen af 10. maj 1995 nævnte finansiering blev aldrig  

 opnået, uden at dette kan lægges indklagede til last.
Den  

 manglende finansiering var årsag til, at det indklagede selskab  

 måtte opgive lokalplan nr. 9 og erstatte denne med en helt ny plan.
Den  

 manglende finansiering må medføre, at klager ikke har krav  

 på honorar.
Såfremt den manglende finansiering af byggeprojektet  

 ikke kan begrunde frifindelse af indklagede, må honoraret til klager  

 bortfalde helt eller delvis som følge af, at klagers arbejde er  

 værdiløst for indklagede.
Det kan ikke tillægges  

 betydning, at kommunen har godkendt lokalplanen.
Kommunen havde ingen  

 interesse i at fraråde planen.
Man havde tværtimod interesse i at  

 binde en investor op på gennemførelse og betaling af hele  

 projektet.
Hverken klager, der første gang opererede i Tyskland, eller  

 entreprenøren kendte forskel på de to slags planer, ligesom  

 ingen af dem var bekendt med forbuddet mod opdeling.
En samlet  

 gennemførelse af projektet efter lokalplan nr. 9 ville have  

 krævet en investering på 40 mio.
DM.
En finansiering i  

 overensstemmelse hermed var helt urealistisk.
Da projektet ikke kunne  

 gennemføres efter lokalplan nr. 9, måtte denne opgives og en  

 helt ny plan udarbejdes.
Da kommune A var frigjort af den oprindelige plan,  

 ønskede kommunen en ændret bebyggelse.
Klagers ydelse har vist  

 sig uanvendelig for indklagede på grund af et for stort  

 finansieringsbehov.
Klager har begået en klar faglig fejl ved at ville  

 gennemføre projektet efter lokalplan nr. 9 i stedet for en plan  

 svarende til bebyggelsesplan nr. 42 og ved ikke at rådgive det  

 indklagede selskab om de forskellige plantyper.
Det har været  

 nødvendigt at skrotte klagers arbejde, og dennes honorar må  

 derfor bortfalde eller væsentligt nedsættes.
Såfremt hverken den manglende finansiering af  

 byggeriet eller uanvendeligheden af klagers projekt kan føre til det  

 af indklagede påståede resultat, må klagers honorar  

 bortfalde eller hvert fald nedsættes i medfør af aftalelovens §  

 36. Forholdene ved indgåelsen af aftalen af 24. maj 1994, aftalens  

 indhold og efterfølgende omstændigheder må føre til  

 dette resultat.
Arbejdet er fra starten af udført af klager på  

 eget initiativ og uden rekvisition fra tredjemand.
Der kan herefter ikke  

 kræves betaling, når anstrengelserne ikke bar frugt.
En aftalt  

 betaling på 35 % af arkitekthonoraret alene for lokalplan nr. 9,  

 forprojektet og projekteringen af nogle rækkehuse er urimeligt  

 højt og helt usædvanligt efter tysk byggeret.
En tysk arkitekt  

 ville have kunnet kræve 100.000 DM.
Indklagede er af  

 entreprenøren holdt i uvidenhed om klagers krav, og klager har undladt  

 før sommeren 1996 at kontakte indklagede om kravet.
Indklagede har  

 ikke over for klager vedstået gælden, men alene givet udtryk for,  

 at selskabet hæftede for, hvad det juridisk var forpligtet til.  

 Indklagede har ikke påtaget sig videregående forpligtelser.
VI.
Voldgiftsrettens bemærkninger.
Det følger af aftalen af 22. maj 1994 mellem  

 klager og det indklagede selskab suppleret med allongen af 10. maj 1995, at  

 det indklagede selskab har påtaget sig at yde klager honorar for  

 teknisk rådgivning og bistand vedrørende et byggeprojekt i  

 kommune A omfattende bl.a. bebyggelsesplan, samt projektering af et antal  

 rækkehuse.
Ifølge punkt 14.3 i aftalen af 22. maj 1994 har  

 klager erklæret sig indforstået med, at betaling af honorarrater  

 først skal anses som forfaldne til betaling 8 dage efter, at  

 byggelån er etableret, eller aftale med investor om finansiering er  

 indgået.
Bestemmelsen er ikke ændret ved allongen af 10. maj  

 1995, hvorefter der for allerede udført projektering skal udbetales a.  

 2 mio. kr., når byggelån er etableret i august, medens b.  

 1.154.375 kr. skal betales senest ved udgangen af september 1995.  

 Voldgiftsretten finder at måtte give indklagede medhold i, at  

 bestemmelsen i allongen under punkt a. og punkt b. naturligt må  

 læses i sammenhæng, således at klager herved er  

 indgået på at afvente betaling, indtil finansieringen af  

 byggeriet var tilvejebragt.
Imidlertid må det efter de afgivne forklaringer  

 lægges til grund, at såvel klager som indklagede på  

 tidspunktet for allongens oprettelse anså finansiering for umiddelbart  

 forestående.
Entreprenøren har således forklaret, at der  

 forelå finansieringstilsagn fra en tysk bank, når grundstykkerne  

 var betalt.
Midler hertil ville blive tilvejebragt ved lånet på 4  

 mio.
DM fra den nuværende ejer af det indklagede selskab ifølge  

 aftalen af 15. maj 1995 mellem entreprenøren og den nuværende  

 ejer.
Det har således ligget helt uden for parternes  

 forudsætninger, at finansieringen ikke skulle blive tilvejebragt.
Der  

 er derfor ved affattelsen af allongen taget stilling til, hvad der skulle  

 gælde, hvis finansieringen ikke blev opnået.
Voldgiftsretten  

 finder på denne baggrund, at der ikke i ordlyden af allongen kan  

 indlægges nogen opgivelse fra klagers side af honorarkravet for det  

 tilfælde, at denne situation indtraf.
Klager har for så vidt  

 angår bebyggelsesplan, projektforslag og projektering af nogle  

 rækkehuse udført det arbejde, der var aftalt mellem klager og  

 indklagede, og den manglende finansiering af projektet kan ikke begrunde, at  

 indklagede ikke skal betale for klagers ydelser.
Det forhold, at hovedparten  

 af arbejdet af klager er udført før aftalen af 22. maj 1994,  

 kan ikke føre til noget andet resultat.
Arbejdet er udført  

 efter retningslinjer mundtligt aftalt mellem parterne, og det var efter det  

 oplyste sædvanligt i samarbejdet mellem klager og entreprenøren,  

 at formelig aftale først blev indgået, når der var rimelig  

 sikkerhed for, at projektet kunne realiseres.
At fakturering fra klagers side  

 først skete i marts 1996, kan heller ikke tillægges betydning  

 for resultatet.
Fakturering blev udskudt efter ønske fra  

 entreprenøren.
Såvel den mundtlige som den senere skriftlige aftale  

 af 22. maj 1994 mellem klager og indklagede angik en Vorhaben- und  

 Erschliessungsplan (VE-plan nr. 9). Gennemførelsen af projektet blev  

 forhandlet mellem entreprenøren og kommune A, og den aftale af 30.  

 marts 1994, som blev indgået mellem disse, var også en aftale om  

 VE-plan.
Klager var uden indflydelse på sidstnævnte aftale og  

 havde således heller ikke indflydelse på, om aftalen indebar, at  

 alle huse skulle opføres før salg.
Voldgiftsretten finder på denne baggrund, at det  

 ikke kan bebrejdes klager som en faglig fejl, at VE-plan nr. 9 blev valgt i  

 stedet for en Bebauungsplan.
Det bemærkes herved, at klager var uden  

 indflydelse på finansieringen af projektet.
Det er ikke nærmere  

 oplyst eller dokumenteret, i hvilket omfang formen for bebyggelsesplan har  

 været drøftet mellem parterne.
Det fremgår derimod af det  

 foreliggende materiale, at klager har leveret den ydelse, der var aftalt.
Voldgiftsretten finder, at der ikke er noget grundlag for  

 at fastslå, at lokalplan nr. 9 har været uanvendelig, selv efter  

 at det indklagede selskab og kommune A ønskede et ændret  

 byggeri.
Det fremgår efter voldgiftsrettens opfattelse klart, at  

 bebyggelsesplan nr. 42 er baseret på lokalplan nr. 9. Der er herefter  

 ikke grundlag for at lade klagers honorar bortfalde eller nedsætte  

 under henvisning til, at klagers arbejde har været  

 værdiløst for indklagede.
Voldgiftsretten finder endelig, at der ikke i forholdene  

 ved indgåelsen af aftalen af 22. maj 1994, i denne aftales indhold  

 eller i efterfølgende omstændigheder er grundlag for at lade  

 klagers krav på honorar for det udførte arbejde bortfalde eller  

 nedsætte i medfør af bestemmelsen i aftalelovens § 36. Klagers  

 arbejde er ikke udført uden rekvisition, men efter aftale med  

 indklagede, og det krævede honorar er ikke usædvanligt efter  

 dansk byggeret.
Selv om det måtte lægges til grund, at  

 entreprenøren har forholdt den nuværende ejer af det indklagede  

 selskab oplysninger om klagers krav, kan dette ikke tillægges betydning  

 i forholdet mellem klager og indklagede.
Som følge af det anførte skal indklagede  

 betale 3.121.123,05 kr. til klager.
Indklagede har ikke haft  

 bemærkninger til klagers rentepåstand.
 Indklagede skal i sagsomkostninger til klager betale  

 100.000 kr.
 Indklagede skal betale de med voldgiftsrettens behandling  

 af sagen forbundne omkostninger.
Der afsiges herefter sålydende KENDELSE:
 Indklagede skal til klager betale 3.121.123,05 kr. med  

 tillæg af renter 2 % pr. måned fra den 19. marts 1996, til  

 betaling sker.
 I sagsomkostninger skal indklagede betale 100.000 kr. til  

 klager.
 I parternes indbyrdes forhold skal indklagede betale de  

 med voldgiftsrettens behandling af sagen forbundne omkostninger.
 De ikendte beløb skal betales inden 14 dage efter  

 denne kendelses afsigelse.
