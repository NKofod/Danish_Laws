§ 1 Vedtægtens område omfatter den danske del Flensborg fjord inden for linien  

 Kegnæs fyr - Birknakke - derunder Nybøl nor - og samtlige bugter, sunde,  

 fjorde og indskæringer syd for linien Varnæs hoved - Hellesøgaard på Als.
§ 2 Indtagelse, afmærkning og benyttelse af bundgarnspladser skal ske efter de  

 i den til enhver tid gældende almindelige lov om saltvandsfiskeri givne  

 bestemmelser, dog skal bundgarn, der måler fra 25 meter til 38 meter i  

 omkreds i ringen, og som er bestemt til fangst af blankål om efteråret,  

 bevare fortrinsretten i 3 år fra den 1. januar at regne, der følger efter  

 indtagelsesdagen af pladsen.
§ 3 Plads til åleruser, hvorved forstås ruseredskaber, der er bestemt til  

 fangst af ål, og som måler under 25 meter i omkreds i ringen, skal anses for  

 vedtægtsmæssigt indtaget, når der den 1. juni, eller dersom denne dag er en  

 helligdag, da den først påfølgende hverdag, på strandbredden eller i  

 strandkanten inden for pladsen findes anbragt en pæl mindst 1 meter høj,  

 hvorpå foruden vedkommendes navnebogstaver er angivet, hvor mange ruser der  

 ønskes udsat på pladsen og disses nummerorden i rækken regnet fra land, samt  

 endvidere, hvor mange meter fra land den inderste og den yderste pæl ønskes  

 anbragt.
Findes der den pågældende dag flere mærker på pladsen, foretages  

 lodtrækning om denne, om ønskes ved fiskerikontrollens mellemkomst.  

 Berettiget til at deltage i lodtrækning er enhver, hvis pæl har været anbragt  

 på pladsen til rette tid, og som er fyldt 18 år og i mindst 2 år har drevet  

 og driver fiskeri som erhverv.
 Den fisker, som lovlig har indtaget eller efter lodtrækning har fået  

 overladt en plads til åleruser, bevarer fortrinsretten til den i 3 år, når  

 han hvert år afmærker pladsen som foran ommeldt, når ruserne udsættes i  

 fiskedygtig stand inden det første mørke i september måned, og når pladsen  

 derefter benyttes til fiskeri for egen regning uden anden afbrydelse end den,  

 eventuel reparation og tørring af redskaberne måtte medføre.
Den, der har erhvervet sig ret til at benytte flere ålerusepladser, end  

 han kan og vil besætte, skal straks afgive de pladser, han ikke kan eller vil  

 besætte; i modsat fald straffes han med bøde i henhold til den gældende lov  

 om saltvandsfiskeri.
Om de således afgivne pladser finder der da om fornødent  

 ny lodtrækning sted.
 Som bruger af en åleruseplads kan kun indtegnes 1 mand.
 Den fisker, som i mindst 1 år forud for denne vedtægts ikrafttræden har  

 haft åleruser på en bestemt, lovlig indtaget åleruseplads, har dermed  

 erhvervet den i denne paragraf omhandlede fortrinsret til pladsen, når  

 afmærkningen og benyttelse af pladsen iøvrigt foregår efter fornævnte regler.
 Ålerusepladser skal renses for pæle, så snart fiskeriet ophører, og senest  

 den 1. december.
§ 4 Plads til rejeruser skal anses for vedtægtsmæssigt indtaget, når der den  

 1. marts kl. 9, eller dersom denne dag er en helligdag, da den først  

 påfølgende hverdag kl. 9 på pladsen, hvor redskabet ønskes anbragt, eller i  

 strandkanten eller på strandbredden inden for pladsen findes anbragt en pæl  

 med navnebogstaver.
Afmærkningen må ske ved fiskeren selv, hvor ikke  

 sygdomstilfælde eller andet lovligt forfald er til hinder derfor.
Dersom flere fiskere afmærker samme plads, foretages lodtrækning om  

 pladsen, om ønskes ved fiskerikontrollens mellemkomst.
Berettiget til at  

 deltage i lodtrækningen er enhver, hvis pæl har været anbragt i rette tid på  

 pladsen, og derhos er fyldt 18 år, og i mindst 2 år har drevet og driver  

 fiskeri som erhverv.
 Når den fisker, som lovlig har indtaget eller ved lodtrækning har fået  

 overladt en plads til rejeruser, inden 15. april anbringer sådanne ruser og  

 benytter dem i fiskesæsonen uden anden afbrydelse end den, som ugunstigt vejr  

 samt tørring, rensning og reparation af redskabet måtte medføre, bevarer han  

 fortrinsretten til pladsen sæsonen ud, når han lader mærkepælen og samtlige  

 rusepæle blive stående på stedet, når de til pælene hørende ruser ikke  

 anvendes andet sted, og når afbrydelsen ikke strækker sig over mere end 4  

 døgn.
Rejeruser skal til enhver tid vige for åleruser bestemt til fangst af  

 blankål, når pladsen for åleruser er indtaget på vedtægtsmæssig måde, jfr. §  

 3 i denne vedtægt.
Fiskeri med rejeruser er forbudt i tiden fra 1. november  

 til 1. marts kl. 9.
 Rejerusepælene skal optages og fjernes inden 1. november.
§ 5 Den indbyrdes sideafstand mellem bundgarn skal være 565 meter.
 Bundgarn må ikke sættes lovlig indtagne ålerusepladser nærmere end 280  

 meter til siden.
 Sideafstanden mellem almindelige små åleruser indbyrdes og mellem sådanne  

 ruser og bundgarn eller åleruser, der er indrettet til at klæde vandskorpen,  

 skal være lig med ruserækkens egen længde, dog ikke mindre end 70 meter og  

 ikke ud over 150 meter.
Den indbyrdes sideafstand mellem åleruser, der er indrettet til at klæde  

 vandskorpen, skal være mindst 280 meter.
Når sådanne ruser står på  

 fangstsiden af almindelige små åleruser, skal afstanden ligeledes være 280  

 meter.
 Sættes åleruser uden for anden mands åleruser, skal de sættes i samme  

 flugtlinie som det inderste redskab, og der skal være en åbning mellem  

 redskaberne på 10 meter.
 Den indbyrdes sideafstand mellem rejeruser skal være 50 meter.
Sættes rejeruser og andet redskab til fangst af rejer uden for anden mands  

 rejeredskab, skal de sættes i samme flugtlinie som det inderste redskab, og  

 der skal være en åbning mellem redskaberne på 5 meter.
Sommeråleruser, hvis  

 største bøjle er mindre end 1/2 meter i diameter, må sættes i en afstand af  

 20 meter fra rejeruser.
 Alle andre fiskeredskaber, kroge undtagne, må ikke sættes rejeruser  

 nærmere end 50 meter til siden og 5 meter uden for den yderste pæl.
 Vodtræk af enhver art må ikke udføres i en afstand af mindre end 50 meter  

 fra faststående redskaber.
 Rødspætte-, torske-, makrel- og sildegarn skal holdes i en afstand af 140  

 meter til siden af udsatte bundgarn og i en afstand af 40 meter udenfor.
§ 6 I tilfælde, hvor to eller flere redskabsejere er enige derom, skal der  

 intet være til hinder for, at deres redskaber kan anbringes med indbyrdes  

 mindre afstand end i denne vedtægt fastsat.
§ 7 De anførte afstande mellem redskaber må ikke overskrides på steder, hvor  

 flere fiskere ønsker at indtage fiskepladser, og forholdene iøvrigt egner sig  

 for anbringelse af flere redskaber eller rækker af redskaber inden for disse  

 afstande.
I tvivlstilfælde kan det efter fiskernes begæring afgøres af  

 fiskerikontrollen, om forholdene kræver større afstand mellem redskaberne.
§ 8 Snurpenot må ikke anvendes på de dele af vedtægtsområdet, hvor brug af  

 skovlvod i henhold til denne vedtægts § 9 er forbudt.
§ 9 Brug af skovlvod er forbudt på de i det følgende nærmere angivne dele af  

 vedtægtens område: 1. Vest for en linie fra Nykirke fyr på den tyske kyst  

 over vageren på Kragesand til St.
Borreshoved. 2. Nord for Sønderborg havns  

 sydlige grænse. 3. I Høruphav øst for en linie fra Kegnæs færgebro til  

 krattet på pynten af Trille.
 I de nævnte områder må fartøjer, der er under fiskeri, ikke have skovle om  

 bord.
 På vedtægtens øvrige område er brugen af skovlvod tilladt året rundt fra 1  

 time før solopgang til 1 time efter solnedgang.
§ 10 Sildetrawl, der spiles mellem 2 fartøjer, må under iagttagelse af de til  

 enhver tid for anvendelsen af dette redskab fastsatte bestemmelser angående  

 mål og de tider, hvori redskabet må bruges m.v., anvendes på den del af  

 vedtægtens område, hvor brug af skovlvod i henhold til denne vedtægts § 9 er  

 tilladt.
§ 11 I Nybøl nor, i Høruphav øst for en linie fra Kegnæs færgebro til krattet  

 på pynten af Trille, i Augustenborg fjord syd for en linie fra den nordligste  

 spids af Arnkilds huk til nordvestsiden af Stevning hoved (pynten mellem  

 Stevning nor og Sandvig), og i Dyvig inden for Steg skal brug af ethvert  

 vodredskab, der slæbes over bunden fæstnet til båd eller fartøj, der bevæges  

 ved maskine eller sejlkraft, være forbudt med undtagelse af ålevod med stage.
 Ligeledes skal det være tilladt fra eet fartøj at udsætte silkevod under  

 benyttelse af motorkraft, hvorimod det ved indhivningen skal være forbudt at  

 anvende anden kraft end håndkraft eller håndspil.
§ 12 På vedtægtens område skal brugen af stangredskaber være forbudt i tiden  

 fra 1. april til 31. oktober.
§ 13 Ved tidsangivelser i denne vedtægt medregnes såvel den førstnævnes som den  

 sidstnævnte dag.
§ 14 For alle forhold, hvorom der ikke i denne vedtægt er givet særlige  

 bestemmelser, gælder bestemmelserne i den til enhver tid gældende almindelige  

 lov om saltvandsfiskeri.
 Foranstående i henhold til lov om saltvandsfiskeri af 19. december 1951,  

 kapitel 2, udarbejdede vedtægt stadfæstes herved, således at den træder i  

 kraft den 1. oktober 1952, fra hvilket tidspunkt den under 15. maj 1931  

 stadfæstede vedtægt for fiskeriet i den sydlige del af de sønderjydske vande  

 med tillæg af 29. juli 1931 bortfalder.
 FISKERIMINISTERIET, den 3. september  

 1952.
KNUD REE /G.L.
Mourier.
