Fremsat den 28. marts 2008 af skatteministeren (Kristian Jensen) Forslag til Lov om ændring af ligningsloven og lov om arbejdsmarkedsbidrag (Skattefritagelse for reservebedsteforældre og selvvalgt uddannelse) § 1 I lov om påligningen af indkomstskat til staten (ligningsloven), jf. lovbekendtgørelse nr. 1061 af 24. oktober 2006, som ændret senest ved § 7 i lov nr. 1534 af 19. december 2007, foretages følgende ændringer:
 1. Efter § 7 Z indsættes:
»§ 7 Æ.
Ved opgørelse af den skattepligtige indkomst medregnes ikke vederlag eller godtgørelser, som med henblik på pasning af syge børn i en privat husstand udbetales af personer i husstanden til personer over 60 år.
Følgende betingelser skal være opfyldte:
1) Den samlede indtægt for den pågældende ved børnepasningen overstiger ikke et grundbeløb på 1.650 kr. årligt.
Beløbet reguleres efter personskattelovens § 20.
 2) Udgifter i forbindelse med børnepasningen fradrages ikke i den skattepligtige indkomst.
3) Børnepasseren deltager i en ordning, som skal være administreret af kommunen eller en frivillig social organisation.
Det skal af foreningen eller fondens vedtægter bl.a. fremgå, at ordningen er rettet mod syge børn.
Den kommune, hvori ordningen fungerer, skal have ordningen, herunder sædvanlige vedtægtsmæssige oplysninger, registreret som en reservebedsteforældreordning« 2. I § 31, stk. 1, 3. pkt., ændres »samt gives til medlemmer af en fagforening, arbejdsløshedskasse eller pensionskasse« til: »gives til medlemmer af en fagforening, arbejdsløshedskasse eller pensionskasse, samt gives til arbejdstagere som led i selvvalgt kompetenceudvikling i henhold til kollektiv overenskomst.« § 2 I lov om arbejdsmarkedsbidrag, jf. lovbekendtgørelse nr. 1018 af 10. oktober 2006, som ændret senest ved § 2 i lov nr. 1534 af 19. december 2007, foretages følgende ændring:
 1. I § 8 indsættes som stk. 8:
»Stk. 8. Vederlag m.v. omfattet af ligningslovens § 7 Æ medregnes ikke til bidragsgrundlaget.« § 3 Stk. 1. Loven træder i kraft 1. juli 2008.
 Stk. 2. Loven har virkning fra og med indkomståret 2008.
Bemærkninger til lovforslaget Almindelige bemærkninger 1. Lovforslaget består af to dele, dels en skattefritagelse for vederlag, som med henblik på pasning af syge børn i en privat husstand udbetales af personer i husstanden til personer over 60 år, såkaldte reservebedsteforældre, dels en skattefritagelse for selvvalgt uddannelse, der i henhold til en kollektiv overenskomst udbetales til arbejdstageres kompetenceudvikling.
1.1. Ordningen for reservebedsteforældre Formålet med lovforslaget er at skabe bedre muligheder for forældre til at få passet deres børn, når børnene er syge.
Dette sker ved at etablere en ordning om skattefritagelse for beløb op til 3.000 kr. årligt (reguleret grundbeløb i 2008) for personer over 60 år, som er parate til at påtage sig dette arbejde.
Det er typisk personer, der har trukket sig tilbage fra arbejdsmarkedet, men som ønsker at have kontakt til børnefamilier.
I flere kommuner er der indført forskellige former for ordninger med ældre, som træder til ved børns sygdom.
Som et led i ordningen modtager de pågældende typisk en mindre betaling fra forældrene.
Der har været tvivl om, i hvilket omfang sådanne indkomster er skattepligtige.
Spørgsmålet har i oktober 2007 været behandlet i Skatterådet, som traf afgørelse om, at indkomsten er skattepligtig.
Skatterådet kom frem til, at vederlaget må anses som honorarindkomst, og at indkomsten opgøres som en nettoindtægt, hvor reservebedsteforældrenes udgifter kan fratrækkes i den personlige indkomst indenfor det modtagne vederlag.
Vederlaget kan ikke umiddelbart karakteriseres som en godtgørelse, der ville kunne udbetales skattefrit efter ligningslovens § 7 M til frivillige medhjælpere i foreninger.
På den baggrund har regeringen fundet det hensigtsmæssigt at foreslå vederlaget fritaget for beskatning med henblik på at skabe grundlag for, at ressourcer hos den ældre del af befolkningen kan nyttiggøres til gavn for både ældre og familierne.
Det fremgår således af regeringsgrundlaget »Mulighedernes Samfund«, at regeringen senest i foråret 2008 vil gøre vederlaget til reservebedsteforældre, som bl.a. går til dækning af forskellige udgifter, reservebedsteforældrene har i forbindelse med pasningen, skattefri.
Reservebedsteforældreordningen skal ikke konkurrere med andre etablerede pasningsordninger, hvor indtægten som hidtil er skattepligtig ligesom al anden indkomst.
Ordningen sigter på at fremme kontakten mellem generationerne omkring en praktisk løsning af særlige pasningsproblemer i forbindelse med børns sygdom.
Målgruppen er især børnefamilier, som ikke har mulighed for gennem andre sociale kontakter at få dækket et akut behov for børnepasning i tilfælde af barnets sygdom.
Reservebedsteforældreordningen er en frivillig ordning, som blandt andet er oprettet i København og Køge.
I flere andre kommuner er der lignende ordninger, men det skønnes, at antallet af reservebedsteforældreordninger er relativt begrænset.
Med henblik på at skabe åbenhed og gennemskuelighed omkring reservebedsteforældreordningerne vil det være hensigtsmæssigt, at kommunen registrerer de ordninger, som drives af frivillige sociale organisationer.
Oplysningerne, herunder identifikation af foreningen og oplysninger om vedtægtsmæssige bestemmelser m.v., skal derfor registreres i den eller de kommuner, hvor ordningen opererer.
 Den foreslåede skattefritagelse indebærer, at man helt fjerner en eventuel usikkerhed hos borgerne om de skattemæssige forhold i forbindelse med denne form for børnepasning.
1.2. Selvvalgt uddannelse I forbindelse med overenskomstfornyelserne i 2007 blev arbejdsmarkedets parter enige om at støtte medarbejdernes muligheder for at udvikle deres kompetencer gennem selvvalgt uddannelse.
Blandt andet på LO/DA-området har man valgt at lade et mellemled mellem arbejdsgivere og arbejdstagere i form af såkaldte kompetenceudviklingsfonde administrere den selvvalgte uddannelse.
Tilsvarende har CO-industri og Dansk Industri etableret Industriens Kompetenceudviklingsfond.
Udbetalinger fra sådanne mellemled til medarbejderne vil være skattepligtige.
Med forslaget gøres udbetalinger til dækning af deltagerbetaling samt transportomkostninger knyttet til uddannelsesaktiviteten skattefri for medarbejderne, svarende til den gældende skattefrihed af arbejdsgivers direkte afholdelse af udgifter til en ansats efteruddannelse.
2. Økonomiske konsekvenser for det offentlige Forslaget skønnes at medføre et ubetydeligt provenutab, der vedrører skattefritagelsen for reservebedsteforældre.
Der er intet provenutab ved udbetalinger til selvvalgt uddannelse.
3. Administrative konsekvenser for det offentlige Lovforslaget skønnes ikke at medføre administrative udgifter for stat eller regioner, og kun ubetydelige udgifter ved kommunernes registrering af pasningsordningerne.
4. Økonomiske og administrative konsekvenser for erhvervslivet Medarbejdere får bedre mulighed for pasning af syge børn samt bedre muligheder for kompetenceudvikling.
Lovforslaget har ingen administrative konsekvenser for erhvervslivet.
5. Miljømæssige konsekvenser Lovforslaget har ingen miljømæssige konsekvenser.
6. Administrative konsekvenser for borgerne Børnefamilier får lettere ved at få deres børn passet, når de er syge.
7. Forholdet til EU-retten Lovforslaget indeholder ikke EU-retlige aspekter.
8. Høring Lovforslaget har været til høring hos følgende organisationer m.v.: Advokatrådet, AErådet, Center for frivilligt socialt arbejde, Cepos, CO-industri, Dansk Arbejdsgiverforening, Dansk Industri, Dansk Iværksætterforening, Dansk Landbrug, Dansk Told- & Skatteforbund, Danske Regioner, De Danske Landboforeninger, Den Danske Skatteborgerforening, Erhvervs- og Selskabsstyrelsen, Foreningen af Statsautoriserede revisorer, Foreningen Danske Revisorer, Foreningen Registrerede Revisorer, Kommunernes Landsforening, Københavns Kommune, Køge Kommune, Landbrugsrådet, Landsorganisationen i Danmark, SKAT, Ældre Sagen og Århus Kommune.
 Indkomne høringssvar og kommentarer hertil er medtaget i lovforslaget som bilag 1.
