Nr BTL 64 Betænkning over Forslag til lov om ligebehandling af mænd og kvinder med  

 hensyn til beskæftigelse og barselorlov m.v.   

 Nr L 64 1988-89, 1. samling Afgivet af Arbejdsmarkedsudvalget Afgivet: 19890329 Udvalget har behandlet lovforslaget i en række møder og har stillet spørgsmål til arbejdsministeren, som denne har besvaret dels skriftligt, dels i samråd.
Endvidere har udvalget modtaget skriftlige  

 henvendelser fra Dansk Arbejdsgiverforening og Ligestillingsrådet.
Der er af  

 arbejdsministeren og af forskellige mindretal stillet ændringsforslag, hvorom  

 henvises til de ledsagende bemærkninger.
Herefter indstiller et  

mindretal (Socialdemokratiets og Socialistisk Folkepartis medlemmer af  

 udvalget) lovforslaget til vedtagelse med de af mindretallet stillede  

 og/eller tiltrådte ændringsforslag.
Et flertal inden for mindretallet  

 (Socialdemokratiets medlemmer af udvalget) konstaterer med tilfredshed, at  

 regeringen nu har opfyldt Socialdemokratiets krav om forbud mod afskedigelse  

 af gravide kvinder og af kvinder og mænd på barselorlov m.v.  

 Socialdemokratiet finder det tilfredsstillende, at lovforslaget under  

 udvalgsbehandlingen på dette felt er forbedret ved, at forbudet nu omfatter  

 situationer, hvor pågældende er på arbejdspladsen eller under fravær.
Denne  

 forbedring vil bl.a. sikre kvinder med bækkenløsningsproblemer.  

 Socialdemokratiet finder dog stadig, at ligebehandlingsloven på en række  

 områder burde styrkes yderligere.
En opfyldelse af de krav, Socialdemokratiet  

 har rejst både ved 1. behandling og under udvalgsarbejdet, ville have gjort  

 loven fuldstændig.
Kravene ville have sikret, - at en arbejdsgiver ved ansættelsessamtaler ikke kunne tillade sig  

 kønsdiskriminerende spørgsmål, - at tillidsrepræsentanter skulle deltage i ansættelsessamtalen, - at bevisbyrden ville påhvile arbejdsgiveren, når der opstår spørgsmål om  

 ligebehandlingslovens overtrædelse, - at der i alle afskedigelsessager alene skulle tages saglige hensyn, - at løngodtgørelseskravet kunne være op til 78 ugers løn, og - at lønmodtagerne kunne stille krav om genansættelse.
Disse krav har et  

 flertal under udvalgsarbejdet ikke kunnet tilslutte sig, men har desværre kun  

 bevæget sig til det absolutte mindstemål af forbedringer, som  

 Socialdemokratiet, Socialistisk Folkeparti og Det Radikale Venstre pålagde  

 regeringen i forrige folketingssamling.
Det er dybt beklageligt, at  

 regeringen ikke benyttede muligheden til at gøre ligebehandlingsloven  

 fuldstændig, men alene har valgt at læne sig op ad Dansk  

 Arbejdsgiverforening.
For danske mænd og kvinder er det uforståeligt og  

 ulogisk, når arbejdsgiverne hæger om ledelsesretten, at de så ikke  

 ansvarliggøres for en lovmedholdelig forvaltning.
Et mindretal inden for  

 mindretallet (Socialistisk Folkepartis medlemmer af udvalget) ønsker at  

 udtale, at når det er nødvendigt med ligeretslove, er det selvfølgelig, fordi  

 der i vort samfund stadig væk er en række områder, hvor ligeret ikke er en  

 selvfølgelighed.
Ingen er ubekendt med, at på trods af ligelønslove er der  

 rent faktisk ikke tale om, at ligelønnen er indført.
Det har mange årsager,  

 som ikke her skal beskrives.
Men det må være klart, at med love i hånden er  

 det muligt at komme videre i retning af ligeløn og anden ligebehandling.  

 Derfor har SF da også aktivt gennem mange år arbejdet for så god en  

 lovgivning som overhovedet muligt, hvad angår ligeløn, ligebehandling og  

 ligeret.
Det er mange år siden, at debatten om positive særforanstaltninger  

 startede.
Allerede i den første ligestillingslov forsøgte SF at få dette  

 indført, men uden held.
Heldigvis er kvindernes egen kamp for ligestilling  

 aldrig ophørt, men til gengæld for den store synlighed heraf i halvfjerdserne  

 er kampen ført ind der, hvor beslutningerne tages, og det er nu for mange  

 partier, der tidligere var imod særforanstaltninger, en selvfølge, at det må  

 til.
Der er dog stadig forskel på, hvor langt de forskellige partier vil gå,  

 hvilket da også fremgår af dette lovforslag.
Der er stillet ændringsforslag,  

 der ikke kan få alles støtte, hvilket er beklageligt.
Under alle  

 omstændigheder er nu et vigtigt princip indført, nemlig den omvendte  

 bevisbyrde ved afskedigelse på grund af graviditet, barsel og adoption og  

 ikke kun under fravær.
Der skal ikke herske tvivl om, at et godt samarbejde  

 ikke mindst mellem kvinderne fra de forskellige partier både i opposition og  

 bag regeringen har fået arbejdsministerens lovforslag forbedret betydeligt.  

 Derfor er det dobbelt ærgerligt, at det ikke lykkedes fuldt ud.
Det skal  

 tilføjes, at når det ikke fremgår af betænkningen, at SF selv har stillet  

 ændringsforslag, er det, fordi arbejdsministeren med ændringsforslag nr. 4  

 gjorde SF's ændringsforslag til sit.
Det skal ingen have utak for, tværtimod.  

 Et andet mindretal (Det Konservative Folkepartis, Venstres, Det  

 Radikale Venstres og Centrum-Demokraternes medlemmer af udvalget) indstiller  

 lovforslaget til vedtagelse med de af arbejdsministeren stillede  

 ændringsforslag.
Et tredje mindretal (Fremskridtspartiets medlem af  

 udvalget) indstiller lovforslaget til forkastelse ved 3. behandling,  

 men kan dog tiltræde det af arbejdsministeren under nr. 5 stillede  

 ændringsforslag.
Et fjerde mindretal (Kristeligt Folkepartis medlem af  

 udvalget) indstiller lovforslaget til vedtagelse og kan tiltræde de af  

 arbejdsministeren stillede ændringsforslag, men vil ved lovforslagets 2.  

 behandling redegøre for sin stilling til de øvrige ændringsforslag.
Ændringsforslag Af et mindretal (S og SF):
Til § 2 1) Som stk. 2 indsættes: »Stk. 2. En arbejdsgiver må  

 ved en ansættelsessamtale ikke stille spørgsmål om forhold, som det er  

 usagligt at tillægge betydning ved afgørelsen af, hvem der skal ansættes.  

 Tillidsrepræsentanten deltager i ansættelsessamtalen.« Til § 14 2) Som stk. 2 indsættes: »Stk. 2. Det påhviler  

 arbejdsgiveren at bevise, at der ikke er sket krænkelse ved overtrædelse af  

 §§ 2-5.« Til § 15 3) Paragraffen affattes således: » § 15.  

 Arbejdsgiveren må ved afskedigelser alene tage saglige hensyn, jf. § 4. Stk.  

 2. Det påhviler arbejdsgiveren alene at bevise, at der er taget saglige  

 hensyn.
Stk. 3. En afskedigelse, der er usaglig, underkendes efter påstand  

 herom.
En afskediget lønmodtager kan dog i stedet nedlægge påstand om en  

 godtgørelse.
Stk. 4. Godtgørelsen kan ikke overstige 78 ugers løn beregnet  

 efter den afskedigede lønmodtagers gennemsnitsfortjeneste gennem det sidste  

 år.« Til § 16 Af arbejdsministeren, tiltrådt af et flertal (S, KF, SF, V,  

 RV, CD og KRF): 4) I stk. 4 udgår ordene »fravær på grund  

 af«.
Til § 20 Af arbejdsministeren, tiltrådt af udvalget: 5) I stk.  

 1 ændres ordene »1. april« til: »1. maj«.
Bemærkninger Til nr. 1 Som sikring mod usaglige ansættelser er der behov for et  

 regelsæt, der sikrer ligebehandling af mænd og kvinder i forbindelse med de  

 ansættelsesprocedurer, som arbejdsgiverne betjener sig af.
Til nr. 2 Arbejdsgiverens ret til at lede og fordele arbejdet bør  

 naturligvis indebære, at denne ledelsesret forvaltes i overensstemmelse med  

 gældende lov, og arbejdsgiverne må til enhver tid kunne bevise, at  

 administrationen af ledelsesretten sker lovmedholdeligt.
Når arbejdsgiverne  

 hæger om ledelsesretten, er det således naturligt også at lægge bevisbyrden  

 for, at denne udøves ud fra saglige hensyn, hos dem, der er nærmest til at  

 begrunde egne dispositioner.
Til nr. 3 Ved usaglige afskedigelser er genansættelse foruden dækning af  

 løntabet i den mellemliggende periode eneste logiske konsekvens, såfremt den  

 usagligt afskedigede lønmodtager ønsker dette.
Det er i så henseende ikke  

 rimeligt at imødegå en obligatorisk adgang til genansættelse med mulige  

 efterfølgende samarbejdsvanskeligheder.
Efter genansættelsen påhviler det  

 begge parter at medvirke til et rimeligt samarbejde, og den genansattes  

 manglende vilje hertil udgør en saglig afskedigelsesgrund.
I situationen er  

 det arbejdsgiveren, der har foretaget en usaglig afskedigelse, og denne må  

 derfor naturligt bære risikoen, hvis samarbejdet ikke kan genetableres.  

 Godtgørelsen til den usagligt afskedigede lønmodtager, der ikke ønsker  

 genansættelse, må i alle tilfælde fastsættes ud fra niveauet, der fastlægges  

 i loven om beskyttelse mod afskedigelse på grund af foreningsforhold, idet  

 der ikke ses at være nogen begrundelse for at behandle disse tilfælde  

 forskelligt.
Der er efter Socialdemokratiets opfattelse heller ingen  

 begrundelse for at behandle afskedigelse af lønmodtagere, der er afskediget,  

 fordi de har fremsat krav om ligebehandling, anderledes end tilfælde, hvor en  

 afskedigelse er begrundet i et fremsat ønske om at udnytte ret til fravær,  

 eller fordi en sådan ret er udnyttet.
Til nr. 4 Efter ændringsforslaget vil der være omvendt bevisbyrde under  

 hele graviditeten og i hele barsel- og adoptionsperioden, uanset om den  

 pågældende lønmodtager har graviditetsorlov m.v. eller ej.
Barsel- og  

 adoptionsperioden er den periode, i hvilken en lønmodtager har ret til  

 fravær, herunder perioden indtil fraværet finder sted.
Perioden slutter, når  

 lønmodtageren vender tilbage fra orlov uden at have ret til yderligere  

 fravær.
