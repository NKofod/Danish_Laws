Fremsat den 15. november 2016 af udlændinge-, integrations- og boligministeren (Inger Støjberg) Forslag til Lov om ændring af udlændingeloven og kildeskatteloven (Opholdstilladelse med henblik på ansættelse på forskningscenteret European Spallation Source i Sverige, europæiske forskningsinfrastrukturkonsortiers anvendelse af skatteordningen for udenlandske forskere og nøglemedarbejdere m.v.) § 1 I udlændingeloven, jf. lovbekendtgørelse nr. 412 af 9. maj 2016, som ændret bl.a. ved lov nr. 661 af 8. juni 2016, lov nr. 612 af 8. juni 2016 og senest ved § 10 i lov nr. 665 af 8. juni 2016, foretages følgende ændringer:
 1. I § 4 a, stk. 2, indsættes efter § 9 a, stk. 2: eller 3.
 2. I § 4 c, stk. 4, nr. 5, indsættes efter § 9 a, stk. 2, nr. 1-10 eller 12,: eller stk. 3,.
 3. I § 9, stk. 36, udgår efter forhandling med børne- og undervisningsministeren.
 4. I § 9 a, stk. 1, ændres stk. 2 til: stk. 2 og 3.
 5. I § 9 a, stk. 2, nr. 10, ændres stk. 13 til: stk. 14.
 6. I § 9 a, stk. 2, nr. 12, stk. 15, der bliver stk. 16, stk. 17, der bliver stk. 18, og stk. 19, 1. og 2. pkt., der bliver stk. 20, 1. og 2. pkt., ændres stk. 16 til: stk. 17.
 7. I § 9 a indsættes efter stk. 2 som nyt stykke:
Stk. 3. Der kan efter ansøgning gives opholdstilladelse til en udlænding, der deltager i en ph.d.-uddannelse eller har indgået aftale eller fået tilbud om ansættelse på forskningscenteret European Spallation Source (ESS) i Sverige, hvis deltagelsen eller ansættelsen er knyttet til ESSs forskningsmæssige virksomhed.
Opholdstilladelse kan alene meddeles, hvis en tilsvarende deltagelse eller ansættelse i Danmark ville kunne danne grundlag for opholdstilladelse.
Opholdstilladelse skal betinges af, at udlændingen forud for afgørelsen om opholdstilladelse eller inden for en frist fastsat i afgørelsen dokumenterer at have ret til at arbejde i Sverige.  Stk. 3-21 bliver herefter stk. 4-22.
 8. I § 9 a, stk. 3, 1. pkt., der bliver stk. 4, 1. pkt., indsættes efter stk. 2: og 3.
 9. I § 9 a, stk. 4, 1.-4. pkt., der bliver stk. 5, 1.-4. pkt., indsættes efter stk. 2, nr. 1-8, 10 og 12: , og stk. 3.
 10. I § 9 a, stk. 6, 1. pkt., der bliver stk. 7, 1. pkt., indsættes efter stk. 2: og 3, og stk. 4, 1. pkt. ændres til: stk. 5, 1. pkt., og i 2. pkt. ændres Stk. 4, 3. pkt. til: Stk. 5, 3. pkt..
 11. I § 9 a, stk. 9, 1. pkt., der bliver stk. 10, 1. pkt., indsættes efter stk. 2, nr. 1-8, 10 og 12,: og stk. 3,.
 12. I § 9 a, stk. 10, 1. pkt., der bliver stk. 11, 1. pkt., ændres stk. 2, nr. 1 eller 2 eller nr. 12, litra a-c til: stk. 2, nr. 1, 2 eller 12, litra a-c, eller stk. 3, og i 2. pkt. ændres Stk. 3 og 9 til: Stk. 4 og 10.
 13. I § 9 a, stk. 18, der bliver stk. 19, ændres stk. 19 til: stk. 20.
 14. I § 9 a, stk. 20, der bliver stk. 21, ændres stk. 16-19 til: stk. 17-20.
 15. I § 9 a, stk. 21, der bliver stk. 22, ændres stk. 2, nr. 3 til: stk. 2, nr. 2.
 16. I § 9 h, stk. 1, nr. 4, indsættes efter § 9 a, stk. 2, nr. 1-12,: og stk. 3,.
 17. I § 9 h, stk. 1, nr. 13, ændres § 9 a, stk. 10 til: § 9 a, stk. 11.
 18. I § 9 h, stk. 3, 1. pkt., ændres  § 9 a, stk. 16 til:  § 9 a, stk. 17.
 19. I § 9 h, stk. 7, § 33, stk. 5, og § 52 b, stk. 2, nr. 3, ændres § 9 a, stk. 4-6 til: § 9 a, stk. 5-7.
 20. I § 9 m, stk. 1, ændres § 9 a, stk. 2, nr. 1-12, eller stk. 10 til: § 9 a, stk. 2, nr. 1-12, stk. 3 eller 11.
 21. I § 17, stk. 5, indsættes efter § 9 a, stk. 2, nr. 3 og 12,: og stk. 3,.
 22. I § 19, stk. 1, indsættes efter nr. 7 som nyt nummer:
8) Når opholdstilladelse er betinget af, at udlændingen inden for en frist fastsat i afgørelsen om opholdstilladelse dokumenterer at have ret til at arbejde i Sverige, jf. § 9 a, stk. 3, 3. pkt., og udlændingen ikke inden for fristen fremlægger en sådan dokumentation.  Nr. 8-13 bliver herefter nr. 9-14.
 23. I § 19, stk. 1, nr. 8, der bliver nr. 9, ændres § 9 a, stk. 3, 1. pkt. til: § 9 a, stk. 4, 1. pkt..
 24. I § 19, stk. 1, nr. 9, der bliver nr. 10, ændres § 9 a, stk. 3, 4. pkt. til: § 9 a, stk. 4, 4. pkt..
 25. I § 44 e, stk. 3, 1. pkt., ændres § 9 a, stk. 2 til: § 9 a, stk. 2 eller 3.
 26. I § 48 h ændres stk. 14 til: stk. 15.
 27. I § 52 b, stk. 2, nr. 5, ændres § 9 a, stk. 16 til: § 9 a, stk. 17.
 28. I § 52 b, stk. 2, nr. 6, ændres § 9 a, stk. 18 til: § 9 a, stk. 19, og to steder ændres § 9 a, stk. 19 til: § 9 a, stk. 20.
§ 2 I kildeskatteloven, jf. lovbekendtgørelse nr. 117 af 29. januar 2016, som ændret ved § 3 i lov nr. 1884 af 29. december 2015, § 2 i lov nr. 428 af 18. maj 2016 og § 8 i lov nr. 652 af 8. juni 2016, foretages følgende ændring:
 1. I § 48 E, stk. 2, indsættes som 2. pkt.:
1. pkt. gælder ikke indkomst fra et europæisk forskningsinfrastrukturkonsortium (ERIC), som er oprettet i henhold til Rådets forordning (EF) nr. 723/2009 af 25. juni 2009 om fællesskabsrammebestemmelser for et konsortium for en europæisk forskningsinfrastruktur (ERIC).  § 3 Stk. 1. Loven træder i kraft den 1. januar 2017.
 Stk. 2. § 2 har virkning for indkomst, der den 1. januar 2017 eller senere erhverves fra et europæisk forskningsinfrastrukturkonsortium (ERIC), som er oprettet i henhold til Rådets forordning (EF) nr. 723/2009 af 25. juni 2009 om fællesskabsrammebestemmelser for et konsortium for en europæisk forskningsinfrastruktur (ERIC).
§ 4 Loven gælder ikke for Færøerne og Grønland, men § 1 kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger Indholdsfortegnelse 1. Indledning 2. Lovforslagets baggrund og formål 3. Lovforslagets hovedindhold 3.1. Opholdstilladelse på baggrund af ansættelse ved European Spallation Source (ESS) 3.1.1. Gældende ret 3.1.2. Udlændinge-, Integrations- og Boligministeriets overvejelser og den foreslåede ordning 3.2. Ændring af kildeskatteloven 3.2.1. Gældende ret 3.2.2. Skatteministeriets overvejelser og den foreslåede ordning 4. De økonomiske og administrative konsekvenser for det offentlige 5. De økonomiske og administrative konsekvenser for erhvervslivet m.v.
6. De administrative konsekvenser for borgerne 7. De miljømæssige konsekvenser 8. Forholdet til EU-retten 9. Hørte myndigheder og organisationer m.v.
10. Sammenfattende skema 1. Indledning Lovforslaget skal udmønte de dele af aftale om forbedrede vilkår for rekruttering af højtkvalificeret arbejdskraft til European Spallation Source, som kræver ændring af udlændingeloven og kildeskatteloven.
 Aftalen blev indgået den 24. august 2016 mellem regeringen, Socialdemokratiet, Dansk Folkeparti, Liberal Alliance, Det Radikale Venstre, Socialistisk Folkeparti og Det Konservative Folkeparti.
Med lovforslaget forslås det at ændre udlændingeloven, således at udlændinge, der deltager i en ph.d.-uddannelse eller er tilbudt ansættelse på European Spallation Source (ESS), får mulighed for at få opholdstilladelse i Danmark, hvis deltagelsen i ph.d.-uddannelsen eller ansættelsen ved ESS er knyttet til ESSs forskningsmæssige virksomhed.
Det bemærkes, at den del af aftalen, der giver ESS-ansatte adgang til at bosætte sig i Danmark, udgør et forlig.
 Med lovforslaget foreslås det ligeledes at ændre kildeskatteloven, således at ansatte ved et europæisk infrastrukturkonsortiums (ERIC) faste driftssted i Danmark skal kunne anvende skatteordningen for udenlandske forskere og nøglemedarbejdere (forskerskatteordningen).
2. Lovforslagets baggrund og formål European Spallation Source (ESS) er en neutronspredningsfacilitet, der fungerer som et meget avanceret mikroskop.
ESS er konstrueret som et europæisk forskningsinfrastukturkonsortium, et såkaldt ERIC (European Research Infrastructure Consortium), hvilket betyder, at ESS er etableret i henhold til EUs rammebestemmelser for fælles anlæg af europæisk interesse.
Det primære anlæg bliver bygget i Lund, Sverige, mens et Data Management and Software Centre (DMSC) bliver placeret i København.
 ESS vil blive en af verdens mest avancerede forskningsfaciliteter.
Investeringen i ESS sker i samarbejde mellem Danmark, Sverige og en lang række europæiske partnerlande.
Sverige og Danmark deler værtsskabet for ESS og bidrager sammenlagt med lige under halvdelen af konstruktionsomkostningerne, mens den resterende finansiering tilvejebringes af europæiske partnerlande og EU.
ESS vil beskæftige ca. 500 personer, når faciliteten er fuldt operationsdygtig i 2025. Det anslås, at 60-80 tredjelandsstatsborgere vil blive ansat ved hovedfaciliteten i Lund, mens omkring 60 personer vil blive ansat på det nævnte Data Management and Software Centre i København.
Det forventes, at ESS vil levere de første neutroner til forskningsbrug i 2019.
Etableringen af ESS forventes at opbygge et særligt innovationsmiljø i Øresundsregionen.
ESS vil blive et samlingspunkt for nogle af verdens bedste forskere på det materiale- og bioteknologiske område, og med tiden vil det også kunne tiltrække en række udenlandske videnstunge virksomheder til Danmark.
Det vil være en samfundsøkonomisk gevinst for Danmark.
Effektanalyser peger på, at gevinsten for Danmark særligt afhænger af en succesfuld kompetenceoverførsel fra ESS til Danmark i form af tiltrækning af højtspecialiserede ESS-ansatte til eksisterende og nye virksomheder i Danmark.
 Denne kompetenceoverførsel ønsker aftalepartierne bag aftalen om forbedrede vilkår for rekruttering af højtkvalificeret arbejdskraft til European Spallation Source at understøtte.
Det indgår derfor i lovforslaget, at udlændinge, der deltager i en ph.d.-uddannelse eller har indgået aftale eller fået tilbud om ansættelse på forskningscenteret ESS i Sverige, får mulighed for at opnå opholdstilladelse i Danmark, hvis deltagelsen i ph.d.-uddannelsen eller ansættelsen ved ESS er knyttet til ESSs forskningsmæssige virksomhed.
Opfylder udlændingen de to nævnte betingelser, kan den pågældende få opholdstilladelse i Danmark, hvis en tilsvarende deltagelse eller ansættelse i Danmark ville kunne danne grundlag for opholdstilladelse, såfremt ESS lå her i landet.
Tilknytningen til Danmark i form af bopæl øger sandsynligheden for, at højtspecialiserede ESS-ansatte efterfølgende tager arbejde i Danmark.
 Aftalepartierne ønsker at understøtte muligheden for, at Danmark fuldt ud kan udnytte det potentiale, som Danmarks investering i ESS indebærer.
Det indgår endvidere i lovforslaget, at ansatte ved et europæisk infrastrukturkonsortium (ERIC) skal kunne anvende skatteordningen for udenlandske forskere og nøglemedarbejdere.
Det gælder også ansatte ved datacentret DMSC, der er ESS i Lunds faste driftssted i Danmark.
 Ordningen lemper betingelserne for at anvende forskerskatteordningen og gør det dermed lettere for de nævnte infrastrukturkonsortier, herunder ESS, at rekruttere højt kvalificerede udenlandske nøglemedarbejdere og forskere, som bosætter sig i Danmark.
 Endelig indebærer lovforslaget konsekvensændringer og enkelte præciseringer af udlændingeloven.
3. Lovforslagets hovedindhold 3.1. Opholdstilladelse på baggrund af ansættelse ved European Spallation Source (ESS) 3.1.1. Gældende ret Det følger af udlændingelovens § 9 a, stk. 1, at der kan gives opholdstilladelse til en udlænding på grundlag af beskæftigelse eller selvstændig erhvervsvirksomhed, jf. stk. 2. Efter udlændingelovens § 9 a, stk. 2, kan der efter ansøgning gives opholdstilladelse til en udlænding efter en række nærmere oplistede opholdsordninger, herunder positivlisten, beløbsordningen, fast-track ordningen, som forsker, gæsteforsker, trainee, på baggrund af udlændingens særlige individuelle kvalifikationer, som ansat på en boreplatform m.v., som ansat inden for landbrugsområdet eller som selvstændig erhvervsdrivende.
 Det er en grundlæggende forudsætning for at få opholds- og arbejdstilladelse efter § 9 a, stk. 2, at udlændingen skal udføre beskæftigelsen i Danmark.
 Herudover kan der dog efter ansøgning gives opholdstilladelse med henblik på jobsøgning til en udlænding, der har afsluttet en dansk kandidat- eller ph.d.-uddannelse senest 6 måneder før ansøgningens indgivelse (det såkaldte etableringskort). Dette følger af udlændingelovens § 9 a, stk. 2, nr. 9. Bestemmelsen er ikke til hinder for, at udlændingen bor i Danmark og arbejder i et andet land, men ansættelse i udlandet kan ikke danne grundlag for opholdstilladelse, når et etableringskort udløber.
Herudover er en række udlændinge med ret til ophold i Danmark eller med opholdstilladelse her i landet fritaget for krav om arbejdstilladelse, jf. udlændingelovens § 14, stk. 1. Det drejer sig bl.a. om udlændinge med opholdstilladelse som flygtninge efter udlændingelovens § 7 og udlændinge med opholdstilladelse som familiesammenførte efter udlændingelovens § 9. At være fritaget for krav om arbejdstilladelse indebærer, at det er uden betydning for udlændingens opholdstilladelse, hvor udlændingen arbejder.
En udlænding med opholdstilladelse efter udlændingelovens §§ 7 eller 9 kan således f.eks. bo i København og arbejde i Sverige, hvis dette sker i overensstemmelse med relevante svenske regler.
3.1.2. Udlændinge-, Integrations- og Boligministeriets overvejelser og den foreslåede ordning Med henblik på at understøtte, at Danmark får det maksimale udbytte af den danske investering i ESS-projektet, bl.a. i form af kompetenceoverførsel fra højtspecialiserede ESS-ansatte til danske virksomheder, foreslås det, at der indføres hjemmel til, at udlændinge, der deltager i en ph.d.-uddannelse eller har indgået aftale eller fået tilbud om ansættelse på forskningscenteret European Spallation Source (ESS) i Sverige, får mulighed for at opnå opholdstilladelse i Danmark, hvis deltagelsen eller ansættelsen er knyttet til ESSs forskningsmæssige virksomhed.
Det er desuden en betingelse, at en tilsvarende deltagelse eller ansættelse i Danmark ville kunne danne grundlag for opholdstilladelse, såfremt ESS var placeret her i landet.
 Det foreslås samtidig, at der skal kunne meddeles opholdstilladelse til medfølgende familie til udlændinge, der får opholdstilladelse på baggrund af deltagelse i en ph.d.-uddannelse eller ansættelse ved ESS.
Med forslagene vil Danmark have de bedste forudsætninger for at tiltrække højt specialiserede ESS-ansatte til virksomheder og forskningsinstitutioner i Danmark, da tilknytning til Danmark i form af bopæl og herboende familie, der er i beskæftigelse, går i skole, daginstitution m.v., øger sandsynligheden for, at ESS-ansatte efterfølgende tager arbejde her i landet.
Aftalepartierne ønsker således med forslaget at indfri det potentiale, som Danmarks investering i ESS indeholder.
Forslagene indebærer, at en udlænding, der deltager i en ph.d.-uddannelse eller er tilbudt ansættelse ved ESS i Sverige, efter ansøgning kan få opholdstilladelse i Danmark, hvis deltagelsen i ph.d.-uddannelsen eller ansættelsen er knyttet til ESSs forskningsmæssige virksomhed.
En forudsætning for meddelelse af opholdstilladelse er desuden, at deltagelsen eller den tilbudte ansættelse i Danmark ville kunne danne grundlag for opholdstilladelse, såfremt ESS var placeret her i landet.
En udlænding vil f.eks. kunne få opholdstilladelse på baggrund af en ansættelse med tilknytning til ESSs forskningsvirksomhed inden for et fagområde, hvor der er mangel på kvalificeret arbejdskraft (positivlisten), eller inden for et fagområde, hvor ansættelsen indebærer en årlig aflønning på mindst 400.000 kr. (i 2016-niveau), eller hvis udlændingen er tilbudt ansættelse som forsker.
Der vil endvidere kunne meddeles opholdstilladelse, hvis udlændingen skal deltage i en ph.d.-uddannelse tilknyttet ESSs forskningsvirksomhed.
Reglen vil bl.a. kunne omfatte forskere, ingeniører, teknisk højtuddannet personale, ph.d.-studerende og andre højtkvalificerede ansatte ved ESS, der udfører funktioner, der har tilknytning til ESSs forskningsvirksomhed.
Udlændinge, der udfører funktioner uden tilknytning til ESSs forskningsvirksomhed, vil derimod ikke kunne få opholdstilladelse efter bestemmelsen.
Det gælder f.eks. administrativt personale og kantinepersonale.
Udlændingen skal, inden Styrelsen for International Rekruttering og Integration træffer afgørelse om opholdstilladelse, fremlægge dokumentation for deltagelsen i en ph.d.-uddannelse eller for det konkrete ansættelsestilbud ved ESS.
Styrelsen for International Rekruttering og Integration skal på baggrund af den fremlagte dokumentation kunne vurdere deltagelsens eller ansættelsens karakter med henblik på at kunne tage stilling til, om der er tale om en deltagelse eller en stilling med tilknytning til ESSs forskningsvirksomhed.
Hvis udlændingen på tidspunktet for Styrelsen for International Rekruttering og Integrations afgørelse endnu ikke er i besiddelse af dokumentation for, at vedkommende må arbejde i Sverige, vil styrelsen i afgørelsen fastsætte en frist for, hvornår styrelsen senest skal modtage denne dokumentation.
Fristen vil som udgangspunkt blive fastsat til 3 måneder men kan forlænges, f.eks. hvis udlændingen dokumenterer at have en verserende sag hos de svenske udlændingemyndigheder.
Hvis udlændingen er fritaget for arbejdstilladelse i Sverige, skal der fremlægges dokumentation for dette.
Såfremt udlændingen ikke fremlægger den fornødne dokumentation, vil opholdstilladelsen blive inddraget.
Det bemærkes i øvrigt, at udlændingen selv er ansvarlig for at kunne indrejse lovligt i Sverige.
 Det bemærkes, at udlændinge, der indgiver ansøgning om opholdstilladelse med henblik på deltagelse i en ph.d.-uddannelse eller ansættelse ved ESS i Sverige, skal betale et gebyr svarende til det gebyr, der i dag skal indbetales for at indgive ansøgning om opholdstilladelse på baggrund af beskæftigelse, jf. herved udlændingelovens § 9 h, stk. 1, nr. 4.
Opholdstilladelsen med henblik på beskæftigelse ved ESS i Sverige vil som udgangspunkt ikke give mulighed for at tage arbejde her i landet.
En udlænding, der meddeles opholdstilladelse på baggrund af deltagelse i en ph.d.-uddannelse ved ESS, vil dog samtidig få ret til at arbejde 20 timer om ugen i Danmark ved siden af ph.d.-deltagelsen i ESS.
Hermed sidestilles ph.d.-deltagere ved ESS med udlændinge, der har opholdstilladelse i Danmark på baggrund af ph.d.-deltagelse her i landet.
Hvis udlændingen i andre tilfælde ønsker at arbejde i Danmark ved siden af beskæftigelsen ved ESS, skal udlændingen indgive særskilt ansøgning herom.
Det betyder, at en udlænding med opholdstilladelse med henblik på ansættelse ved ESS i Sverige, som ved siden af ansættelsen ved ESS, ønsker at være tilknyttet som forsker til f.eks. et dansk universitet, skal indgive ansøgning om arbejdstilladelse til bibeskæftigelse.
En sådan ansøgning skal indgives til Styrelsen for International Rekruttering og Integration.
Det vil være et krav for at få arbejdstilladelse til bibeskæftigelse, at ansættelsen i Danmark sker på sædvanlige løn- og ansættelsesvilkår.
Forslagene indebærer endvidere, at medfølgende familie til udlændinge, der har opholdstilladelse med henblik på deltagelse i en ph.d.-uddannelse eller ansættelse ved ESS i Sverige, efter ansøgning kan få opholdstilladelse her i landet.
Medfølgende familie omfatter som det altovervejende udgangspunkt alene ægtefælle, registreret partner eller fast samlever samt hjemmeboende børn under 18 år.
Eventuel medfølgende familie vil, som det i øvrigt gælder for medfølgende familie til udenlandske arbejdstagere i Danmark, være undtaget for krav om arbejdstilladelse.
Meddelelse af opholdstilladelse på baggrund af ansættelse ved ESS i Sverige er betinget af, at udlændingen under sit ophold i Danmark kan forsørge sig selv og eventuelle personer, som meddeles opholdstilladelse som følge af familiemæssig tilknytning til udlændingen.
Opholdstilladelse vil således blive betinget af, at udlændingen og eventuel medfølgende familie ikke modtager hjælp efter lov om aktiv socialpolitik.
Det svarer til, hvad der i øvrigt gælder for udlændinge med opholdstilladelse på baggrund af beskæftigelse her i landet samt deres eventuelle medfølgende familie.
 Det foreslås ligeledes, at udlændinge med opholdstilladelse på baggrund af ansættelse ved ESS i Sverige bliver fritaget for bortfaldsreglerne, jf. herved den foreslåede ændring af udlændingelovens § 17, stk. 5. Hermed vil udlændinge med opholdstilladelse på baggrund af deltagelse i en ph.d.-uddannelse eller ansættelse ved ESS i Sverige få samme fleksible vilkår som udenlandske forskere, der arbejder her i landet.
Det foreslås endvidere, at udlændinge, der har opholdstilladelse med henblik på deltagelse i en ph.d.-uddannelse eller ansættelse ved ESS i Sverige, omfattes af jobskiftereglen i udlændingelovens § 9 a, stk. 9, der med lovforslaget bliver § 9 a, stk. 10. Det følger af udlændingelovens § 9 a, stk. 9, at en udlænding, der har indgået aftale eller fået tilbud om et nyt ansættelsesforhold, kan opholde sig i Danmark og arbejde i tiden, indtil der er taget stilling til, om udlændingen kan meddeles opholdstilladelse på baggrund af det nye ansættelsesforhold.
Ansøgning om opholdstilladelse efter det nye ansættelsesforhold skal dog indgives senest på det tidspunkt, hvor udlændinge påbegynder det nye arbejde.
En udlænding, der ansættes i en anden stilling ved ESS i Sverige, eller som tilbydes arbejde i Danmark, vil således kunne fortsætte opholdet her i landet og påbegynde det nye arbejde straks efter ansøgningens indgivelse.
Det svarer til, hvad der gælder for udlændinge, der har opholdstilladelse med henblik på beskæftigelse ved en stedfæstet arbejdsgiver i Danmark.
Det bemærkes, at ansøgning om ny opholdstilladelse skal indgives senest på det tidspunkt, hvor udlændingen påbegynder det nye arbejde.
Yderligere foreslås det, at udlændinge, der har opholdstilladelse med henblik på deltagelse i en ph.d.-uddannelse eller ansættelse ved ESS i Sverige, omfattes af den gældende regel i udlændingelovens § 9 a, stk. 10, der med lovforslaget bliver § 9 a, stk. 11, om jobsøgningsophold ved uforskyldt ledighed.
Reglen indebærer, at en udlænding, der bliver uforskyldt ledig, kan gives opholdstilladelse i op til 6 måneder fra ansættelsens ophør med henblik på at søge nyt arbejde.
Forslaget betyder, at en udlænding med opholdstilladelse med henblik på deltagelse i en ph.d.-uddannelse eller ansættelse ved ESS i Sverige, der bliver uforskyldt ledig, vil kunne opholde sig i Danmark i 6 måneder for at søge arbejde her i landet eller søge en ny stilling ved ESS.
Det svarer til, hvad der gælder for udlændinge, der har opholdstilladelse efter positivlisten, beløbsordningen eller fast-track ordningen.
Det bemærkes, at udlændingen, senest umiddelbart efter at udlændingens ansættelsesforhold er ophørt, skal indgive ansøgning om 6 måneders jobsøgningsophold.
 Forslaget om at lade udlændinge med opholdstilladelse på baggrund af ansættelse ved ESS i Sverige omfatte af jobskiftereglen og reglen om 6 måneders jobsøgningsophold ved uforskyldt ledighed sikrer en let og smidig adgang til, at disse udlændinge kan tage arbejde her i landet til gavn for eksisterende og nye virksomheder i Danmark.
Ansøgning om opholdstilladelse på baggrund af beskæftigelse ved ESS i Sverige og forlængelse af en sådan opholdstilladelse skal indgives til Styrelsen for International Rekruttering og Integration.
Afslag på opholdstilladelse og forlængelse af opholdstilladelsen vil kunne påklages til Udlændingenævnet, jf. udlændingelovens § 52 b, stk. 2, nr. 1.
 Hvis udlændingen ikke længere opfylder betingelserne for sin opholdstilladelse, f.eks. hvis vedkommende ikke længere er ansat ved ESS, vil Styrelsen for International Rekruttering og Integration inddrage opholdstilladelsen, jf. udlændingelovens § 19. Der vil dog i en inddragelsessituation skulle tages hensyn til udlændingen og dennes eventuelle families tilknytning til Danmark m.v., jf. udlændingelovens § 26. Dette vil være i situationer, hvor inddragelsen efter en konkret vurdering må antages at virke særlig belastende for udlændingen.
 Styrelsen for International Rekruttering og Integrations afgørelse om inddragelse vil kunne påklages til Udlændingenævnet, jf. udlændingelovens § 52 b, stk. 2, nr. 2.
3.2. Ændring af kildeskatteloven 3.2.1. Gældende ret Den særlige skatteordning for udenlandske forskere og nøglemedarbejdere  forskerskatteordningen  kan anvendes af enhver, der opfylder en række objektive betingelser, jf. kildeskattelovens § 48 E.
Opfylder forskeren eller nøglemedarbejderen disse betingelser, kan den pågældende vælge at blive bruttobeskattet med 26 pct. plus arbejdsmarkedsbidrag i en eller flere perioder af indtil fem års samlet varighed, jf. kildeskattelovens § 48 F.
 En af betingelserne er, at medarbejderen ikke må udføre arbejde uden for Danmark i et sådant omfang, at beskatningsretten til lønnen overgår til udlandet i medfør af en dobbeltbeskatningsoverenskomst, jf. kildeskattelovens § 48 E, stk. 2. Betingelsen er indsat for at målrette forskerskatteordningen mod arbejde udført i Danmark.
Personer, der flytter til Danmark, og som bliver ansat hos et begrænset skattepligtigt ERIC med fast driftssted her i landet, vil i udgangspunktet kunne blive omfattet af forskerskatteordningen.
Det er en betingelse for at kunne anvende forskerskatteordningen, at medarbejderen er knyttet til det faste driftssted, og at lønnen udgør en driftsudgift for det faste driftssted.
Udfører de pågældende personer imidlertid en del af arbejdet i det land, hvor det pågældende ERIC er placeret, vil det pågældende land kunne beskatte den del af lønnen, der vedrører dette arbejde, fordi arbejdsgiveren, det pågældende ERIC, er placeret dér.
Dermed er beskatningsretten til lønnen overgået til udlandet, hvorfor det ikke er muligt at anvende forskerskatteordningen.
Det er således tilfældet for ESS i Lund og dets datacenter i Danmark.
Datacentret skal bistå forskerne i Lund med at bearbejde data fra eksperimenterne i Lund og DMSC-medarbejderne kommer til at udføre en del af arbejdet i Lund.
3.2.2. Skatteministeriets overvejelser og den foreslåede ordning I det omfang, at DMSC-medarbejderne bosætter sig i Danmark og udfører en del af arbejdet ved ESS i Lund, vil forskerskatteordningen som nævnt ikke kunne anvendes pga. værnsreglen om, at beskatningsretten til lønnen ikke må overgå til udlandet i medfør af en dobbeltbeskatningsoverenskomst.
Værnsreglen gælder derimod ikke ansatte ved DMSC, som bosætter sig i Sverige.
Disse personer kan anvende forskerskatteordningen, uanset at de udfører en del af arbejdet i Sverige.
ESS lægger efter det oplyste stor vægt på, at de ansatte ved datacenteret DMSC i Danmark kan anvende forskerskatteordningen, og set fra Danmarks synspunkt er det hensigtsmæssigt, at de ansatte ved DMSC bosætter sig i Danmark, idet vilkårene for en succesfuld kompetenceoverførsel fra ESS til Danmark i form af tiltrækning af højt specialiserede ESS-ansatte til eksisterende og nye virksomheder i Danmark dermed optimeres.
Det vil også gælde i andre tilfælde, hvor andre europæiske forskningsinfrastrukturkonsortier måtte vælge at etablere faste driftssteder i Danmark.
 Det foreslås derfor, at værnsreglen ændres, så den ikke gælder indkomst fra europæiske infrastrukturkonsortier (ERIC). Personer, der flytter til Danmark, og som bliver ansat hos ESS og knyttet til ESS faste driftssted DMSC, vil dermed kunne anvende forskerskatteordningen, uanset at de udfører en del af arbejdet i Sverige.
4. De økonomiske og administrative konsekvenser for det offentlige Lovforslaget forventes at medføre sagsbehandling af et øget antal sager om ophold på baggrund af beskæftigelse.
Udgifterne forbundet med sagsbehandlingen vil blive finansieret af et omkostningsdækkende gebyr svarende til øvrige sager på erhvervsområdet.
Lovforslaget medfører derfor ikke økonomiske konsekvenser for det offentlige.
 Lempelsen af forskerskatteordningen har ikke nævneværdige administrative konsekvenser for det offentlige, idet det er lagt til grund, at SKAT kan løse opgaven uden IT-understøttelse og IT-udvikling ved en manuel sagsbehandling af årsopgørelserne for den meget begrænsede personkreds, som forslaget vedrører.
Lempelsen af forskerskatteordningen berører en begrænset persongruppe, nemlig dansk bosiddende personer, som har indkomst fra europæiske infrastrukturkonsortier, og som er omfattet af forskerskatteordningen.
Lempelsen vurderes på denne baggrund ikke at have nævneværdige provenumæssige konsekvenser.
 Lovforslaget har ikke økonomiske og administrative konsekvenser for kommuner og regioner.
 5. De økonomiske og administrative konsekvenser for erhvervslivet m.v.
 Lovforslaget vurderes ikke at medføre økonomiske og administrative konsekvenser for erhvervslivet.
6. De administrative konsekvenser for borgerne Lovforslaget vil indebære krav om indbetaling af et gebyr senest samtidig med indgivelse af en ansøgning eller klage over afgørelse om opholdstilladelse på baggrund af ansættelse ved European Spallation Source (ESS).
7. De miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 12. september 2016 til den 30. september 2016 været sendt i høring hos følgende myndigheder og organisationer m.v.:
 Advokatsamfundet, Akademikerne, Arbejderbevægelsens Erhvervsråd, Beskæftigelsesrådet, Business Danmark, Bygge-, Anlægs- og Trækartellet, Centralorganisationernes Fællesudvalg CFU, CEPOS, Cevea, Danmarks Rederiforening, Danmarks Rejsebureau Forening, Danmarks Skibsmæglerforening, Dansk Arbejdsgiverforening, Dansk Byggeri, Dansk Erhverv, Danske Advokater, Danske Havne, Danske Regioner, Danske Universiteter, Datatilsynet, Den Danske Dommerforening, Den Kooperative Arbejdsgiver og interesseorganisation i Danmark, De regionale beskæftigelsesråd, Det Faglige Hus, DI, Dommerfuldmægtigforeningen, Domstolsstyrelsen, Finansrådet, Finanssektorens Arbejdsgiverforening, Foreningen af Udlændingeretsadvokater, Foreningen Danske Revisorer, Frie Funktionærer, FSR - danske revisorer, Funktionærernes og Tjenestemændenes Fællesråd (FTF), Færøernes Landsstyre, Gartneri-, land- og Skovbrugets Arbejdsgivere, Naalakkersuisut (Grønlands Selvstyre), HK, Håndværksrådet, HORESTA, Indvandrerrådgivningen, Institut for Menneskerettigheder, KL, Kommunale Tjenestemænd og Overenskomstansatte, Kraka, Kristelig Arbejdsgiverforening, Kristelig Fagbevægelse, Landbrug & Fødevarer, Landsforeningen af Forsvarsadvokater, Landsorganisationen i Danmark, Landsskatteretten, Ledernes Hovedorganisation, Politiforbundet i Danmark, Producentforeningen  The Danish Producers Association, Præsidenten for Vestre Landsret, Præsidenten for Østre Landsret, PROSA  Forbundet af It-professionelle, Retspolitisk Forening, Rigsadvokaten, Rigspolitiet, Rådet for Etniske Minoriteter, samtlige byretter, Skatteankestyrelsen, SOS mod Racisme, SRF Skattefaglig Forening, Sundhedskartellet, Sø- og Handelsretten, Udlændingenævnet, 3F.
Bemærkninger til lovforslagets enkelte bestemmelser Til § 1 Til nr. 1 Det fremgår af udlændingelovens § 4 a, stk. 2, at der i medfør af Schengenkonventionens artikel 18 kan udstedes visum til længerevarende ophold med gyldighed begrænset til Danmark (langtidsvisum), dog højst med en gyldighedsperiode på 1 år, til en udlænding, der er meddelt opholdstilladelse efter bl.a. udlændingelovens § 9 a, stk. 2 (beskæftigelse), således at udlændingen kan indrejse her i landet og få udstedt et opholdskort med biometriske kendetegn.
 Det foreslås, at der i § 4 a, stk. 2, indsættes en henvisning til den foreslåede bestemmelse i udlændingelovens § 9 a, stk. 3.
 Med lovforslagets § 1, nr. 7, indsættes således et nyt stk. 3 i udlændingelovens § 9 a, hvorefter der efter ansøgning kan gives opholdstilladelse til en udlænding, der deltager i en ph.d.-uddannelse eller har indgået aftale eller fået tilbud om ansættelse på forskningscenteret European Spallation Source (ESS) i Sverige, hvis deltagelsen eller ansættelsen er knyttet til ESSs forskningsmæssige virksomhed, og hvis en tilsvarende deltagelse eller tilsvarende ansættelse i Danmark ville kunne danne grundlag for opholdstilladelse.
Forslaget i lovforslagets § 1, nr. 1, indebærer, at der vil kunne udstedes langtidsvisum til udlændinge med opholdstilladelse efter den nye bestemmelse i udlændingelovens § 9 a, stk. 3, med henblik på, at de kan indrejse her i landet og få udstedt et opholdskort med biometriske kendetegn.
Det svarer således til, hvad der gælder for øvrige ansøgninger om opholdstilladelse på baggrund af beskæftigelse.
 Der henvises i øvrigt til afsnit 3.1.2 i lovforslagets almindelige bemærkninger.
Til nr. 2 Udlændingelovens § 4 c omhandler karensperioder for visum.
I § 4 c, stk. 4, er opremset en række undtagelsesbestemmelser til karensreglerne.
Undtagelserne omfatter bl.a. udlændinge, der søger om opholdstilladelse efter udlændingelovens § 9 a, stk. 2, med henblik på beskæftigelse her i landet.
 Det foreslås, at der i § 4 c, stk. 4, nr. 5, indsættes en henvisning til den foreslåede bestemmelse i udlændingelovens § 9 a, stk. 3.
 Med lovforslagets § 1, nr. 7, indsættes således et nyt stk. 3 i udlændingelovens § 9 a, hvorefter der efter ansøgning kan gives opholdstilladelse til en udlænding, der deltager i en ph.d.-uddannelse eller har indgået aftale eller fået tilbud om ansættelse på forskningscenteret European Spallation Source (ESS) i Sverige, hvis deltagelsen eller ansættelsen er knyttet til ESSs forskningsmæssige virksomhed, og hvis en tilsvarende deltagelse eller tilsvarende ansættelse i Danmark ville kunne danne grundlag for opholdstilladelse.
Forslaget i lovforslagets § 1, nr. 2, indebærer, at udlændinge, der søger opholdstilladelse efter den nye bestemmelse i udlændingelovens § 9 a, stk. 3, ligeledes vil være undtaget for karensreglerne.
Det svarer således til, hvad der gælder for øvrige ansøgninger om opholdstilladelse på baggrund af beskæftigelse.
 Der henvises i øvrigt til afsnit 3.1.2 i lovforslagets almindelige bemærkninger.
Til nr. 3 Ægtefællesammenføring er normalt betinget af, at udlændingen består en danskprøve på A1-niveau eller en anden danskprøve på et tilsvarende eller højere niveau.
Dette fremgår af udlændingelovens § 9, stk. 30.
 Det fremgår af udlændingelovens § 9, stk. 36, at udlændinge-, integrations- og boligministeren efter forhandling med børne- og undervisningsministeren fastsætter regler om bl.a. danskprøven på A1-niveau.
 Ved kongelig resolution af 28. juni 2015 blev det besluttet at oprette et Udlændinge-, Integrations- og Boligministerium.
 Samtidig blev det besluttet, at ressortansvaret for sager vedrørende udlændingeområdet, herunder sager vedrørende familiesammenføring og danskuddannelse, herunder test og prøver, skulle overføres fra henholdsvis Justitsministeriet og Undervisningsministeriet til Udlændinge-, Integrations- og Boligministeriet.
 Den foreslåede ændring af udlændingelovens § 9, stk. 36, er en følge af ressortomlægningen.
Til nr. 4 Det fremgår af udlændingelovens § 9 a, stk. 1, at der kan gives opholdstilladelse til en udlænding på grundlag af beskæftigelse eller selvstændig erhvervsvirksomhed, jf. § 9 a, stk. 2.
 I § 9 a, stk. 2, oplistes i nr. 1-12 i hvilke tilfælde, der kan gives opholdstilladelse på baggrund af beskæftigelse eller selvstændig erhvervsvirksomhed.
 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 4, om at ændre henvisningen i § 9 a, stk. 1, fra stk. 2 til stk. 2 og 3, er en konsekvens af forslaget om at indsætte et nyt stk. 3 i § 9 a.
Til nr. 5 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 5, om i udlændingelovens § 9 a, stk. 2, nr. 10, at ændre henvisningen fra stk. 13 til stk. 14 er en konsekvens af forslaget om at indsætte et nyt stk. 3 i § 9 a.
Til nr. 6 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 6, om i udlændingelovens § 9 a, stk. 2, nr. 12, § 9 a, stk. 15, § 9 a, stk. 17 og to steder i § 9 a, stk. 19, at ændre henvisningen fra stk. 16 til stk. 17 er konsekvenser af forslaget om at indsætte et nyt stk. 3 i § 9 a.
Til nr. 7 Der er i dag ikke hjemmel til at meddele opholdstilladelse i Danmark alene med henblik på at arbejde i et andet land.
 Efter den foreslåede bestemmelse i § 9 a, stk. 3, 1. pkt., kan der efter ansøgning gives opholdstilladelse til en udlænding, der deltager i en ph.d.-uddannelse eller har indgået aftale eller fået tilbud om ansættelse på forskningscenteret European Spallation Source (ESS) i Sverige, hvis deltagelsen eller ansættelsen er knyttet til ESSs forskningsmæssige virksomhed.
Forslaget indebærer, at en udlænding, der skal deltage i en ph.d.-uddannelse eller er tilbudt ansættelse ved ESS i Sverige, efter ansøgning kan få opholdstilladelse i Danmark, hvis deltagelsen eller ansættelsen er knyttet til ESSs forskningsmæssige virksomhed.
Det er således en grundlæggende forudsætning for at opnå opholdstilladelse efter den foreslåede bestemmelse, at deltagelsen eller ansættelsen er knyttet til ESSs forskningsmæssige virksomhed.
Udlændinge, der udfører funktioner uden tilknytning til ESSs forskningsvirksomhed, vil dermed ikke kunne få opholdstilladelse efter bestemmelsen.
Det gælder f.eks. administrativt personale og kantinepersonale.
 Efter den foreslåede bestemmelse i § 9 a, stk. 3, 2. pkt., kan opholdstilladelse alene meddeles, hvis en tilsvarende deltagelse eller ansættelse i Danmark ville kunne danne grundlag for opholdstilladelse.
 Dette indebærer, at en udlænding, der opfylder betingelserne i den foreslåede bestemmelse i § 9 a, stk. 3, 1. pkt., dvs. for det første at udlændingen skal deltage i en ph.d.-uddannelse eller er tilbudt ansættelse ved ESS i Sverige, og for det andet at deltagelsen eller ansættelsen er knyttet til ESSs forskningsmæssige virksomhed, kan få opholdstilladelse, hvis deltagelsen eller ansættelsen i Danmark kunne danne grundlag for opholdstilladelse, såfremt ESS var placeret her i landet.
En udlænding vil f.eks. kunne få opholdstilladelse på baggrund af en ansættelse med tilknytning til ESSs forskningsvirksomhed inden for et fagområde, hvor der er mangel på kvalificeret arbejdskraft (positivlisten), eller inden for et fagområde, hvor ansættelsen indebærer en årlig aflønning på mindst 400.000 kr. (i 2016-niveau), eller hvis udlændingen er tilbudt ansættelse som forsker.
Der vil endvidere kunne meddeles opholdstilladelse, hvis udlændingen skal deltage i en ph.d.-uddannelse tilknyttet ESSs forskningsvirksomhed.
Reglen vil bl.a. kunne omfatte forskere, ingeniører, teknisk højtuddannet personale, ph.d.-studerende og andre højtkvalificerede ansatte ved ESS, der udfører funktioner, der har tilknytning til ESSs forskningsvirksomhed.
Det bemærkes, at udlændinge, der udfører funktioner uden tilknytning til ESSs forskningsvirksomhed, ikke vil være omfattet af bestemmelsen.
Udlændingen skal ved ansøgningens indgivelse fremlægge dokumentation for deltagelsen i en ph.d.-uddannelse eller for det konkrete ansættelsestilbud ved ESS.
Styrelsen for International Rekruttering og Integration skal på baggrund af den fremlagte dokumentation kunne vurdere deltagelsens eller ansættelsens karakter med henblik på at kunne tage stilling til, om der er tale om en deltagelse eller en stilling med tilknytning til ESSs forskningsvirksomhed.
Styrelsen for International Rekruttering og Integration vil ikke vurdere, om løn- og ansættelsesvilkår er sædvanlige.
Dog skal den tilbudte løn have en sådan størrelse, at udlændingen kan forsørge sig selv og eventuel medfølgende familie.
Opholdstilladelse med henblik på beskæftigelse ved ESS i Sverige vil som udgangspunkt ikke give mulighed for at tage arbejde her i landet.
En udlænding, der meddeles opholdstilladelse på baggrund af deltagelse i en ph.d.-uddannelse ved ESS, vil dog samtidig få ret til at arbejde 20 timer om ugen i Danmark ved siden af ph.d.-deltagelsen i ESS.
Hermed sidestilles ph.d.-deltagere ved ESS med udlændinge, der har opholdstilladelse i Danmark på baggrund af ph.d.-deltagelse her i landet, jf. herved § 16 i bekendtgørelse nr. 1550 af 23. december 2014 om meddelelse af opholds- og arbejdstilladelse til studerende.
Hvis udlændingen i andre tilfælde ønsker at arbejde i Danmark ved siden af beskæftigelsen ved ESS, skal udlændingen indgive særskilt ansøgning herom.
Det betyder, at en udlænding med opholdstilladelse med henblik på ansættelse ved ESS i Sverige, som ved siden af denne ansættelse ønsker at være tilknyttet som forsker til f.eks. et dansk universitet, skal indgive ansøgning om arbejdstilladelse til bibeskæftigelse.
En sådan ansøgning skal indgives til Styrelsen for International Rekruttering og Integration.
Det vil være et krav for at få arbejdstilladelse til bibeskæftigelse, at ansættelsen i Danmark sker på sædvanlige løn- og ansættelsesvilkår.
 En opholdstilladelse efter bestemmelsen vil, som det i øvrigt gælder for opholdstilladelser meddelt med henblik på beskæftigelse, blive givet med henblik på midlertidigt ophold.
 Opholdstilladelse med henblik på beskæftigelse ved ESS vil blive meddelt for en periode på op til 4 år med mulighed for forlængelse.
Ansøgning om opholdstilladelse og forlængelse af opholdstilladelse vil skulle indgives til Styrelsen for International Rekruttering og Integration.
Træffer styrelsen afgørelse om afslag på opholdstilladelse eller forlængelse af opholdstilladelse, vil afgørelsen kunne påklages til Udlændingenævnet, jf. udlændingelovens § 52 b, stk. 2, nr. 1.
 Hvis udlændingen ikke længere opfylder betingelserne for sin opholdstilladelse, f.eks. hvis vedkommende ikke længere er ansat ved ESS, vil Styrelsen for International Rekruttering og Integration inddrage opholdstilladelsen, jf. udlændingelovens § 19. Der vil dog i en inddragelsessituation skulle tages hensyn til udlændingen og dennes eventuelle families tilknytning til Danmark m.v., jf. udlændingelovens § 26. Dette vil være i situationer, hvor inddragelsen efter en konkret vurdering må antages at virke særlig belastende for udlændingen.
 Styrelsen for International Rekruttering og Integrations afgørelse om inddragelse vil kunne påklages til Udlændingenævnet, jf. udlændingelovens § 52 b, stk. 2, nr. 2.
 Der henvises i øvrigt til afsnit 3.1.2 i lovforslagets almindelige bemærkninger.
 Det følger af den foreslåede bestemmelse i udlændingelovens § 9 a, stk. 3, 3. pkt., at opholdstilladelse i Danmark med henblik på ansættelse ved ESS i Sverige skal betinges af, at udlændingen forud for afgørelsen om opholdstilladelse eller inden for en frist fastsat i afgørelsen dokumenterer at have ret til at arbejde i Sverige.
Det er en forudsætning for at kunne få opholdstilladelse i Danmark med henblik på deltagelse i en ph.d.-uddannelse eller ansættelse ved ESS i Sverige, at udlændingen har ret til at arbejde i Sverige.
I nogle tilfælde vil udlændingen allerede have arbejdstilladelse i Sverige, når udlændingen søger opholdstilladelse i Danmark, ligesom nogle kan være fritaget for arbejdstilladelse i Sverige.
Der vil dog formentlig også være tilfælde, hvor udlændingen søger opholdstilladelse i Danmark parallelt med, at udlændingen søger de fornødne tilladelser i Sverige.
For at sikre, at eventuelle forskelle i sagsbehandlingstiderne hos de danske henholdsvis svenske udlændingemyndigheder ikke får betydning for, om en ansøgning kan imødekommes i Danmark, foreslås det, at Styrelsen for International Rekruttering og Integration kan fastsætte en frist for, hvornår styrelsen senest skal have dokumentation for, at udlændingen må arbejde i Sverige.
Styrelsen vil i afgørelsen fastsætte en frist, hvis udlændingen ikke senest, når styrelsen træffer afgørelse om opholdstilladelse, har fremlagt dokumentation for at måtte arbejde i Sverige.
Fristen vil som udgangspunkt blive fastsat til 3 måneder efter, at styrelsen har meddelt opholdstilladelse her i landet, men fristen kan forlænges, f.eks. hvis udlændingen dokumenterer at have en verserende sag hos de svenske udlændingemyndigheder, som udlændingen afventer svar på.
Såfremt udlændingen ikke fremlægger den fornødne dokumentation, vil opholdstilladelsen blive inddraget.
Der henvises til den foreslåede bestemmelse i udlændingelovens § 19, stk. 1, nr. 8, jf. lovforslagets § 1, nr. 22. Det bemærkes i øvrigt, at udlændingen selv er ansvarlig for at kunne indrejse lovligt i Sverige.
 Der henvises i øvrigt til afsnit 3.1.2 i lovforslagets almindelige bemærkninger.
Til nr. 8 Det følger af udlændingelovens § 9 a, stk. 3, 1. pkt., der med lovforslaget bliver § 9 a, stk. 4, 1. pkt., at opholdstilladelse med henblik på beskæftigelse skal betinges af, at udlændingen og personer, der meddeles opholdstilladelse som følge af familiemæssig tilknytning til udlændingen, ikke modtager hjælp efter lov om aktiv socialpolitik.
 Det foreslås, at der i udlændingelovens § 9 a, stk. 3, 1. pkt., der bliver stk. 4, 1. pkt., indsættes en henvisning til den foreslåede bestemmelse i § 9 a, stk. 3.
 Med lovforslagets § 1, nr. 7, indsættes således et nyt stk. 3 i udlændingelovens § 9 a, hvorefter der efter ansøgning kan gives opholdstilladelse til en udlænding, der deltager i en ph.d.-uddannelse eller har indgået aftale eller fået tilbud om ansættelse på forskningscenteret European Spallation Source (ESS) i Sverige, hvis deltagelsen eller ansættelsen er knyttet til ESSs forskningsmæssige virksomhed, og hvis en tilsvarende deltagelse eller tilsvarende ansættelse i Danmark ville kunne danne grundlag for opholdstilladelse.
Forslaget i lovforslagets § 1, nr. 8, indebærer, at opholdstilladelse efter den nye bestemmelse i udlændingelovens § 9 a, stk. 3, ligeledes vil være betinget af, at udlændingen og eventuel medfølgende familie ikke modtager hjælp efter lov om aktiv socialpolitik.
Det svarer således til, hvad der gælder for øvrige ansøgninger om opholdstilladelse på baggrund af beskæftigelse og for udlændinge med opholdstilladelse på baggrund af lønnet ph.d.-deltagelse.
Udlændingelovens § 9 a, stk. 3, 1. pkt., der med lovforslaget bliver § 9 a, stk. 4, 1. pkt., omfatter enhver ydelse efter lov om aktiv socialpolitik, idet der dog kan modtages enkeltstående ydelser af en beløbsmæssig mindre størrelse, der ikke direkte relaterer sig til forsørgelse.
Bestemmelsen omfatter ikke ydelser efter anden lovgivning, f.eks. sundhedsmæssige ydelser eller sociale ydelser såsom børnetilskud.
Det bemærkes, at kommunalbestyrelsen vil indberette til Styrelsen for International Rekruttering og Integration, hvis en udlænding med opholdstilladelse på baggrund af deltagelse i en ph.d.-uddannelse eller ansættelse ved ESS i Sverige eller personer, der er meddelt opholdstilladelse som følge af familiemæssig tilknytning til udlændingen, modtager hjælp efter lov om aktiv socialpolitik.
Der henvises til den foreslåede ændring af udlændingelovens § 44 e, stk. 3, jf. lovforslagets § 1, nr. 25.
 Der henvises i øvrigt til afsnit 3.1.2 i lovforslagets almindelige bemærkninger.
Til nr. 9 Det følger af den gældende bestemmelse i udlændingelovens § 9 a, stk. 4, der med lovforslaget bliver stk. 5, at en ansøgning om opholdstilladelse efter stk. 2, nr. 1-8, 10 og 12, dvs. med henblik på beskæftigelse, kun kan indgives her i landet, hvis udlændingen har lovligt ophold i medfør af §§ 1-3 a eller 4 b eller § 5, stk. 2, i medfør af EU-reglerne, jf. § 6, eller en opholdstilladelse efter §§ 7-9 f, 9 i-9 n eller 9 p, og hvis ingen særlige grunde taler herimod.
Det samme gælder, hvis udlændingen har fået tillagt en anden ansøgning om opholdstilladelse opsættende virkning med hensyn til udrejsefristen.
Hvis udlændingen ikke har lovligt ophold, kan ansøgning om opholdstilladelse efter stk. 2, nr. 1-8, 10 og 12, ikke indgives her i landet, medmindre opholdet skyldes omstændigheder, der ikke kan lægges udlændingen til last, eller hvis der foreligger ganske særlige grunde, herunder hvis Danmarks internationale forpligtelser kan tilsige det.
Hvis udlændingen har fået fastsat en udrejsefrist, kan ansøgning om opholdstilladelse efter stk. 2, nr. 1-8, 10 og 12, ikke indgives her i landet, medmindre Danmarks internationale forpligtelser kan tilsige det.
 Med lovforslagets § 1, nr. 9, foreslås det, at udlændinge, der søger opholdstilladelse med henblik på ansættelse ved ESS i Sverige, omfattes af de samme regler for indgivelse af ansøgning, som gælder for udlændinge, der søger opholdstilladelse i Danmark med henblik på beskæftigelse her i landet.
Forslaget indebærer, at en udlænding, der opholder sig lovligt i Danmark på grundlag af en opholdstilladelse, et visum eller et visumfrit ophold eller i medfør af EU-reglerne, normalt kan indgive ansøgning om opholdstilladelse med henblik på ansættelse ved ESS i Sverige under opholdet her i landet.
Tilsvarende vil en udlænding, som i medfør af 7 dages reglen i udlændingelovens § 33, stk. 3, 1. pkt., har fået tillagt en klage opsættende virkning, blive stillet på samme måde og derfor have samme adgang til at indgive en eventuel ansøgning om opholdstilladelse med henblik på ansættelse ved ESS i Sverige, så længe klagen ikke er afgjort og afgørelsen stadfæstet.
Medmindre særlige grunde taler imod, jf. nedenfor, vil dette også gælde for udlændinge, som ikke er omfattet af 7 dages reglen, men hvor klagen er tillagt opsættende virkning som følge af konkrete omstændigheder i sagen.
Tilsvarende vil en udlænding, der har fået tillagt en anden ansøgning om opholdstilladelse opsættende virkning med hensyn til udrejsefristen, kunne indgive ansøgning om opholdstilladelse med henblik på ansættelse ved ESS i Sverige under opholdet her i landet, medmindre særlige grunde taler derimod.
Det gælder alle ansøgninger, der er tillagt opsættende virkning, herunder visse ansøgninger om asyl, og det gælder helt frem til den endelige afgørelse af sagen, hvis klagen er tillagt opsættende virkning.
Særlige grunde, der kan tale imod, at ansøgningen kan indgives her i landet, kan være, hvis det er åbenbart, at udlændingen ikke opfylder betingelserne for at få opholdstilladelse.
Ansøgningen skal således afvises, f.eks. hvis udlændingen ikke er tilbudt ansættelse ved ESS i Sverige.
Det vil også tale imod at tillade ansøgningen indgivet, hvis ansøgeren allerede har fået afslag på det, der ansøges om, og der ikke i forbindelse med den nye ansøgning er fremlagt nye oplysninger.
 Ved vurderingen af, om en ansøgning kan tillades indgivet, skal det i øvrigt indgå, om det må anses for sandsynligt, at ansøgningen kan færdigbehandles under det lovlige eller processuelle ophold eller i umiddelbar forlængelse heraf.
Forslaget indebærer endvidere, at ansøgning om opholdstilladelse med henblik på ansættelse ved ESS i Sverige kan indgives, selvom udlændingen ikke har lovligt ophold, hvis opholdet skyldes omstændigheder, der ikke kan lægges udlændingen til last, eller hvis der foreligger ganske særlige grunde, herunder hvis Danmarks internationale forpligtelser tilsiger det.
Det kan f.eks. være, hvis en udlænding, som allerede har opholdstilladelse i Danmark på andet grundlag, bliver alvorligt syg, eller et af udlændingens nærmeste familiemedlemmer bliver alvorligt sygt, og sygdommen er begrundelsen for, at udlændingen ikke får indgivet ansøgning om opholdstilladelse på baggrund af ansættelse ved ESS, inden udlændingens anden opholdstilladelse udløber, f.eks. fordi udlændingen er hospitalsindlagt, eller fordi familiemedlemmet er i terminalfasen af et sygdomsforløb.
Endvidere kan det være en udlænding, som er involveret i et trafikuheld, og som derfor ikke når at indgive ansøgning rettidigt.
Herudover kan et eksempel være en udlænding, som forsøger at indgive en ansøgning i Styrelsen for International Rekruttering og Integration, der ekstraordinært holder lukket, hvorfor ansøgningen indgives få dage for sent, eller en udlænding, som er blevet misinformeret af andre myndigheder og af denne grund har fået en berettiget forventning om at have længere tid til at indgive en ansøgning.
Der henvises til Folketingstidende 2014-15 (1. samling), A, L 61 som fremsat, side 47-49.
Udlændingen skal  som det i øvrigt gælder udlændinge, der indgiver ansøgning om opholdstilladelse på baggrund af beskæftigelse  rette henvendelse til Styrelsen for International Rekruttering og Integration i rimelig forlængelse af, at omstændighederne, der ikke kan lægges udlændingen til last, eller de særlige grunde ophører.
Er der ved ansøgningens indgivelse passeret et længere tidsrum, taler dette for, at ansøgningen afvises.
 Herudover kan en ansøgning om opholdstilladelse med henblik på ansættelse ved ESS i Sverige indgives, selvom udlændingen ikke har lovligt ophold, hvis Danmarks internationale forpligtelser tilsiger det.
Endelig indebærer forslaget, at en ansøgning om opholdstilladelse med henblik på ansættelse ved ESS i Sverige ikke kan indgives her i landet, hvis udlændingen har fået fastsat en udrejsefrist, medmindre Danmarks internationale forpligtelser kan tilsige det.
Dette gælder absolut.
Det er således kun, hvis Danmarks internationale forpligtelser kan tilsige det, at en ansøgning kan indgives, hvis udlændingen har fået fastsat en udrejsefrist.
Det svarer til, hvad der gælder for udlændinge, der søger opholdstilladelse med henblik på beskæftigelse her i landet.
 Der henvises i øvrigt til afsnit 3.1.2 i lovforslagets almindelige bemærkninger.
Til nr. 10 Det følger af udlændingelovens § 9 a, stk. 6, der med lovforslaget bliver stk. 7, at en ansøgning om forlængelse af en opholdstilladelse med henblik på beskæftigelse skal indgives før tilladelsens udløb, for at udlændingen kan anses for at have lovligt ophold.
Det fremgår endvidere, at hvis en udlænding ikke har lovligt ophold, kan en ansøgning om forlængelse ikke indgives, medmindre opholdet skyldes omstændigheder, der ikke kan lægges udlændingen til last, eller hvis der foreligger ganske særlige grunde, herunder hvis Danmarks internationale forpligtelser kan tilsige det.
 Med forslaget i lovforslagets § 1, nr. 10, om at indsætte en henvisning til den foreslåede nye bestemmelse i § 9 a, stk. 3, i § 9 a, stk. 6, vil udlændinge, der søger forlængelse af en opholdstilladelse meddelt med henblik på ansættelse ved ESS i Sverige, blive omfattet af de samme regler for indgivelse af ansøgning om forlængelse, som gælder for udlændinge, der søger forlængelse af opholdstilladelse med henblik på beskæftigelse i Danmark.
 Forslaget indebærer således, at en ansøgning om forlængelse af en opholdstilladelse meddelt med henblik på ansættelse ved ESS i Sverige kun kan indgives her i landet, hvis udlændingen har lovligt ophold i medfør af §§ 1-3 a eller 4 b eller § 5, stk. 2, i medfør af EU-reglerne, jf. § 6, eller en opholdstilladelse efter §§ 7-9 f, 9 i-9 n eller 9 p, og hvis ingen særlige grunde taler herimod.
Forslaget indebærer endvidere, at ansøgning om forlængelse af en opholdstilladelse meddelt med henblik på ansættelse ved ESS i Sverige kan indgives, selvom udlændingen ikke har lovligt ophold, hvis opholdet skyldes omstændigheder, der ikke kan lægges udlændingen til last, eller hvis der foreligger ganske særlige grunde, herunder hvis Danmarks internationale forpligtelser tilsiger det.
Det kan f.eks. være, hvis en udlænding, som allerede har opholdstilladelse i Danmark på andet grundlag, bliver alvorligt syg, eller et af udlændingens nærmeste familiemedlemmer bliver alvorligt sygt, og sygdommen er begrundelsen for, at udlændingen ikke får indgivet ansøgning om forlængelse af opholdstilladelse på baggrund af ansættelse ved ESS, inden udlændingens anden opholdstilladelse udløber, f.eks. fordi udlændingen er hospitalsindlagt, eller fordi familiemedlemmet er i terminalfasen af et sygdomsforløb.
Endvidere kan det være en udlænding, som er involveret i et trafikuheld, og som derfor ikke når at indgive ansøgning rettidigt.
Herudover kan et eksempel være en udlænding, som forsøger at indgive en ansøgning i Styrelsen for International Rekruttering og Integration, der ekstraordinært holder lukket, hvorfor ansøgningen indgives få dage for sent, eller en udlænding, som er blevet misinformeret af andre myndigheder og af denne grund har fået en berettiget forventning om at have længere tid til at indgive en ansøgning.
Der henvises til Folketingstidende 2014-15 (1. samling), A, L 61 som fremsat, side 47-49.
Udlændingen skal  som det i øvrigt gælder udlændinge, der indgiver ansøgning om forlængelse af opholdstilladelse på baggrund af beskæftigelse  rette henvendelse til Styrelsen for International Rekruttering og Integration i rimelig forlængelse af, at omstændighederne, der ikke kan lægges udlændingen til last, eller de særlige grunde ophører.
Er der ved ansøgningens indgivelse passeret et længere tidsrum, taler dette for, at ansøgningen afvises.
 Herudover kan en ansøgning om forlængelse af opholdstilladelse meddelt med henblik på ansættelse ved ESS i Sverige indgives, selvom udlændingen ikke har lovligt ophold, hvis Danmarks internationale forpligtelser tilsiger det.
 Forslaget i lovforslagets § 1, nr. 10, om i udlændingelovens § 9 a, stk. 6, at ændre stk. 4, 1. pkt. til stk. 5, 1. pkt. og stk. 4, 3. pkt. til stk. 5, 3 pkt., er konsekvenser af forslaget om at indsætte et nyt stk. 3 i § 9 a.
Til nr. 11 Det fremgår af jobskiftereglen i udlændingelovens § 9 a, stk. 9, der med lovforslaget bliver stk. 10, at en udlænding, der har opholdstilladelse efter stk. 2, nr. 1-8, 10 og 12, dvs. med henblik på beskæftigelse ved en stedfæstet arbejdsgiver her i landet, og som har indgået aftale eller fået tilbud om et nyt ansættelsesforhold, efter indgivelse af ansøgning om opholdstilladelse i medfør af det nye ansættelsesforhold, kan opholde sig her i landet og arbejde i tiden, indtil der er taget stilling til, om udlændingen kan meddeles ny opholdstilladelse.
Det fremgår endvidere, at ansøgning om ny opholdstilladelse skal indgives senest på det tidspunkt, hvor udlændingen påbegynder det nye arbejde.
 Med forslaget i lovforslagets § 1, nr. 11, foreslås det, at udlændinge med opholdstilladelse med henblik på deltagelse i en ph.d.-uddannelse eller ansættelse ved forskningscenteret European Spallation Source (ESS) i Sverige, jf. herved den foreslåede bestemmelse i udlændingelovens § 9 a, stk. 3, skal omfattes af jobskiftereglen.
 Forslaget indebærer, at en udlænding, der har opholdstilladelse med henblik på deltagelse i en ph.d.-uddannelse eller ansættelse ved ESS i Sverige, og som har indgået aftale eller fået tilbud om et nyt ansættelsesforhold, efter indgivelse af ansøgning til Styrelsen for International Rekruttering og Integration om opholdstilladelse i medfør af det nye ansættelsesforhold, kan opholde sig her i landet og arbejde i tiden, indtil styrelsen har taget stilling til, om udlændingen kan meddeles en ny opholdstilladelse på grundlag af det nye ansættelsesforhold.
Meddelelse af en ny opholdstilladelse forudsætter, at udlændingen får beskæftigelse, som i øvrigt kan danne grundlag for meddelelse af opholdstilladelse.
Der skal således være tale om et ansættelsesforhold, der er omfattet af udlændingelovens § 9 a, stk. 2, f.eks. positivlisten eller beløbsordningen, eller den foreslåede nye bestemmelse i § 9 a, stk. 3, hvis der er tale om et nyt ansættelsesforhold ved ESS i Sverige.
 Baggrunden for udlændingens jobskifte er uden betydning for adgangen til at tage ny beskæftigelse uden først at opnå opholds- og arbejdstilladelse.
 Udlændingen vil bevare sit hidtidige opholdsgrundlag indtil meddelelse af ny opholdstilladelse eller afslag på ansøgning om ny opholdstilladelse, hvorved det hidtidige opholdsgrundlag typisk inddrages.
Ansøgning om ny opholdstilladelse skal indgives senest på det tidspunkt, hvor udlændingen påbegynder det nye arbejde.
Hvis udlændingen ikke indgiver ansøgning om ny opholds- og arbejdstilladelse senest på det tidspunkt, hvor udlændingen påbegynder nyt arbejde, eller hvis udlændingen undlader at søge om opholds- og arbejdstilladelse på baggrund af det nye arbejde, vil udlændingen kunne ifalde straf efter udlændingelovens § 59, stk. 3. Udlændingens arbejdsgiver vil kunne ifalde straf efter udlændingelovens § 59, stk. 5.
 Der henvises i øvrigt til afsnit 3.1.2 i lovforslagets almindelige bemærkninger.
Til nr. 12 Det fremgår af udlændingelovens § 9 a, stk. 10, der med lovforslaget bliver stk. 11, at en udlænding, der har opholdstilladelse efter positivlisten, beløbsordningen eller fast-track ordningen, og som bliver uforskyldt ledig, kan gives opholdstilladelse i op til 6 måneder fra ansættelsens ophør med henblik på at søge nyt arbejde (jobsøgningsophold). Det fremgår endvidere, at udlændingen, senest umiddelbart efter at ansættelsesforholdet er ophørt, skal indgive ansøgning om et jobsøgningsophold.
 Med forslaget i lovforslagets § 1, nr. 12, foreslås det, at udlændinge med opholdstilladelse med henblik på ansættelse ved forskningscenteret European Spallation Source (ESS) i Sverige, jf. herved den foreslåede bestemmelse i udlændingelovens § 9 a, stk. 3, ligesom udlændinge med opholdstilladelse efter positivlisten, beløbsordningen og fast-track ordningen, skal have mulighed for at søge om et jobsøgningsophold.
Forslaget indebærer, at en udlænding, der har opholdstilladelse med henblik på deltagelse i en ph.d.-uddannelse eller ansættelse ved ESS i Sverige, og som bliver uforskyldt ledig, kan gives opholdstilladelse i op til 6 måneder fra ansættelsens ophør med henblik på at søge nyt arbejde.
Udlændingen skal, senest umiddelbart efter at ansættelsesforholdet er ophørt, indgive ansøgning herom.
Det bemærkes, at en udlænding, der meddeles opholdstilladelse med henblik på ansættelse ved ESS i Sverige på baggrund af en tidsbegrænset kontrakt, vil få opholdstilladelse for en periode, der svarer til ansættelseskontraktens løbetid med et tillæg på 6 måneder, dog maksimalt for en periode på i alt 4 år.
Det svarer til, hvad der i dag gælder for udlændinge med opholdstilladelse efter positivlisten, beløbsordningen og fast-track ordningen på baggrund af en tidsbegrænset kontrakt, jf. herved § 16, stk. 4, i bekendtgørelse nr. 1197 af 26. september 2016 om udlændinges adgang her til landet (udlændingebekendtgørelsen).
 Udlændingens oprindelige opholdstilladelse på baggrund af ansættelse ved ESS vil blive inddraget, og udlændingen vil samtidig få en ny opholdstilladelse med henblik på et jobsøgningsophold.
 Finder udlændingen ny ansættelse i perioden, kan udlændingen indgive ansøgning om opholdstilladelse efter den gældende bestemmelse i § 9 a, stk. 2, eller den foreslåede nye bestemmelse i § 9 a, stk. 3, og kan herefter påbegynde sit nye arbejde, jf. bestemmelsen i § 9 a, stk. 10, der med lovforslaget bliver stk. 11.
Det er en betingelse for ret til ophold i en jobsøgningsperiode, at udlændingen er blevet uforskyldt ledig, herunder f.eks. hvis udlændingen opsiges fra sit arbejde på grund af rationaliseringer.
Skyldes ansættelsesforholdets ophør derimod udlændingens tjenesteforseelser, er der ikke tale om uforskyldt ledighed.
Det må i øvrigt bero på en konkret vurdering, om udlændingen er blevet uforskyldt ledig.
 Der følger ikke af bestemmelsen noget krav til omfanget af udlændingens jobsøgning i jobsøgningsperioden.
 Opholdstilladelsen til jobsøgning kan ikke forlænges ud over de 6 måneder.
Udlændingen skal, som det gælder for de øvrige grupper omfattet af bestemmelsen, være selvforsørgende i jobsøgningsperioden.
Det betyder, at opholdet er betinget af, at udlændingen ikke modtager hjælp efter lov om aktiv socialpolitik, idet der dog kan modtages enkeltydelser af mindre beløbsmæssig karakter, der ikke er direkte relateret til forsørgelse.
Der henvises til udlændingelovens § 9 a, stk. 3, der med lovforslaget bliver stk. 4.
 Der henvises i øvrigt til afsnit 3.1.2 i lovforslagets almindelige bemærkninger.
 Med forslaget i lovforslagets § 1, nr. 12, foreslås det endvidere i udlændingelovens § 9 a, stk. 10, at ændre henvisningerne fra henholdsvis stk. 3 og 9 til stk. 4 og 10. Forslagene er konsekvenser af forslaget om at indsætte et nyt stk. 3 i § 9 a.
Til nr. 13 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 13, om at ændre henvisningen fra stk. 19 til stk. 20 i udlændingelovens § 9 a, stk. 18, er en konsekvens af forslaget om at indsætte et nyt stk. 3 i § 9 a.
Til nr. 14 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 14, om at ændre henvisningen fra stk. 16-19 til stk. 17-20 i udlændingelovens § 9 a, stk. 20, er en konsekvens af forslaget om at indsætte et nyt stk. 3 i § 9 a.
Til nr. 15 Ved lov nr. 612 af 8. juni 2016 blev greencardordningen, der tidligere var indeholdt i udlændingelovens § 9 a, stk. 2, nr. 1, ophævet.
Som følge af ophævelsen blev de øvrige numre i den tidligere gældende udlændingelovs § 9 a, stk. 2, rykket fra nr. 2-13 til nr. 1-12.
 Forslaget i lovforslagets § 1, nr. 15, om at ændre henvisningen fra stk. 2, nr. 3 til stk. 2, nr. 2 i udlændingelovens § 9 a, stk. 21, der med lovforslaget bliver stk. 22, er en konsekvens af ophævelsen af greencardordningen.
Til nr. 16 Udlændingelovens § 9 h, stk. 1, regulerer, hvilke typer ansøgninger, der er gebyrbelagte.
 Det fremgår af udlændingelovens § 9 h, stk. 1, nr. 4, at der ved indgivelse af en ansøgning om opholdstilladelse efter § 9 a, stk. 2, nr. 1-12, dvs. på baggrund af beskæftigelse, skal betales et gebyr.
 Det følger af den foreslåede bestemmelse i udlændingelovens § 9 a, stk. 3, jf. lovforslagets § 1, nr. 7, at der efter ansøgning kan meddeles opholdstilladelse på baggrund af ph.d.-deltagelse eller ansættelse på forskningscenteret European Spallation Source (ESS) i Sverige.
Det foreslås i lovforslagets § 1, nr. 16, at der ved indgivelse af en ansøgning om opholdstilladelse med henblik på deltagelse i en ph.d.-uddannelse eller ansættelse ved ESS i Sverige, som udgangspunkt skal betales et gebyr svarende til det gebyr, der i dag skal indbetales for at indgive ansøgning om opholdstilladelse på baggrund af beskæftigelse.
Det er således kun, hvis Danmarks internationale forpligtelser eller EU-reglerne kan tilsige andet, at der ikke skal betales gebyr.
Det svarer til, hvad der gælder for øvrige ansøgninger om opholdstilladelse på baggrund af beskæftigelse.
Til nr. 17 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 17, om at ændre henvisningen fra § 9 a, stk. 10, til § 9 a, stk. 11, i udlændingelovens § 9 h, stk. 1, nr. 13, er en konsekvens af forslaget om at indsætte et nyt stk. 3 i § 9 a.
Til nr. 18 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 18, om at ændre henvisningen fra § 9 a, stk. 19, til § 9 a, stk. 20, i udlændingelovens § 9 h, stk. 3, er en konsekvens af forslaget om at indsætte et nyt stk. 3 i § 9 a.
Til nr. 19 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 19, om at ændre henvisningerne fra § 9 a, stk. 4-6 til § 9 a, stk. 5-7, i udlændingelovens § 9 h, stk. 7, § 33, stk. 5, og § 52, stk. 2, nr. 3, er konsekvenser af forslaget om at indsætte et nyt stk. 3 i § 9 a.
Til nr. 20 Det fremgår af udlændingelovens § 9 m, stk. 1, at der, hvis væsentlige erhvervs- og beskæftigelsesmæssige hensyn taler derfor, efter ansøgning kan gives opholdstilladelse til en udlænding, som har familiemæssig tilknytning til en udlænding med tidsbegrænset eller tidsubegrænset opholdstilladelse efter § 9 a, stk. 2, nr. 1-12, eller stk. 10, dvs. på baggrund af beskæftigelse eller med henblik på jobsøgning ved uforskyldt ledighed.
 Medfølgende familie omfatter som det altovervejende udgangspunkt ægtefælle, registreret partner eller fast samlever samt hjemmeboende børn under 18 år.
 Med forslaget i lovforslagets § 1, nr. 20, foreslås det, at udlændinge med opholdstilladelse med henblik på deltagelse i en ph.d.-uddannelse eller ansættelse på forskningscenteret European Spallation Source (ESS) i Sverige, jf. herved den foreslåede nye bestemmelse i § 9 a, stk. 3, skal kunne få medfølgende familie med til Danmark.
Forslaget indebærer således, at der efter ansøgning kan gives opholdstilladelse til en udlænding, som har familiemæssig tilknytning til en udlænding med tidsbegrænset eller tidsubegrænset opholdstilladelse efter § 9 a, stk. 3, med henblik på deltagelse i en ph.d.-uddannelse eller ansættelse ved ESS i Sverige.
Det svarer til, hvad der gælder for øvrige udlændinge med opholdstilladelse på baggrund af beskæftigelse.
 Med forslaget i lovforslagets § 1, nr. 20, foreslås det endvidere i udlændingelovens § 9 m, stk. 1, at ændre henvisningen fra stk. 10 til stk. 11. Dette er en konsekvens af forslaget om at indsætte et nyt stk. 3 i § 9 a, jf. herved lovforslagets § 1, nr. 7.
Til nr. 21 Det følger bl.a. af udlændingelovens § 17, at en opholdstilladelse bortfalder, når udlændingen opgiver sin bopæl i Danmark, eller når udlændingen har opholdt sig uden for landet i mere end 6 på hinanden følgende måneder, medmindre Styrelsen for International Rekruttering og Integration efter ansøgning har bestemt, at opholdstilladelsen ikke skal anses for bortfaldet.
En opholdstilladelse meddelt efter bl.a. § 9 a bortfalder endvidere, hvis udlændingen ikke indrejser i Danmark senest 6 måneder efter, at opholdstilladelsen er udstedt.
Det fremgår af udlændingelovens § 17, stk. 5, at visse udlændinge er undtaget for bortfaldsreglerne.
Det drejer sig om udlændinge med opholdstilladelse som forsker, udlændinge med opholdstilladelse efter fast-track ordningen samt deres eventuelle medfølgende familie, udlændinge med opholdstilladelse med henblik på at følge fællesuddannelserne Erasmus Mundus, Erasmus+ eller Nordic Master, og udlændinge med opholdstilladelse med henblik på deltagelse i en ph.d.-uddannelse.
 Med forslaget i lovforslagets § 1, nr. 21, foreslås det, at udlændinge med opholdstilladelse med henblik på deltagelse i en ph.d.-uddannelse eller ansættelse ved forskningscenteret European Spallation Source (ESS) i Sverige, jf. herved den foreslåede nye bestemmelse i § 9 a, stk. 3, skal undtages for bortfaldsreglerne.
 Forslaget indebærer, at opholdstilladelse til udlændinge med opholdstilladelse på baggrund af deltagelse i en ph.d.-uddannelse eller ansættelse ved ESS i Sverige, ikke bortfalder, hvis de opgiver deres bopæl, hvis de opholder sig uden for landet i en længere periode, eller hvis de ikke indrejser i Danmark senest 6 måneder efter, at deres opholdstilladelse er udstedt.
Til nr. 22 Det fremgår af den foreslåede bestemmelse i udlændingelovens § 9 a, stk. 3, at der efter ansøgning kan gives opholdstilladelse til en udlænding, der deltager i en ph.d.-uddannelse eller har indgået aftale eller fået tilbud om ansættelse på forskningscenteret European Spallation Source (ESS) i Sverige, hvis deltagelsen eller ansættelsen er knyttet til ESSs forskningsmæssige virksomhed, og hvis en tilsvarende deltagelse eller tilsvarende ansættelse i Danmark ville kunne danne grundlag for opholdstilladelse.
Det fremgår endvidere, at opholdstilladelsen skal betinges af, at udlændingen forud for afgørelsen om opholdstilladelse eller inden for en frist fastsat i afgørelsen dokumenterer at have ret til at arbejde i Sverige.
Det er således en forudsætning for at kunne få opholdstilladelse i Danmark med henblik på deltagelse i en ph.d.-uddannelse eller ansættelse ved ESS i Sverige, at udlændingen har ret til at arbejde i Sverige.
I nogle tilfælde vil udlændingen allerede have arbejdstilladelse i Sverige, når udlændingen søger opholdstilladelse i Danmark, ligesom nogle kan være fritaget for arbejdstilladelse i Sverige.
Hvis udlændingen ikke forud for afgørelsen dokumenterer at have ret til at arbejde i Sverige, vil Styrelsen for International Rekruttering og Integration i afgørelsen fastsætte en frist for, hvornår udlændingen senest skal dokumentere at have ret til at arbejde i Sverige.
 Som en konsekvens heraf, foreslås det i § 19, stk. 1, nr. 8, at en opholdstilladelse meddelt med henblik på ansættelse ved ESS i Sverige kan inddrages, hvis udlændingen ikke inden for en frist fastsat i afgørelsen om opholdstilladelse dokumenterer at have ret til at arbejde i Sverige.
Forslaget indebærer, at en opholdstilladelse meddelt med henblik på deltagelse i en ph.d.-uddannelse eller ansættelse ved ESS i Sverige, vil kunne inddrages, hvis udlændingen ikke opfylder det grundlæggende krav om at have ret til at arbejde i Sverige.
Der vil i en inddragelsessituation skulle tages hensyn til udlændingen og dennes eventuelle families tilknytning til Danmark m.v., jf. udlændingelovens § 26. Dette vil være i situationer, hvor inddragelsen efter en konkret vurdering må antages at virke særlig belastende for udlændingen.
 Styrelsen for International Rekruttering og Integrations afgørelse om inddragelse vil kunne påklages til Udlændingenævnet, jf. udlændingelovens § 52 b, stk. 2, nr. 2.
 Der henvises i øvrigt til afsnit 3.1.2 i lovforslagets almindelige bemærkninger.
Til nr. 23 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 23, om at ændre henvisningen fra § 9 a, stk. 3, 1. pkt., til § 9 a, stk. 4, 1. pkt., i udlændingelovens § 19, stk. 1, nr. 8, der bliver nr. 9, er en konsekvens af forslaget om at indsætte et nyt stk. 3 i § 9 a.
Til nr. 24 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 24, om at ændre henvisningen fra § 9 a, stk. 3, 4. pkt., til § 9 a, stk. 4, 4. pkt., i udlændingelovens § 19, stk. 1, nr. 9, der bliver nr. 10, er en konsekvens af forslaget om at indsætte et nyt stk. 3 i § 9 a.
Til nr. 25 Det fremgår af udlændingelovens § 44 e, stk. 3, at kommunalbestyrelsen indberetter til Styrelsen for International Rekruttering og Integration, hvis en udlænding, der er meddelt opholdstilladelse efter § 9 a, stk. 2 (beskæftigelse), eller § 9 i, stk. 2, nr. 1 (lønnet ph.d.-studerende), eller personer, der er meddelt opholdstilladelse som følge af familiemæssig tilknytning til udlændingen, modtager hjælp efter lov om aktiv socialpolitik.
Det fremgår endvidere, at kommunalbestyrelsen oplyser Styrelsen for International Rekruttering og Integration om omfanget af hjælpen.
 Med lovforslagets § 1, nr. 25, foreslås det, at kommunernes indberetningspligt også skal omfatte udlændinge, der er meddelt opholdstilladelse efter den foreslåede bestemmelse i § 9 a, stk. 3, med henblik på deltagelse i en ph.d.-uddannelse eller ansættelse ved ESS i Sverige.
Forslaget i lovforslagets § 1, nr. 25, indebærer, at kommunalbestyrelsen vil indberette til Styrelsen for International Rekruttering og Integration, hvis en udlænding, der er meddelt opholdstilladelse efter den foreslåede bestemmelse i § 9 a, stk. 3, med henblik på deltagelse i en ph.d.-uddannelse eller ansættelse ved ESS i Sverige, eller hvis personer, der er meddelt opholdstilladelse som følge af familiemæssig tilknytning til en sådan udlænding, modtager hjælp efter lov om aktiv socialpolitik.
Kommunalbestyrelsen vil oplyse Styrelsen for International Rekruttering og Integration om omfanget af hjælpen.
Dette svarer til, hvad der i øvrigt gælder for udlændinge med opholdstilladelse med henblik på beskæftigelse.
 Det forudsættes, at kommunen som i dag i relevante sager i medfør af almindelige forvaltningsretlige principper vil vejlede om de mulige opholdsretlige konsekvenser af en ansøgning om offentlige ydelser efter lov om aktiv socialpolitik fra en udlænding, der har opholdstilladelse med henblik på deltagelse i en ph.d.-uddannelse eller ansættelse ved ESS i Sverige eller har opholdstilladelse som følge af familiemæssig tilknytning til en sådan udlænding.
Til nr. 26 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 26, om at ændre henvisningen fra stk. 14 til stk. 15 i udlændingelovens § 48 h er en konsekvens af forslaget om at indsætte et nyt stk. 3 i § 9 a.
Til nr. 27 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 27, om at ændre henvisningen fra § 9 a, stk. 16, til § 9 a, stk. 17, i udlændingelovens § 52 b, stk. 2, nr. 5, er en konsekvens af forslaget om at indsætte et nyt stk. 3 i § 9 a.
Til nr. 28 Med lovforslagets § 1, nr. 7, indsættes et nyt stk. 3 i udlændingelovens § 9 a, hvorefter der kan gives opholdstilladelse med henblik på ansættelse på forskningscenteret European Spallation Source (ESS) i Sverige.
 Forslaget i lovforslagets § 1, nr. 28, om at ændre henvisningen fra § 9 a, stk. 18, til § 9 a, stk. 19, og to steder ændre henvisningen fra § 9 a, stk. 19, til § 9 a, stk. 20, i udlændingelovens § 19, stk. 1, nr. 9, der bliver nr. 10, er konsekvenser af forslaget om at indsætte et nyt stk. 3 i § 9 a.
Til § 2 Til nr. 1 Personer, som bliver fuldt eller begrænset skattepligtige i forbindelse med påbegyndelse af ansættelsesforhold hos en dansk arbejdsgiver kan blive omfattet af forskerskatteordningen.
Det gælder også ved ansættelse hos en udenlandsk arbejdsgiver med fast driftssted i Danmark, forudsat at den pågældende er knyttet til det faste driftssted, og at lønnen udgør en driftsudgift for det faste driftssted, jf. kildeskattelovens § 48 E, stk. 1.
Forskerskatteordningen kan dog ikke anvendes af fuldt skattepligtige personer, som anses for hjemmehørende i Danmark efter en dobbeltbeskatningsoverenskomst, når der udføres arbejde uden for Danmark under sådanne omstændigheder, at beskatningsretten til indkomsten efter dobbeltbeskatningsoverenskomst overgår til udlandet, Færøerne eller Grønland, jf. kildeskattelovens § 48 E, stk. 2. Beskatningsretten til lønnen må således ikke overgå til et andet land efter en dobbeltbeskatningsoverenskomst, hvilket den efter omstændighederne bl.a. vil kunne gøre i visse tilfælde, hvor en del af arbejdet udføres i udlandet.
Værnsreglen gælder, selv om det kun er en del af lønnen, der kan beskattes i udlandet.
 Personer, der er ansat i DMSC og bor i Danmark, vil være fuldt skattepligtige til Danmark, men udfører de arbejde i Sverige, kan Sverige efter den nordiske dobbeltbeskatningsoverenskomst beskatte den del af lønnen, der vedrører dette arbejde, fordi arbejdsgiveren, ESS Lund, er svensk.
Det foreslås, at værnsreglen ikke skal finde anvendelse for indkomst fra et europæisk forskningsinfrastrukturkonsortium (ERIC), som er oprettet i henhold til Rådets forordning (EF) nr. 723/2009 af 25. juni 2009 om fællesskabsrammebestemmelser for et konsortium for en europæisk forskningsinfrastruktur (ERIC). Det betyder, at en person, der ansættes ved et europæisk forskningsinfrastrukturkonsortium med fast driftssted i Danmark, vil kunne anvende forskerskatteordningen, også selv om en del af arbejdet udføres i forskningsinfrastrukturkonsortiet i udlandet.
Det bemærkes, at justeringen af værnsreglen ikke ændrer ved grundbetingelsen om, at den pågældende skal være knyttet til det faste driftssted, og at lønnen skal udgøre en driftsudgift for det faste driftssted.
 Ændringen betyder, at udenlandske ansatte ved ESS datacenter i København løbende vil kunne udføre arbejde ved ESS i Lund uden at miste adgang til forskerskatteordningen, også selv om de er bosatte i Danmark.
 Det bemærkes, at forskerskatten i dette tilfælde skal nedsættes med svensk skat af det udførte arbejde, fordi arbejdet udføres i den stat, hvor arbejdsgiveren, ESS, er hjemmehørende, nemlig Sverige, jf. ligningslovens § 33. Forskerskatten af løn for arbejde udført i andre stater skal nedsættes med den udenlandske skat af lønnen, hvis lønnen belaster et fast driftssted under ESS, eller lønmodtageren opholder sig i den anden stat mere end 183 dage inden for 12 måneder.
 Det bemærkes, at det pt. kun er ESS datacenter, der er et fast driftssted i Danmark af et udenlandsk ERIC.
Til § 3 Det foreslås i stk. 1, at loven træder i kraft den 1. januar 2017.
 Det foreslås i stk. 2, at lempelsen af forskerskatteordningen får virkning for indkomst, der den 1. januar 2017 eller senere erhverves fra et europæisk forskningsinfrastrukturkonsortium (ERIC).
 Dermed vil både personer, der ansættes ved et ERIC den 1. januar 2017 eller senere, og personer, hvis ansættelsesforhold ved et ERIC er omfattet af forskerskatteordningen forud for den 1. januar 2017, efter denne dato kunne udføre arbejde uden for Danmark under sådanne omstændigheder, at beskatningsretten til indkomsten efter dobbeltbeskatningsoverenskomst overgår til udlandet, Færøerne eller Grønland.
Til § 4 Bestemmelsen vedrører lovens territoriale gyldighed.
 Loven gælder ikke for Færøerne og Grønland, men § 1 kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
