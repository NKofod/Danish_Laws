En boligsikringsmodtager klagede over, at kommunen ved reguleringen af  

 boligstøtten for perioden fra den 1.3.1985 til den 31.12.1985 havde medregnet  

 hendes datter som husstandsmedlem, således at hun skulle tilbagebetale 4.478  

 kr.
Hvis datteren ikke blev medregnet som husstandsmedlem, ville  

 tilbagebetalingskravet blive mindre.
Kommunen lagde til grund, at datteren  

 stod tilmeldt adressen indtil 15.12.86.
Klageren oplyste, at datteren fraflyttede lejligheden pr. 1.3.1985 til  

 Espergærde, hvor hun fik arbejde.
Klageren fremsendte en bekræftelse fra  

 datterens arbejdsgiver.
 Nævnet pålagde kommunen at bortse fra datteren som husstandsmedlem,  

 idet det på baggrund af de foreliggende oplysninger om datterens  

 arbejdsforhold fra 1.3.1985 skønnedes tilstrækkeligt godtgjort, at datterens  

 folkeregistertilmelding hos klageren på dette tidspunkt ikke stemte overens  

 med de faktiske forhold, jf. pkt. 3.1. i Boligstyrelsens vejledning af  

 22.10.1987 om individuel boligstøtte.
 »Ved brev af 21. august 1988 har De klaget over, at  

 boligstøttekontoret i Næstved kommune ved regulering af Deres boligsikring  

 for tiden fra den 1. marts 1985 til den 31. december 1985 har medtaget Deres  

 datter X.X. som medlem af husstanden, således at De skal tilbagebetale kr.  

 4.478,- for perioden mod kr. 2.808,-, såfremt Deres datter ikke var  

 medregnet.
 Endvidere har De klaget over, at den kontanthjælp, som De den 9. juni 1988  

 fik bevilget på i alt kr. 7.297,90 til elrestancer (kr. 3.314,40),  

 incassoomkostninger til advokat (kr. 817,50) og huslejerestancer (kr.  

 3.166,-), er ydet med tilbagebetalingspligt.
 Deres klagepunkter har været forelagt boligstøttekontoret og det sociale  

 udvalg, der har fremsendt udtalelser og sagsakter, som De har fået tilsendt i  

 kopi.
Af sagen fremgår, at De er enlig, og at De har to hjemmeboende børn på 3  

 og 5 år.
De modtog på klagetidspunktet understøttelse med kr. 6.196,- netto  

 pr. måned.
Deres godkendte faste udgifter er oplyst til kr. 4.031,- pr.  

 måned.
 Vedrørende Deres boligsikring for 1985 fremgår, at det sociale udvalg har  

 medtaget Deres datter X.X. som medlem af Deres husstand for hele 1985.
De har oplyst, at X.X. fraflyttede Deres bolig den 1. marts 1985, idet hun  

 tilflyttede y Rideklub i Espergærde, hvor hun havde fået arbejde fra samme  

 tidspunkt.
De har fremsendt en bekræftelse fra rideklubben på Deres datters  

 ansættelse fra den 1. marts 1985.
 Boligstøttekontoret fastholdt, at Deres datter skulle medtages som  

 hjemmeboende ved beregning af Deres boligsikring for 1985. De skulle derfor  

 tilbagebetale kr. 4.478,-. Såfremt Deres datter ikke blev medregnet ville  

 beløbet blive kr. 1.670,- mindre.
 Boligstøttekontoret har lagt til grund, at Deres datter har stået tilmeldt  

 Deres adresse indtil den 15. december 1986.
Vedrørende ydelse af kontanthjælp med tilbagebetalingspligt fremgår, at De  

 i juni 1988 søgte om hjælp til forfaldne gældsposter.
De var kommet bagud med  

 betalingen heraf, bl.a. fordi kommunens incassokontor trak kr. 920,- pr.  

 måned til afvikling af Deres boligsikringsgæld.
Under behandlingen af Deres ansøgning blev det bl.a. oplyst, at De havde  

 månedlige udgifter på ca. kr. 1.000,- til opstalding af en hest.
Det sociale  

 udvalg fandt, at de opståede restancer var udtryk for uforsvarlige økonomiske  

 dispositioner, under hensyn til det oplyste om Deres økonomiske forhold.  

 Udvalget ydede Dem herefter hjælp til det ansøgte, men fastsatte  

 tilbagebetalingspligt efter bistandslovens § 26, stk 1, nr. 1.
 Efter boligstøttelovens § 6, stk. 1 medregnes som medlemmer af husstanden  

 ansøgerens ægtefælle, hjemmeværende børn og andre, der har fast ophold i  

 lejligheden uden at være logerende.
 Efter pkt. 3.1. i boligstyrelsens vejledning af 22. oktober 1987 er det de  

 personer, der faktisk har fast ophold, som skal medtages i husstanden.  

 Normalt vil folkeregistertilmeldingen være udtryk for, om en person har fast  

 ophold, men godtgøres det, at tilmeldingen ikke stemmer overens med de  

 faktiske forhold, skal disse forhold lægges til grund.
 Efter bistandslovens § 26, stk. 1, nr. 1 kan det sociale udvalg træffe  

 beslutning om tilbagebetaling, når der må ydes en person hjælp bl.a. på grund  

 af pågældendes uforsvarlige økonomi.
Amtsankenævnet har herefter behandlet sagen i sit møde den 1. juni 1989,  

 hvor man traf følgende A F G Ø R E L S E:
 Nævnet pålægger boligstøttekontoret at bortse fra Deres datter som medlem  

 af Deres husstand ved beregning af Deres boligsikring for 1985 fra den 1.  

 marts 1985, idet det på baggrund af de foreliggende oplysninger om Deres  

 datters arbejdsforhold fra den 1. marts 1985 skønnes tilstrækkeligt  

 godtgjort, at Deres datters folkeregistertilmelding hos Dem på dette  

 tidspunkt, ikke stemte overens med de faktiske forhold.
 Nævnet tiltræder det sociale udvalgs fastsættelse af tilbagebetalingspligt  

 af den ydede kontanthjælp med den af udvalget anførte begrundelse.
 Vedrørende evt. klage over nævnets afgørelse vedrørende Deres  

 boligsikring, henvises til vedlagte vejledning vedrørende klage til  

 boligstyrelsen.
Vedrørende eventuel klage over nævnets afgørelse vedrørende Deres  

 kontanthjælp henvises til vedlagte vejledning vedrørende klage til den  

 sociale ankestyrelse.« Hvilket herved meddeles.
