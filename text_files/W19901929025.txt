 Ret til refusion af løn med barseldagpengebeløbet til en arbejdsgiver,  

 da lønmodtageren efter barselperiodens udløb var sygemeldt på grund af  

 bækkenløsning.
 SAGSFREMSTILLING:
 Kommunen traf afgørelse om, at arbejdsgiveren ikke havde ret til refusion  

 af dagpenge for perioden 14. juni 1990 til 15. juli 1990, idet fortsat fravær  

 efter udløbet af 24 ugers barselperiode ikke kan sidestilles med reglerne om  

 barsel, men skal behandles som almindelig sygdom.
 Sekretariatet har indhentet supplerende lægelige oplysninger, hvoraf det  

 fremgår, at sygdommen efter barselperiodens udløb skyldes sygelige følger af  

 fødslen.
 AFGØRELSE:
 Dagpengeudvalget har på sit møde den 14. december 1990 truffet den  

 afgørelse, at arbejdsgiveren har ret til refusion af dagpenge fra kommunen  

 for perioden fra 14. juni til 15. juli 1990, idet lønmodtageren var fuldt  

 uarbejdsdygtig på grund af en sygelig tilstand, der ligger udover den normale  

 følgetilstand efter en fødsel og ligger i forlængelse af barselorloven, jf.  

 dagpengelovens § 5, stk. 1.
 Hvis sygdommen har klar forbindelse med graviditeten eller fødslen, ligger  

 i forlængelse af barseldagpengeperioden eller opstår kort tid efter  

 barselorlovens afslutning, udbetales dagpengene af kommunen, jf. pkt. 108 i  

 Socialministeriets vejledning nr. 5 af 22. marts 1990.
 Dagpengeudvalget ændrer således kommunens afgørelse.
 (* 1) Offentliggjort af Socialministeriet i SM D-016-91 15/03/1991.
 (* 2) Overført til historisk base ved saneringsrunden oktober 1995.
