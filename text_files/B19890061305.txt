 I medfør af § 9, stk. 3, i lov nr. 331 af 24. maj 1989 om frihedsberøvelse  

 og anden tvang i psykiatrien fastsættes:
Tilkaldelse af læge § 1.  Såfremt en person, der må antages at være  

 sindssyg, ikke selv søger fornøden behandling, skal den pågældendes nærmeste  

 tilkalde en læge, jf. § 6, stk. 1, i lov om frihedsberøvelse og anden tvang i  

 psykiatrien.
Stk. 2.  Ved en persons nærmeste forstås i første række  

 personens ægtefælle, samlever, forældre, voksne børn og personer, der hører  

 til den pågældendes husstand.
Hvis den pågældende opholder sig i institution,  

 påhviler pligten til at tilkalde læge institutionens personale.
 § 2.  Tilkalder de nærmeste eller andre ikke en læge,  

 skal politiet tilkalde en læge.
 Stk. 2.  Politiet skal så vidt muligt tilkalde den  

 alment praktiserende læge, som den syge sædvanligvis benytter, dennes  

 stedfortræder eller lægevagten i området.
Den indlæggende læge § 3.  Såfremt lægen efter at have undersøgt den  

 pågældende finder, at indlæggelse er nødvendig, skal lægen i overensstemmelse  

 med bestemmelsen i lovens § 3, stk. 1, søge at opnå patientens samtykke til  

 indlæggelsen og i den forbindelse vejlede patienten navnlig om formålet med  

 indlæggelsen og om udsigterne til en bedring af tilstanden, jf. lovens § 3,  

 stk. 2.
 Stk. 2.  Når forholdene tillader det, skal patienten  

 have en passende betænkningstid til at overveje spørgsmålet om indlæggelse,  

 jf. lovens § 4, stk. 1.
 § 4.  Modsætter patienten sig indlæggelse, afgør  

 lægen, om tvangsindlæggelse er påkrævet.
 Stk. 2.  Er betingelserne for tvangsindlæggelse i lovens  

 § 5 opfyldt, skal tvangsindlæggelse ske.
 § 5.  Skal tvangsindlæggelse finde sted, udfærdiger  

 lægen en erklæring, der skal indeholde en angivelse af den formodede  

 diagnose, patientens sindstilstand og de omstændigheder, hvorpå lægen  

 støtter, at betingelserne i lovens § 5, nr. 1 (behandlingsindikation), eller  

 nr. 2 (farlighedsindikation), er opfyldt.
 Stk. 2.  Erklæringen skal afgives på grundlag af lægens  

 egen undersøgelse foretaget med henblik på den aktuelle indlæggelse.
 Stk. 3.  Lægeerklæringen skal udfærdiges snarest muligt,  

 efter at undersøgelsen er afsluttet.
 Stk. 4.  Lægen afleverer eller sender den udarbejdede  

 lægeerklæring til politiet med henblik på tvangsindlæggelsens iværksættelse.
Tvangsindlæggelsens iværksættelse § 6.  Politimesteren (i København politidirektøren)  

 eller den, som politimesteren (politidirektøren) bemyndiger hertil, træffer  

 bestemmelse om tvangsindlæggelsens iværksættelse.
 § 7.  Den, der skal træffe bestemmelse om  

 tvangsindlæggelsens iværksættelse, skal påse, at lovens betingelser for  

 tvangsindlæggelse er opfyldt, herunder at den i loven fastsatte fremgangsmåde  

 er fulgt, og at lægeerklæringen indeholder de fornødne oplysninger som  

 grundlag for tvangsindlæggelsen.
 § 8.  Politiet træffer aftale med det psykiatriske  

 sygehus eller den afdeling, hvor tvangsindlæggelsen skal finde sted, om  

 tidspunktet for tvangsindlæggelsens iværksættelse, medmindre omgående  

 iværksættelse af indlæggelsen er nødvendig.
 § 9.  Sker indlæggelsen i medfør af lovens § 5, nr. 2  

 (farlighedsindikation), skal den indlæggende læge så vidt muligt være til  

 stede, indtil politiet forlader stedet med den, der skal tvangsindlægges.
§ 10.  Hvis tvangsindlæggelsen sker i medfør af lovens  

 § 5, nr. 1 (behandlingsindikation), skal politiet, såfremt tvangsindlæggelsen  

 ikke iværksættes i umiddelbar fortsættelse af den indlæggende læges  

 undersøgelse af patienten, underrette den indlæggende læge om tidspunktet for  

 gennemførelsen af tvangsindlæggelsen.
Underretningen skal gives snarest  

 muligt, efter at tidspunktet for tvangsindlæggelsen er fastsat.
Stk. 2.  Den indlæggende læge skal så vidt muligt komme  

 til stede ved gennemførelsen af tvangsindlæggelsen.
Lægen skal i den  

 forbindelse på ny vejlede patienten i overensstemmelse med lovens §§ 3 og 31,  

 samt påse, at betingelserne for tvangsindlæggelse fortsat er opfyldt.
 § 11.  Ved gennemførelse af tvangsindlæggelsen skal  

 politiet påse, at lægens undersøgelse ved tvangsindlæggelse efter lovens § 5,  

 nr. 2 (farlighedsindikation), er foretaget inden for det seneste døgn og ved  

 tvangsindlæggelse efter lovens § 5, nr. 1 (behandlingsindikation), inden for  

 de seneste 7 dage forud for tvangsindlæggelsen, jf. lovens § 7, stk. 3.
 Stk. 2.  Er fristerne i lovens § 7, stk. 3, ikke  

 overholdt, kan tvangsindlæggelse kun ske, såfremt der foretages en ny  

 lægeundersøgelse af patienten og udfærdiges nye indlæggelsespapirer.
§ 12.  Tvangsindlæggelsen skal gennemføres så skånsomt  

 og diskret som muligt, således at der ikke forvoldes unødig krænkelse eller  

 ulempe, jf. lovens § 4, stk. 3. De medvirkende polititjenestemænd skal så  

 vidt muligt være civilklædt.
Befordres patienten i et af politiets køretøjer,  

 skal dette så vidt muligt ske i et civilt tjenestekøretøj.
 § 13.  Politiet skal inden indlæggelsens iværksættelse  

 så vidt muligt underrette en eller flere af patientens nærmeste om  

 tvangsindlæggelsen.
 Stk. 2.  Tvangsindlæggelsens gennemførelse skal så vidt  

 muligt ske efter aftale med den eller de personer, hos hvem den pågældende  

 bor eller opholder sig.
 Stk. 3.  Såfremt underretning efter stk. 1  

 undtagelsesvis ikke har kunnet foretages forud for tvangsindlæggelsens  

 gennemførelse, skal politiet snarest muligt underrette en eller flere af  

 patientens nærmeste om tvangsindlæggelsen.
Modtagelse af patienten § 14.  Overlægen ved det psykiatriske sygehus eller  

 den psykiatriske afdeling, hvor tvangsindlæggelse skal finde sted, træffer  

 den endelige administrative afgørelse om, hvorvidt betingelserne for  

 tvangsindlæggelse er opfyldt.
 Stk. 2.  Hvis tvangsindlæggelsen sker efter lovens § 5,  

 nr. 2 (farlighedsindikation), skal patienten straks modtages på sygehuset  

 eller afdelingen.
 Stk. 3.  Hvis tvangsindlæggelsen sker efter lovens § 5,  

 nr. 1 (behandlingsindikation), skal patienten modtages snarest muligt og  

 senest 7 dage, efter at den indlæggende læge har undersøgt patienten.
Ikrafttræden § 15.  Bekendtgørelsen træder i kraft den 1. oktober  

 1989.
 Stk. 2.  Samtidig ophæves Justitsministeriets cirkulære  

 af 28. juni 1938 angående politiets medvirken til sindssyge personers  

 indlæggelse på sindssygehospital.
