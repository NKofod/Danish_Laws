Kapitel 1   Fritagelse for indeholdelse og indbetaling af pensionsafkastskat (PAL-skat) Kapitel 2   Straffebestemmelser Kapitel 3   Ikrafttrædelses- og overgangsbestemmelser Bekendtgørelse om fritagelse for indeholdelse og indbetaling af pensionsafkastskat I medfør af § 31, stk. 2 i pensionsafkastbeskatningsloven, jf. lov nr. 1535 af 19. december 2007 fastsættes:
Kapitel 1 Fritagelse for indeholdelse og indbetaling af pensionsafkastskat (PAL-skat) § 1. Told- og skatteforvaltningen kan efter pensionsafkastbeskatningslovens § 31, stk. 2 fritage et penge- eller pensionsinstitut for at indeholde og indbetale pensionsafkastskat for pensionsberettigede, som ikke er fuldt skattepligtige til Danmark efter kildeskattelovens § 1, eller som er fuldt skattepligtige efter nævnte bestemmelse, men er hjemmehørende i udlandet, Grønland eller på Færøerne efter bestemmelserne i en dobbeltbeskatningsoverenskomst.
 Stk. 2. Den pensionsberettigede skal på vegne af sit penge- eller pensionsinstituttet ansøge om fritagelse for indeholdelse og indbetaling af PAL-skat til told- og skatteforvaltningen på en blanket, som told- og skatteforvaltningen udarbejder.
 Stk. 3. Ansøgningen skal vedlægges dokumentation for, at den pensionsberettigede er fuldt skattepligtig til et andet land, f.eks. en attesteret bopælsattest fra det nye hjemland.
 § 2. Told- og skatteforvaltningen udsteder en attest, hvor told- og skatteforvaltningen godkender, at penge- eller pensionsinstituttet er fritaget for at indeholde og indbetale PAL-skat for den pensionsberettigede af de ordninger, ansøgningen omfatter.
 § 3. Told- og skatteforvaltningen kan tilbagekalde en fritagelseserklæring, hvis betingelserne ikke længere er opfyldt, eller hvis den pensionsberettigede ikke imødekommer gentagne henvendelser om fornyet dokumentation for, at den pensionsberettigede er fuldt skattepligtig til et andet land.
Kapitel 2 Straffebestemmelser § 4. Med bøde straffes den, der forsætligt eller groft uagtsomt 1) afgiver urigtige eller vildledende oplysninger eller fortier oplysninger til brug for skattekontrollen 2) undlader at give told- og skatteforvaltningen og pensionsselskabet besked, hvis personen igen bliver hjemmehørende i Danmark eller fuldt skattepligtig til Danmark.
Kapitel 3 Ikrafttrædelses- og overgangsbestemmelser § 5. Bekendtgørelsen træder i kraft 10. marts 2008 og har virkning fra og med indkomståret 2008 for pensionsberettigede, der er indehavere af godkendte pensionsordninger i godkendte udenlandske pensionsinstitutter i henhold til pensionsbeskatningslovens § 15 C, og som enten ikke er fuldt skattepligtige til Danmark efter kildeskattelovens § 1 eller er fuldt skattepligtige til Danmark efter kildeskattelovens § 1, men er hjemmehørende i udlandet, Grønland eller på Færøerne efter bestemmelserne i en dobbeltbeskatningsoverenskomst.
 Stk. 1. Bekendtgørelsen træder i kraft den 1. januar 2010 og har virkning fra og med indkomståret 2010 for pensionsberettigede, der enten ikke er fuldt skattepligtige til Danmark efter kildeskattelovens § 1 eller er fuldt skattepligtig til Danmark efter kildeskattelovens § 1, men er hjemmehørende i udlandet, Grønland eller på Færøerne efter bestemmelserne i en dobbeltbeskatningsoverenskomst.
