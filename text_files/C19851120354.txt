 I fortsættelse af direktoratets skrivelse om godkendelse af, at  

 forsøgsordningen med samfundstjeneste iværksættes, samt med henvisning til  

 punkt 5.2. i direktoratets udsendte retningslinier herfor, fastsættes efter  

 finansministeriets godkendelse følgende aflønning af honorarlønnede  

 personundersøgere:
 1. Udfærdigelse af en sædvanlig personundersøgelse,  

 honoreres som hidtil (20 gange 1/2080 af årslønnen på skalatrin 19,  

 stedtillægsområde III) svarende til 20 timers arbejde respektive 18 timer,  

 når undersøgelsen afleveres i koncept.
 2. Udfærdigelse af en forkortet personundersøgelse,  

 hvor visse punkter er udeladt efter afdelingens skøn honoreres med halvt  

 undersøgelseshonorar (10 gange 1/2080 af årslønnen på skalatrin 19,  

 stedtillægsområde III) svarende til 10 timers arbejde (9 timer, når den  

 afleveres i koncept).
 3. Udfærdigelse af en  

 samfundstjenestepersonundersøgelse honoreres med 7 gange 1/2080 af årslønnen  

 på skalatrin 19, stedtillægsområde III svarende til 7 timers arbejde (6  

 timer, hvis den afleveres i koncept).
 4. Udfærdigelse af en supplerende personundersøgelse  

 honoreres med de hidtil gældende procentsatser 33 1/3, 50 og 75 af honoraret  

 for den sædvanlige personundersøgelse.
For så vidt angår aflønning af tilsynsførende bemærkes, at der i de  

 tilfælde, hvor der til en betinget dom med vilkår om samfundstjeneste tillige  

 er knyttet vilkår om tilsyn af kriminalforsorgen, udbetales almindeligt  

 tilsynshonorar til den tilsynsførende.
Dette honorar forudsættes i normale  

 tilfælde også at dække almindeligt tilsynsarbejde og kontrol i forbindelse  

 med selve udøvelsen af samfundstjeneste.
Bliver den tilsynsførende i særlige  

 tilfælde af afdelingslederen pålagt et betydeligt merarbejde, for eksempel i  

 forbindelse med meget hyppige besøg på arbejdsstedet under udøvelsen af  

 samfundstjeneste, kan der herfor i enkeltstående tilfælde ydes almindelig  

 timeløn (timeløn til frivillige forsorgsmedarbejdere).
 I de tilfælde, hvor den samfundstjenestedømte ikke er i tilsyn af den  

 tilsynsførende eller der til dommen ikke er knyttet vilkår om tilsyn af  

 kriminalforsorgen udbetales almindelig timeløn (timeløn til frivillige  

 forsorgsmedarbejdere) for kontrol m.v. i forbindelse med  

 samfundstjenestedømte.
 E.B.
Bjarne Christensen Kriminalforsorgens afdelinger.
