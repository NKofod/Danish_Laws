Betænkning afgivet af Ligestillingsudvalget den 16. maj 2018 Betænkning over Forslag til folketingsbeslutning om etablering af en ligelønspulje [af Pernille Skipper (EL) og Roger Courage Matthisen (ALT) m.fl.]:
1. Udvalgsarbejdet Beslutningsforslaget blev fremsat den 20. februar 2018 og var til 1. behandling den 23. marts 2018. Beslutningsforslaget blev efter 1. behandling henvist til behandling i Ligestillingsudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (S, DF, V, LA og KF) indstiller beslutningsforslaget til forkastelse.
 Et mindretal i udvalget (EL og ALT) indstiller beslutningsforslaget til vedtagelse uændret.
Enhedslistens og Alternativets medlemmer af udvalget mener, at der foreligger et klart samfundsansvar i at sikre ligestilling mellem kønnene, herunder at sikre ligeløn.
Arbejde i kvindedominerede fag lønnes fortsat markant lavere end arbejde, der typisk varetages af mænd, også når der tages højde for eksempelvis uddannelseslængde.
Denne ulighed kan ikke løses inden for det aftalesystem, der ellers fastsætter løn og arbejdsvilkår for lønmodtagerne i Danmark.
Det kræver politisk handling.
Derfor mener EL og ALT, at Folketingets politikere bør tage det til efterretning, når en lang række faglige forbund i en fælles appel til en række folketingspolitikere beder om hjælp til at løse udfordringerne med ligeløn.
Under 1. behandling af beslutningsforslaget udtrykte flere partier sympati for ligelønssagen, men hævdede samtidig, at beslutningsforslaget om en ekstra lønpulje ville være politisk indblanding i de dengang igangværende overenskomstforhandlinger.
Nu da overenskomstforhandlingerne er afsluttet, håber EL og ALT, at disse partier vil bakke op om beslutningsforslaget og fremadrettet sikre en retfærdig og lige løn for mænd og kvinder, der er offentligt ansatte i Danmark.
 Et andet mindretal i udvalget (SF og RV) vil stemme hverken for eller imod beslutningsforslaget.
Socialistisk Folkepartis medlemmer af udvalget er enige i forslagsstillernes intentioner om ligeløn, men kan ikke bakke forslagsstillernes forslag til løsning op.
I dag er det sådan, at de offentlige arbejdsgivere både har en interesse i og en etisk forpligtelse til at styrke bestræbelserne for reel ligeløn.
Det kan ske ved i langt højere grad at sikre, at lokalløn og lignende fordeles ligeligt mellem kønnene og ved overenskomstforhandlinger at foreslå, at der inden for de lønrammer, der aftales, afsættes ligelønspuljer, der skal løfte typiske kvindefag, der lønnes ringere end sammenlignelige typiske mandefag, når der f.eks. sammenlignes uddannelser af samme længde.
Samtidig er det vigtigt, at lovgiverne støtter den faglige kamp for ligeløn ved at lovgive om ordentlige og brugbare lønstatistikker, der dækker hele arbejdsmarkedet.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karina Adsbøl (DF) fmd.
Marlene Harpsøe (DF) Karina Due (DF) Pernille Bendixen (DF) Per Nørhave (DF) Tilde Bork (DF) Martin Geertsen (V) Louise Schack Elholm (V) Jane Heitmann (V) Anni Matthiesen (V) Peter Juel Jensen (V) Hans Andersen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Lars Aslan Rasmussen (S) Julie Skovsby (S) Troels Ravn (S) Kasper Roug (S) Yildiz Akdogan (S) nfmd.
Christian Juhl (EL) Pernille Skipper (EL) Josephine Fock (ALT) Carolina Magdalene Maier (ALT) Roger Courage Matthisen (ALT) Marianne Jelved (RV) Trine Torp (SF) Kirsten Normann Andersen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
