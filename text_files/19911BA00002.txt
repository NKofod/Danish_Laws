Nr BSF 2 Forslag til folketingsbeslutning om omlægning af visse miljøafgifter Fremsat af Jørgen Kvist Jensen (KRF) Lysholm Christensen (KRF) Glønborg  

 (KRF) Kofoed-Svendsen (KRF) den 9. oktober 1991 Vedtaget ved anden (sidste) behandling den 7. maj 1992 Folketinget pålægger regeringen i næste folketingsår at fremsætte lovforslag, der indebærer følgende:
 1) Afgiften på engangsemballage til mælkeprodukter afskaffes.
 2) Øvrige miljøafgifter forhøjes, således at provenutabet ved afskaffelse  

 af afgiften på engangsemballage til mælkeprodukter dækkes ind.
 Oprindeligt fremsat forslag.
Folketinget pålægger regeringen i indeværende folketingsår at fremsætte lovforslag, der indebærer følgende:
 1. Engangsemballageafgiften på mælke-, saft- og juicekartoner afskaffes.
 2. Finansiering af afgiftsfritagelsen (jf. pkt. 1) sker ved at forøge  

 miljøafgifterne på engangsservice, affald og råstoffer.
Bemærkninger til forslaget Almindelige bemærkninger Beslutningsforslaget indebærer, at emballageafgiften på mælke-, saft- og  

 juicekartoner afskaffes.
 Forslagsstillerne vil med forslaget fastslå, at miljøafgifternes formål  

 først og fremmest er at beskytte naturen, ved at befolkningen ændrer adfærd.  

 Det må betragtes som et underordnet spørgsmål, om afgifterne giver et provenu  

 til staten, og hvor stort dette er.
I FFL 1992 gives følgende bemærkning til hovedkontoen om miljøafgifter:  

 »Hovedkontoen omfatter en række miljø- og ressourceafgifter, der har til  

 formål at fremme en mere miljøbevidst og mindre ressourceforbrugende  

 adfærd.« Miljøafgifter bør altså primært være miljømæssigt begrundet, hvilket også  

 er tilfældet for de fleste emballageafgifters vedkommende.
Dette gælder dog  

 ikke afgiften på engangsemballager til mælke-, saft- og juiceprodukter.
En forudsætning for, at afgifter kan virke adfærdsregulerende, er  

 naturligvis, at der er mulighed for at vælge et andet tilsvarende, men mere  

 miljøvenligt produkt og dermed ændre adfærd.
Det er ikke tilfældet her, da  

 det ikke er muligt at købe mælkeprodukter i andet end engangsemballage.
For  

 saft- og juiceprodukternes vedkommende forekommer stort set kun en teoretisk  

 mulighed for at ændre adfærd.
Forslagsstillerne vender sig mod disse afgifter, da de ikke har et  

 adfærdsregulerende element i sig.
De begrænser alene forbrug af  

 sundhedsrigtige drikke, og de er en ekstraskat på storforbrugere, f.eks.  

 børnefamilier.
Forslaget må derfor ses som en præcisering af, hvordan miljøafgifter skal  

 udformes for at være et godt miljøpolitisk styringsmiddel.
Da det må  

 formodes, at afgifter på miljøområdet også i fremtiden vil være et anvendt  

 styringsmiddel, er denne justering af nuværende afgifter nødvendig for at  

 undgå, at miljøafgifter i fremtiden bruges til at indføre en ekstraskat.
Bemærkninger til forslagets enkelte punkter Ad pkt. 1 Afgiften på saft- og juicekartoner blev i 1988 sat væsentligt op.  

 Provenuet fra afgiften på engangsemballager til saft- og juicekartoner udgør  

 efter branchens skøn ca. 85 mio. kr.
 Afgiften på mælkekartoner blev indført i 1988. Provenuet fra afgiften på  

 engangsemballager til flydende mælkeprodukter udgør ca. 80 mio. kr. pr. år.
Der har i en årrække været arbejdet med et forsøgsprojekt om at indføre et  

 returflaskesystem for mælkeprodukter. Årsagen til, at § 2 a kom med i loven  

 om afgift af visse detailsalgspakninger (jf. lovbekendtgørelse nr. 616 af 14.  

 oktober 1988), var netop, at der på dette tidspunkt blev arbejdet på at få  

 indført et returflaskesystem.
Det projekt er nu opgivet, da miljøgevinsten  

 ved en sådan ordning vil være tvivlsom.
På den baggrund har ministeren ikke  

 fundet det realistisk at gå videre med forsøgsprojektet.
En vigtig  

 forudsætning for beslutningen om at indføre afgiften er således faldet bort,  

 hvorfor det må anses for rimeligt at fjerne den.
Ad pkt. 2 Forslagsstillerne har en positiv holdning til adfærdsregulerende  

 miljøafgifter.
Derfor foreslås det, at afskaffelse af afgifterne på mælke-,  

 juice- og saftkartoner sker ved at øge følgende afgifter: Afgiften på  

 engangsservice (jf. lov nr. 834 af 21. december 1988) øges til et niveau, der  

 vil give et ekstra provenu på ca. 80 mio. kr.
Afgiften på råstoffer (jf. lov  

 nr. 838 af 19. december 1989) øges til et niveau, der giver et ekstra provenu  

 på ca. 50 mio. kr.
Afgiften på affald (jf. lov nr. 838 af 19. december 1989)  

 øges til et niveau, der giver et ekstra provenu på ca. 35 mio. kr.
