Bekendtgørelse om Fødevarestyrelsens opgaver og beføjelser I medfør af § 66, stk. 1, i lov nr. 432 af 9. juni 2004 om hold af dyr, § 36, stk. 1, i lov nr. 433 af 9. juni 2004 om dyrlæger, § 110, stk. 3, i lov om fiskeri og fiskeopdræt (fiskeriloven), jf. lovbekendtgørelse nr. 978 af 26. september 2008, § 17, stk. 1, i lov om biavl, jf. lovbekendtgørelse nr. 197 af 12. marts 2009, § 22, stk. 2 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 445 af 23. april 2010, § 18, stk. 1, i økologiloven, jf. lovbekendtgørelse nr. 416 af 3. maj 2011, § 5, stk. 1, i lov om foderstoffer, jf. lovbekendtgørelse nr. nr. 418 af 3. maj 2011 og § 58 i lov om fødevarer, jf. lovbekendtgørelse nr. 820 af 1. juli 2011, fastsættes:
Opgaver § 1. Fødevarestyrelsen er en styrelse under Ministeriet for Fødevarer, Landbrug og Fiskeri.
Styrelsen gennemfører Fødevareministeriets politik indenfor fødevarer, veterinære forhold og foderstoffer.
Styrelsen ledes af en direktør, et antal vicedirektører og en veterinærdirektør.
§ 2. Fødevarestyrelsen har til opgave at føre kontrol og tilsyn med og udstede regler om fødevare- foderstof- og veterinærområdet, samt foretage undersøgelser og yde information og rådgivning på områderne.
Styrelsen skal endvidere følge sundhedstilstanden blandt husdyrene og den vilde fauna i Danmark og i fornødent omfang i andre lande.
 Stk. 2. Styrelsen udfører kontrol efter Justitsministeriets dyreværnslovgivning samt efter EU-retsakter på dyreværnsområdet.
 § 3. Fødevarestyrelsen forbereder lovforslag, forbereder og fastsætter administrative retsforskrifter, udarbejder vejledninger, planer og programmer samt træffer afgørelser i konkrete sager i henhold til nationale regler og Den Europæiske Unions retsakter på de områder, som efter denne bekendtgørelse er tillagt direktøren for Fødevarestyrelsen.
 Stk. 2. Styrelsen forbereder sager, der skal forelægges ministeren for fødevarer, landbrug og fiskeri.
 Stk. 3. Styrelsen forbereder sager, der efter § 18 afgøres af Fødevareministeriets Klagecenter.
 Stk. 4. Styrelsen foretager notifikation over for EU-Kommissionen efter reglerne om notifikation af gennemførelse af EU-retsakter, om notifikation af statsstøtte og om notifikation efter informationsproceduredirektivet med hensyn til tekniske standarder og forskrifter.
 Stk. 5. Styrelsen deltager i behandlingen af EU-sager og internationale sager, der forelægges ministeren.
 § 4. Fødevarestyrelsen yder faglig rådgivning og anden bistand til ministeren for fødevarer, landbrug og fiskeri og andre offentlige myndigheder m.v.
 Stk. 2. Styrelsen udøver vejlednings- og informationsvirksomhed over for andre offentlige myndigheder, organisationer og private.
 § 5. Fødevarestyrelsen udøver formandskabet og sekretariatsfunktionen for:
 1) Det danske Codex Alimentarius Udvalg.
 2) Ministeriet for Fødevarer, Landbrug og Fiskeris Rådgivende Udvalg vedrørende Sygdomme hos Akvakulturdyr.
 3) Ministeriet for Fødevarer, Landbrug og Fiskeris Rådgivende Udvalg vedrørende Kontroludgifter.
Stk. 2. Styrelsen udøver sekretariatsfunktionen for Det Veterinære Sundhedsråd, og der skal i sekretariatsfunktionen indgå en medarbejder med juridisk kandidateksamen.
Styrelsen behandler sager, der tilgår styrelsen fra Det Veterinære Sundhedsråd, og som vedrører opgaver, som styrelsen er ansvarlig for i henhold til nærværende bekendtgørelse, lovgivningen i øvrigt eller anden bemyndigelse.
Beføjelser § 6. Beføjelser, der er tillagt ministeren for fødevarer, landbrug og fiskeri efter lov om hold af dyr, udøves af direktøren for Fødevarestyrelsen, medmindre andet er fastsat i stk. 2, § 17, eller i den til enhver tid gældende bekendtgørelse om NaturErhvervstyrelsens opgaver og beføjelser.
 Stk. 2. Beføjelsen i lovens § 66 til at henlægge beføjelser efter loven til en myndighed under ministeriet, til at fastsætte regler om andre offentlige myndigheders eller institutioners medvirken ved varetagelse af opgaver efter loven, til at fastsætte regler om klage over disse myndigheders og institutioners afgørelser og om adgang til at genoptage en sag, efter at der er indgivet klage, og om at en myndigheds afgørelse ikke kan indbringes for en anden administrativ myndighed, udøves dog af ministeren.
 § 7. Beføjelser, der er tillagt ministeren for fødevarer, landbrug og fiskeri efter lov om dyrlæger, udøves af direktøren for Fødevarestyrelsen, medmindre andet er fastsat i stk. 2 eller § 17.
 Stk. 2. Følgende beføjelser udøves dog af ministeren:
 1) Beføjelsen i lovens § 28 til at udpege Det Veterinære Sundhedsråds formand og næstformand og til at fastsætte regler om rådets virksomhed og om oprettelse af et rådssekretariat og sammensætningen og driften heraf.
 2) Beføjelsen i lovens § 36 til at henlægge beføjelser efter loven til en myndighed under ministeriet, til at fastsætte regler om andre offentlige myndigheders eller institutioners medvirken ved varetagelse af opgaver efter loven, til at fastsætte regler om klage over disse myndigheders og institutioners afgørelser og om adgang til at genoptage en sag, efter at der er indgivet klage, og om at en myndigheds afgørelse ikke kan indbringes for en anden administrativ myndighed.
 § 8. Beføjelser, der er tillagt ministeren for fødevarer, landbrug og fiskeri efter lov om fødevarer, udøves af direktøren for Fødevarestyrelsen, medmindre andet er fastsat i stk. 2, § 17, eller i den til enhver tid gældende bekendtgørelse om NaturErhvervstyrelsens opgaver og beføjelser.
 Stk. 2. Følgende beføjelser udøves dog af ministeren:
 1) Beføjelsen efter lovens § 55 til at udpege medlemmer af Fødevarekontroludvalget, fastsætte udvalgets forretningsorden og fastlægge dets opgaver m.v., samt til at fastsætte regler for Revisionsenhedens virke.
 2) Beføjelsen efter lovens § 58, stk. 1, til at henlægge beføjelser efter loven til en myndighed under ministeriet og til at fastsætte regler om klage over myndighedens afgørelser.
 3) Beføjelsen efter lovens § 58, stk. 2, til at fastsætte regler om andre offentlige myndigheders eller institutioners medvirken ved varetagelse af opgaver efter loven og til at fastsætte regler om klage over disse myndigheders og institutioners afgørelser.
 4) Beføjelsen efter lovens § 58, stk. 3, til at henlægge beføjelser vedrørende godkendelse m.v. af isoleret transportmateriale til en privat institution og til at fastsætte regler om klage over den private institutions afgørelser.
 5) Beføjelsen efter lovens § 58, stk. 4, til at fastsætte regler, hvorefter ministeren henlægger sine beføjelser efter §§ 48 og 50 til at foretage godkendelse i henhold til og kontrol med overholdelsen af de principper for god laboratoriepraksis, som er opstillet af Rådet for Organisationen for Økonomiske Samarbejde og Udvikling, OECD, til en privat institution, og til at fastsætte regler om adgangen til at klage over den private institutions afgørelser.
 6) Beføjelsen efter lovens § 58, stk. 5, til at nedsætte udvalg til at bistå ved administration af særlige områder inden for fødevarelovgivningen og til at fastsætte regler om adgangen til at klage over disse udvalgs afgørelser.
 7) Beføjelsen efter lovens § 58, stk. 6, til at fastsætte regler om relevante forbrugerorganisationers adgang til at påklage afgørelser.
 § 9. Beføjelser, der er tillagt ministeren for fødevarer, landbrug og fiskeri efter lov om foderstoffer, udøves af direktøren for Fødevarestyrelsen, medmindre andet er fastsat i stk. 2.
 Stk. 2. Følgende beføjelser udøves dog af ministeren:
 1) Beføjelsen efter lovens § 5, stk. 1, til at henlægge beføjelser efter loven til en myndighed under ministeriet og til at fastsætte regler om klage over myndighedens afgørelser.
 2) Beføjelsen efter lovens § 5, stk. 2, til at fastsætte regler om andre offentlige myndigheders eller institutioners medvirken ved varetagelse af opgaver efter loven og til at fastsætte regler om klage over disse myndigheders og institutioners afgørelser.
 § 10. Følgende beføjelser, der er tillagt ministeren for fødevarer, landbrug og fiskeri efter økologiloven, udøves af direktøren for Fødevarestyrelsen for så vidt angår akvakultur af fisk samt fødevarer og foder med animalsk indhold, som er beregnet til hunde, katte og andre selskabsdyr:
 1) Beføjelserne efter lovens § 6 til at fastsætte regler om udformning og anvendelse af økologikontrolmærket (Ø-mærket).
 2) Beføjelserne efter lovens §§ 7 og 8 til at meddele og nægte autorisation samt fastsætte regler om autorisation, herunder om ansøgning m.v.
 3) Beføjelserne efter lovens §§ 10 og 11 til at tilbagekalde en meddelt autorisation.
 4) Beføjelserne efter lovens § 12 til at modtage anmodning om at indbringe afgørelser efter § 10, stk. 1-4, og § 11, stk. 2, for domstolene samt anlægge sag mod autorisationsindehaveren.
 5) Beføjelserne efter lovens § 13 til at fastsætte regler eller træffe bestemmelser med henblik på gennemførelse af Den Europæiske Unions direktiver og beslutninger samt fastsætte de regler og iværksætte de foranstaltninger, der er nødvendige for anvendelse af forordninger fastsat af Den Europæiske Union om forhold, der er omfattet af økologiloven.
 6) Beføjelserne efter lovens § 14 til at fastsætte regler om økologisk produktion, herunder om tilberedning, forarbejdning, behandling, aftapning, emballering, ompakning, opbevaring, dokumentation, egenkontrol, mærkning, salg, udbud til salg, formidling af salg, tilbud, fordeling, transport, levering og anden form for overdragelse, ind- og udførsel, anmeldelse, indberetning, godkendelse samt kontrol.
 7) Beføjelserne efter lovens § 15 til at fastsætte regler om pligt for virksomheder, der sælger til eller køber produkter fra økologiautoriserede virksomheder til at udlevere regnskabsoplysninger.
 8) Beføjelserne efter lovens § 16 til at fastsætte regler om opkrævning af og betaling til hel eller delvis dækning af udgifter til autorisation, tilsyn, kontrol og administration efter økologiloven, efter regler udstedt i medfør af økologiloven samt efter forordninger udstedt af Den Europæiske Union.
 9) Beføjelserne efter lovens § 17 til at fastsætte regler om offentliggørelse m.v.
 10) Beføjelserne efter lovens § 19, stk. 1, til mod behørig legitimation og uden retskendelse at have adgang til offentlig og privat ejendom, lokaliteter, forretningsbøger, papirer m.v., herunder også materiale, der opbevares i elektronisk form, for at tilvejebringe oplysninger, der er nødvendige til brug for løsning af opgaver i henhold til økologiloven eller bestemmelser i Den Europæiske Unions forordninger om forhold omfattet af økologiloven.
 11) Beføjelserne efter lovens § 19, stk. 2, til efter forhandling med justitsministeren at fastsætte nærmere regler om den bistand, som politiet yder til gennemførelsen af kontrollen nævnt i økologilovens § 19, stk. 1.
 12) Beføjelserne efter lovens § 19, stk. 3, til at udtage prøver m.v. til undersøgelse uden at skulle erlægge betaling herfor.
 13) Beføjelserne efter lovens § 20 til efter anmodning at modtage alle oplysninger, herunder om økonomiske og regnskabsmæssige forhold, som er påkrævet af hensyn til gennemførelse af kontrol efter loven, samt at modtage vederlagsfri bistand ved kontrol, prøveudtagning, kopiering og udlevering af skriftligt materiale og udskrifter af oplysninger, som opbevares i elektronisk form.
 14) Beføjelserne efter lovens § 21 til at meddele påbud og forbud.
 15) Beføjelserne efter lovens § 22 til at påbyde fornyet omlægning af arealer eller dyr.
 16) Beføjelserne efter lovens § 23, stk. 1, til at forbyde at et produkt udbydes til salg, sælges eller på anden måde overdrages med henvisning til, at det er produceret i henhold til den økologiske produktionsmetode, hvis produktet ikke overholder forskrifterne herfor.
 17) Beføjelserne efter lovens § 23, stk. 2, til at forbyde en fysisk eller juridisk person at sælge eller på anden vis omsætte produkter under henvisning til, at de er produceret i henhold til den økologiske produktionsmetode, hvis personen har gjort sig skyldig i grov eller oftere gentagen overtrædelse af forskrifterne herfor.
 18) Beføjelserne efter lovens § 24, stk. 2, til at fastsætte regler om straf af bøde for overtrædelse af regler udstedt i medfør af økologiloven eller regler fastsat af Den Europæiske Union om forhold, der er omfattet af økologiloven.
 19) Beføjelsen efter lovens § 24, stk. 3, til at pålægge selskaber m.v. strafansvar efter reglerne i straffelovens 5. kapitel.
 20) Beføjelsen efter lovens § 25 til at tilkendegive, at sagen kan afgøres uden retslig forfølgning ved vedtagelse af bødeforelæg.
 § 11. Følgende beføjelser, der er tillagt ministeren for fødevarer, landbrug og fiskeri i medfør af § 22 i lov om biavl, udøves af direktøren for Fødevarestyrelsen:
 1) Beføjelsen i lovens § 13, stk. 1, nr. 3, til at fastsætte nærmere bestemmelser om kontrollen med levende bier, herunder larver og andre kønsprodukter, samt biavlsmateriel, der føres ind i eller ud af landet.
 2) Beføjelsen i § 13, stk. 3, til at opkræve afgifterne ved gennemførelsen af den i nr. 1 nævnte kontrol hos den, der fører levende bier m.m. ind i eller ud af landet.
 3) Beføjelsen i § 15, stk. 2, til at fastsætte bestemmelser om bødestraf for overtrædelse af forskrifter fastsat efter nr. 1.
 4) Beføjelsen i § 15, stk. 3, til at pålægge selskaber m.v. strafansvar efter reglerne i straffelovens 5. kapitel.
 § 12. Følgende beføjelser, der er tillagt ministeren for fødevarer, landbrug og fiskeri efter lov om apoteksvirksomhed, udøves af direktøren for Fødevarestyrelsen:
 1) Beføjelsen efter lovens § 9, stk. 3, til at fastsætte regler om dyrlægers omgang med lægemidler til dyr.
 2) Beføjelsen efter lovens 72, stk. 2, til at fastsætte regler om bødestraf for overtrædelse af forskrifter fastsat efter nr. 1.
 3) Beføjelsen efter lovens § 72, stk. 3, til at pålægge selskaber, staten, kommuner og kommunale fællesskaber bødeansvar.
 4) Beføjelser efter lovens § 73 til at tilkendegive, at sagen kan afgøres uden retslig forfølgning ved vedtagelse af et bødeforelæg.
 § 13. På de områder, hvor Fødevarestyrelsen i denne bekendtgørelse har fået tillagt beføjelserne i gældende lovgivning, administrerer styrelsen tillige Den Europæiske Unions forordninger.
 Stk. 2. For sager, der er omfattet af lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), udøves følgende beføjelser af direktøren for Fødevarestyrelsen:
 1) Beføjelsen efter lovens § 4, stk. 1, til at fastsætte regler om kontrol med overholdelsen af de i stk. 1 nævnte forordninger.
 2) Beføjelsen efter lovens § 4 a til at fastsætte regler om offentliggørelse m.v. for så vidt angår de i stk. 1 nævnte forordninger.
 3) Beføjelsen efter lovens § 5 til at fastsætte regler om hel eller delvis betaling af omkostningerne ved kontrollen med overholdelsen af de i stk. 1 nævnte forordninger og til at fastsætte regler om hel eller delvis betaling for særlige tjenesteydelser udført inden for disse forordningers område.
 4) Beføjelsen efter lovens § 20, stk. 1, til at tillægge rente ved for sen indbetaling af skyldige afgifter og gebyrer for så vidt angår de i stk. 1 nævnte forordninger.
 5) Beføjelsen efter lovens § 24 til at fastsætte regler om bødestraf for overtrædelse af de i stk. 1 nævnte forordninger og af regler fastsat efter nr. 1 og 2 eller for forsøg herpå.
 6) Beføjelsen efter lovens § 29, stk. 1, til, for så vidt angår overtrædelse af de i stk. 1 nævnte forordninger og af regler fastsat efter nr. 1 og 2, at tilkendegive, at sagen kan afgøres uden retslig forfølgning ved vedtagelse af et bødeforelæg.
 § 14. Følgende beføjelser, der er tillagt ministeren for fødevarer, landbrug og fiskeri efter lov om fiskeri og fiskeopdræt (fiskeriloven), udøves af direktøren for Fødevarestyrelsen:
 1) Beføjelser efter lovens § 10 til at fastsætte regler og iværksætte foranstaltninger til opfyldelse af Rådets forordning (EF) nr. 1005/2008 om en EF-ordning, der skal forebygge, afværge og standse ulovligt, urapporteret og ureguleret fiskeri, Kommissionens forordning (EF) nr. 1010/2009 af 22. oktober 2009 om gennemførelsesbestemmelser til Rådets forordning (EF) nr. 1005/2008, Kommissionens forordning (EF) nr. 1224 af 20. november 2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, om ændring af forordning (EF) nr. 847/96, (EF) nr. 2371/2002, (EF) nr. 811/2004, (EF) 768/2005, (EF) nr. 2115/2005, (EF) nr. 2166/2005, (EF) nr. 388/2006, (EF) nr. 509/2007, (EF) nr. 676/2007, (EF) nr. 1098/2007, (EF) nr. 1300/2008, (EF) nr. 1342/2008 og om ophævelse af forordning (EØF) nr. 2847/93, (EF) nr. 1627/94 og (EF) nr. 1966/2006 og Kommissionens forordning (EF) nr. 404/2011 af 8. april 2011 om gennemførelsesbestemmelser til Rådets forrodning (EF) nr. 1224/2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, for så vidt angår kontrol med fisk og fiskevarer, der importeres til EU fra tredjelande på anden måde end ved direkte landing i dansk havn, og kontrol med efterfølgende eksport til tredjelande af importerede fisk og fiskevarer fra tredjelande, såfremt disse ikke har undergået forarbejdning i Danmark.
 2) Beføjelser efter lovens § 117, stk. 1, stk. 2, nr. 1-4, stk. 3 og stk. 4, og §§ 118-120 med henblik på at varetage kontrol med overholdelse af Rådets forordning (EF) Nr. 1005/2008 om en EF-ordning, der skal forebygge, afværge og standse ulovligt, urapporteret og ureguleret fiskeri og Kommissionens forordning (EF) nr. 1010/2009 af 22. oktober 2009 om gennemførelsesbestemmelser til Rådets forordning (EF) nr. 1005/2008, Kommissionens forordning (EF) nr. 1224 af 20. november 2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, om ændring af forordning (EF) nr. 847/96, (EF) nr. 2371/2002, (EF) nr. 811/2004, (EF) 768/2005, (EF) nr. 2115/2005, (EF) nr. 2166/2005, (EF) nr. 388/2006, (EF) nr. 509/2007, (EF) nr. 676/2007, (EF) nr. 1098/2007, (EF) nr. 1300/2008, (EF) nr. 1342/2008 og om ophævelse af forordning (EØF) nr. 2847/93, (EF) nr. 1627/94 og (EF) nr. 1966/2006 og Kommissionens forordning (EF) nr. 404/2011 af 8. april 2011 om gennemførelsesbestemmelser til Rådets forordning (EF) nr. 1224/2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, for så vidt angår kontrol med fisk og fiskevarer, der importeres til EU fra tredjelande på anden måde end ved direkte landing i dansk havn, og kontrol med efterfølgende re-eksport til tredjelande af importerede fisk og fiskevarer fra tredjelande, såfremt disse ikke har undergået forarbejdning i Danmark.
 3) Beføjelserne efter lovens § 130, stk. 2, til at fastsætte regler om straf af bøde for overtrædelse eller forsøg på overtrædelse af bestemmelserne i regler fastsat efter nr. 1, og beføjelserne efter lovens § 130, stk. 4, til at pålægge selskaber m.v. strafansvar efter reglerne i straffelovens 5. kapitel.
Grønland § 15. Ministeren for fødevarer, landbrug og fiskeri udøver beføjelserne i de i §§ 6-8 nævnte love til at foranledige lovene sat i kraft for Grønland ved kongelige anordninger og til at fastsætte særlige tilpasningsbestemmelser.
§ 16. For Grønland udøves de beføjelser, der er tillagt ministeren for fødevarer, landbrug og fiskeri ved anordning nr. 523 af 8. juni 2004 om ikrafttræden for Grønland af lov om fødevarer m.m. af direktøren for Fødevarestyrelsen.
Dog udøves beføjelsen i anordningens § 65 til at fastsætte regler om klageadgang og afgørelsers endelighed og om andre myndigheders eller institutioners, herunder private institutioners, medvirken ved varetagelse af opgaver efter loven eller efter regler fastsat i medfør af loven af ministeren.
 Stk. 2. For Grønland udøves de beføjelser, der er tillagt ministeren for fødevarer, landbrug og fiskeri ved anordning nr. 524 af 8. juni 2004 om ikrafttræden for Grønland af lov om sygdomme og infektioner hos dyr, af direktøren for Fødevarestyrelsen, medmindre andet er fastsat i § 17. Dog udøves beføjelsen i anordningens § 39 til at fastsætte regler om klageadgang og afgørelsers endelighed og om andre myndigheders eller institutioners, herunder private institutioners, medvirken ved varetagelse af opgaver efter loven, eller efter regler fastsat i medfør af loven, af ministeren.
 Stk. 3. For Grønland udøves de beføjelser, der er tillagt ministeren for fødevarer, landbrug og fiskeri ved anordning nr. 525 af 8. juni 2004 om ikrafttræden for Grønland af lov om dyrlægegerning m.v., af direktøren for Fødevarestyrelsen, medmindre andet er fastsat i § 17. Dog udøves beføjelsen i anordningens § 25 til at fastsætte regler om klageadgang og afgørelsers endelighed og om andre myndigheders eller institutioners, herunder private institutioners, medvirken ved varetagelse af opgaver efter loven, eller efter regler fastsat i medfør af loven, af ministeren.
Særlige bestemmelser § 17. Uanset bestemmelserne i §§ 6-7 og § 16, udøves følgende beføjelser, der er henlagt til ministeren for fødevarer, landbrug og fiskeri, af veterinærdirektøren i Fødevarestyrelsen:
 1) Beføjelserne om bekæmpelse af husdyrsygdomme i kapitel 6 i lov om hold af dyr og for så vidt angår Grønland i kapitel 2-3 i anordning om ikrafttræden for Grønland af lov om sygdomme og infektioner hos dyr.
 2) Beføjelserne i kapitel 2-6 og 8-9 i lov om dyrlæger om dyrlægers rettigheder, dyrlægers pligter, tilsyn med autoriserede dyrlæger samt fratagelse af rettigheder i kapitel 2-6 og 8-9 i lov om dyrlæger og for så vidt angår Grønland i kapitel III-VI og VIII i anordning om ikrafttræden for Grønland af lov om dyrlægegerning m.v.
 Stk. 2. Veterinærdirektøren refererer i de i stk. 1, nævnte sager direkte til departementet.
 Stk. 3. Veterinærdirektøren holder løbende direktøren for Fødevarestyrelsen orienteret om de opgaver, der er henlagt til veterinærdirektøren, jf. stk. 1.
 Stk. 4. Veterinærdirektøren udøver følgende funktioner:
 1) Forhandler med tredjelande i tilfælde, hvor der til eksport kræves opfyldelse af særlige zoosanitære garantier.
 2) Forhandler i Den Europæiske Union om zoosanitære forhold.
 3) Repræsenterer Danmark og Grønland i den Internationale Organisation vedrørende Epizootier (OIE).
 4) Repræsenterer Danmark i den Europæiske Mund- og Klovesyge Kommission (EUFMD).
 Stk. 5. Veterinærdirektøren refererer i de i stk. 4, nævnte funktioner til direktøren for Fødevarestyrelsen.
 § 18. Afgørelser truffet af andre myndigheder eller institutioner, herunder private institutioner, i forbindelse med varetagelse af opgaver efter de i § 6, stk.1, § 7, stk. 1, § 8, stk. 1, § 9, stk. 1, § 10, stk. 1, § 11, § 13 og § 14 nævnte love og forordninger om forhold, der er omfattet af disse love, og afgørelser truffet af direktøren for Fødevarestyrelsen og af veterinærdirektøren, kan påklages til Fødevareministeriets Klagecenter, jf. dog stk. 4 og 5. Afgørelser truffet af Fødevareministeriets Klagecenter kan ikke indbringes for anden administrativ myndighed.
 Stk. 2. Klagefristen er 4 uger, jf. dog stk. 3. Klage skal indgives gennem den myndighed, der har truffet afgørelsen.
 Stk. 3. Fødevareministeriets Klagecenter kan indenfor 6 måneder efter afgørelsen se bort fra overskridelse af klagefristen, når overskridelsen af særlige grunde er undskyldelig.
 Stk. 4. Fødevarestyrelsens afgørelse vedrørende afvisning af at behandle en ansøgning om forhåndsgodkendelse efter lov om fødevarer, som er begrundet i, at sagen ikke er tilstrækkeligt belyst, kan ikke indbringes for anden administrativ myndighed.
Stk. 5. Afgørelser truffet i forbindelse med udøvelsen af de i § 16 beskrevne beføjelser, kan påklages til ministeren for fødevarer, landbrug og fiskeri.
Klagefristen er 4 uger, og klage skal indgives gennem den myndighed, der har truffet afgørelsen.
 § 19. Afgørelser, der er truffet af direktøren for Fødevarestyrelsen som følge af en anmeldelse fra en forbruger eller en forbrugerorganisation af en mulig overtrædelse af fødevareloven, regler udstedt i medfør heraf eller Den Europæiske Unions forordninger, afgørelser, beslutninger eller andre umiddelbart anvendelige EU-retsakter inden for fødevarelovens område, kan påklages til Fødevareministeriets Klagecenter af følgende landsomfattende forbrugerorganisationer:
1) Forbrugerrådet, 2) Danmarks Aktive Forbrugere, 3) Landsorganisationen Grøn Hverdag og 3) NOAH.
 Stk. 2. Ministeren for fødevarer, landbrug og fiskeri kan træffe beslutning om, at udenlandsk landsomfattende forbrugerorganisationer, som varetager generelle forbrugerinteresser, kan påklage en afgørelse efter reglerne i stk. 1.
 Stk. 3. En forbrugerorganisation, som i medfør af stk. 1 og 2, har påklaget en afgørelse, indtræder som part i klagesagen.
 Stk. 4. Klagefristen er 4 uger, jf. dog stk. 5. Klage skal indgives gennem den myndighed, der har truffet afgørelsen.
 Stk. 5. Fødevareministeriets Klagecenter kan indenfor 6 måneder efter afgørelsen se bort fra overskridelse af klagefristen, når overskridelsen af særlige grunde er undskyldelig.
 § 20. Direktøren for Fødevarestyrelsen henholdsvis veterinærdirektøren kan genoptage en sag efter, at der er indgivet klage.
 § 21. Direktøren for Fødevarestyrelsen eller veterinærdirektøren, jf. § 17, stk. 1, kan kun meddele dispensation fra de i §§ 6-12, § 14 og § 16 nævnte love, lovbestemmelser, anordninger eller regler udstedt i medfør af disse, når dispensationsmuligheden fremgår af loven eller regler udstedt i medfør af loven.
 § 22. Bekendtgørelsen træder i kraft den 1. oktober 2011.
 Stk. 2. Samtidig ophæves bekendtgørelse nr. 394 af 3. maj 2011 om Fødevarestyrelsens opgaver og beføjelser og bekendtgørelse nr. 395 af 3. maj 2011 om Fødevareregionerne.
