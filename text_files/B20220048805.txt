Bekendtgørelse om erhvervsuddannelsen til anlægsgartner I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 1900 af 4. oktober 2021, og efter bestemmelse fra, samråd med og inddragelse af Det faglige Uddannelsesudvalg for Anlægsgartneri, fastsættes efter bemyndigelse i henhold til § 1, nr. 12 og 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til anlægsgartner har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Almindeligt forekommende anlægsgartneropgaver i den forventede kvalitet og i henhold til faglige traditioner, love og regler, herunder udførelse af opgaver på en sikkerheds- og arbejdsmiljømæssig forsvarlig måde.
 2) Specialopgaver inden for anlægsgartnerfaget udført på en kreativ, innovativ og problemløsende måde og i respekt for miljøet.
 3) Informationssøgning, valg af materialer samt faglig dokumentation, kvalitetssikring og kvalitetskontrol inden for anlægsgartnerområdet.
 4) Samarbejdsrelationer mellem faggrupper.
 Stk. 2. Eleven eller lærlingen skal nå de uddannelsesmål, som er fastsat for det speciale, jf. stk. 3, som eleven eller lærlingen har valgt.
 Stk. 3. Uddannelsen afsluttes med et af følgende specialer, niveau 4 i den danske kvalifikationsramme for livslang læring:
 1) Anlægsgartner, anlægsteknik.
 2) Anlægsgartner, plejeteknik.
 Stk. 4. Uddannelsen kan gennemføres som eux-forløb.
Varighed § 2. Uddannelsen varer fra 4 år til 4 år og 6 måneder, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Stk. 2. For elever og lærlinge, der skal gennemføre uddannelsen som erhvervsuddannelse for unge, varer hovedforløbet fra 3 år til højst 3 år og 6 måneder, hvoraf skoleundervisningen udgør 36 uger fordelt på mindst fem skoleperioder.
Uddannelsen afsluttes med en skoleperiode tilrettelagt således, at uddannelsen afsluttes ultimo maj eller ultimo oktober.
Afslutningen kan forskydes af hensyn til helligdage.
 Stk. 3. For elever og lærlinge, der skal gennemføre uddannelsen som erhvervsuddannelse for voksne (euv-forløb), varer uddannelsen mindst 2 år og 11 måneder og højst 3 år og 5 måneder, heraf udgør skoleundervisningen 32 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever eller lærlinge i eux-forløb mindst 3 år og højst 3 år og 6 måneder, hvoraf skoleundervisningen udgør 72 uger fordelt på 4 skoleperioder.
Alle skole- og oplæringsperioder, der ikke er afsluttende, skal have et omfang af ca. et halvt års varighed.
Stk. 6. Uddannelsen afsluttes med en skoleperiode tilrettelagt således, at uddannelsen afsluttes ultimo maj eller ultimo oktober.
Afslutningen kan forskydes af hensyn til helligdage.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen, medmindre andet fremgår af stk. 6, opfylde betingelserne i stk. 2-5.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærligen kan anvende "Normer og vejledning for anlægsgartnerarbejde og Pleje af grønne områder" ved udførelse af simple arbejdsopgaver.
 2) Eleven eller lærligen kan skelne mellem de basale jord- og plantetyper og deres sammenhæng.
 3) Eleven eller lærligen kan plante og vedligeholde enkelte plantevækster ud fra en given plantekultur.
 4) Eleven eller lærligen kan slægtsbestemme enkelte plante- og græstyper og kan gengive de grundlæggende anvendelsesmuligheder og plejemetoder.
 5) Eleven eller lærligen kan gengive den grundlæggende del af stof og stofopbygning samt næringsstoffers indvirkning på planter.
 6) Eleven eller lærligen kan under vejledning anvende simple metoder til ukrudtsbekæmpelse under hensyn til miljø og arbejdssikkerhed.
 7) Eleven eller lærligen kan efter instruktion foretage kvalitetskontrol og identificere materialefejl i en almindelig arbejdssituation.
 8) Eleven eller lærligen kan planlægge, koordinere og udføre simple og overskuelige arbejdsprocesser og dokumentere arbejdsproces, metode og resultat.
 9) Eleven eller lærligen kan udføre simple afsætningsopgaver ved etablering af anlæg- og belægningsopgaver.
 10) Eleven eller lærligen kan foretage simple opmålingsopgaver og beregne mængde, areal og rumfang.
 11) Eleven eller lærligen kan anvende grundlæggende matematiske begreber og metoder i forbindelse med en stillet praktisk opgave.
 12) Eleven eller lærligen kan udarbejde simple arbejdstegninger og bruge målestoksforhold.
 13) Eleven eller lærligen kan efter instruktion sortere affald der benyttes i branchen.
 14) Eleven eller lærligen kan anvende mindre anlægsgartnermaskiner og redskaber sikkerhedsmæssigt og ergonomisk korrekt.
 15) Eleven eller lærligen kan benytte løfteteknikker og anvende personlige værnemidler korrekt ved udførelse af kendte praktiske arbejdsopgaver.
 16) Eleven eller lærligen kan skelne mellem sund og usund mad samt forstå vigtigheden i søvnens og livsstilens indflydelse på hverdagen og på arbejdspladsen.
 17) Eleven eller lærligen kan arbejde ergonomisk korrekt i forskellige arbejdssituationer.
 18) Eleven eller lærligen kan gengive begrebet sexisme og give eksempler på god omgangstone på arbejdspladsen.
 19) Eleven eller lærligen kan samarbejde med andre om løsning af en given opgave.
 20) Eleven eller lærligen kan benytte IT til at søge og finde relevante informationer og vejledninger til brancherelevante opgaver.
 21) Eleven eller lærligen kan anvende innovative metoder i enkle opgaveløsninger.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter:
 1) Matematik på F-niveau.
 2) Biologi på F-niveau, bestået.
 3) Det uddannelsesspecifikke fag i grundforløbet, med mindst 02 som standpunktskarakter.
 Stk. 4. Eleven eller lærlingen skal have opnået følgende certifikater eller lignende:
 1) Gyldigt kørekort, mindst til traktor.
 2) Kompetencer svarende til "Førstehjælp på erhvervsuddannelserne, inkl. færdselsrelateret førstehjælp" efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 Stk. 5. Eleven eller lærlingen skal have færdigheder i at korrigere for følgende fejl eller afvigelser fra en plan eller en standard: Fejl i forbindelse med udførelse af en enkel opgave i forhold til at sikre, at den færdige opgave opfylder fastsatte kvalitetskrav.
 Stk. 6. Elever og lærlinge, der skal gennemføre uddannelsen som erhvervsuddannelse for voksne, jf. lovens § 66 y, stk. 1, nr. 2, er undtaget fra det i stk. 3, nr. 3, nævnte krav.
 Stk. 7. For at kunne blive optaget til skoleundervisningen i eux-hovedforløbet skal eleven eller lærlingen ud over kravene i stk. 2-5, have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Kemi på C-niveau.
 6) Biologi på C-niveau.
 Stk. 8. For elever eller lærlinge, der opnår de i stk. 7 nævnte kompetencer i et grundforløb, skal fagene nævnt i stk. 7, nr. 1-3, være gennemført i grundforløbets første del med varigheder på henholdsvis 2,5 uger, 3 uger og 2,5 uger, og fagene nævnt i stk. 7, nr. 4-6, være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 9. Er der i stk. 3 fastsat karakterkrav for et eller flere fag gælder disse krav tilsvarende for eux-elever på det pågældende niveau af grundfaget, som eleven eller lærlingen skal have for at kunne påbegynde skoleundervisningen i hovedforløbet, jf. stk. 7, uanset en forskel på de pågældende niveauer.
 Stk. 10. Eleven eller lærlingen, der har gennemført grundforløbet til gartneruddannelsen eller skov- og naturteknikeruddannelsen, har adgang til hovedforløbet på anlægsgartneruddannelsen.
Kompetencer m.v. i hovedforløbet § 4. Kompetencemålene for hovedforløbet er følgende:
 1) Lærlingen kan udføre sit arbejde på en miljø- og arbejdsmiljømæssig forsvarlig måde.
 2) Lærlingen kan anvende simple gødningsblandinger ud fra kendskab til kemiske, fysiske og biologiske forhold i jorden.
 3) Lærlingen kan udføre plantesundhedsarbejde, og anvende biologiske midler i haver og grønne anlæg i henhold til gældende arbejdsmiljøregler.
 4) Lærlingen kan i samarbejde med andre jordforberede maskinelt- og manuelt, forberede plantning samt udføre forskellige former for plantnings- og omplantningsarbejder.
 5) Lærlingen kan udføre anlægsarbejde ud fra kendskab til kulturhistorien og stilarter.
 6) Lærlingen kan identificere planter og plantegrupper samt redegøre for særlige krav til vækstforhold og pleje af disse, herunder foretage et eget plantevalg til et anlægsgartnerprojekt.
 7) Lærlingen kan i samarbejde med andre udføre trækonstruktioner i haveanlæg.
 8) Lærlingen kan udføre ikke kemisk ukrudtsbekæmpelse og økologisk plejearbejde på en miljørigtig og forsvarlig måde.
 9) Lærlingen kan udføre alle opgaver ved opmåling og afsætning af anlægsgartneranlæg.
 10) Lærlingen kan i samarbejde med andre anlægge et område med beplantning, herunder udføre haveprojekter i henhold til gældende normer og plejeprogram i nyetablerede anlæg op til 5 år efter etableringen.
 11) Lærlingen kan gennemføre projektstyring af et anlægsprojekt med særlig vægt på kvalitets- og tidsstyring.
 12) Lærlingen kan udvælge og vurdere dyrkningsmedier efter plantevalg og plantningsforhold med henblik på at optimere plantevæksten ud fra viden om jordbehandlingens betydning for ukrudtsbekæmpelse, jordstruktur og vækstbetingelser.
 13) Lærlingen kan udføre opbinding af træer, beskære træer og buske samt etablere drænings- og vandingsforanstaltninger.
 14) Lærlingen kan i samarbejde med andre opføre givne trapper, kummer og mindre mure.
 15) Lærlingen kan i samarbejde med andre udføre givne befæstelsesopgaver i beton, natursten og træ.
 16) Lærlingen kan fungere i forskellige samarbejds- og kommunikationssituationer samt reflektere over og diskutere arbejdsprocesser i en stillet anlægs- og plejeopgave.
 17) Lærlingen har viden om hvordan egen virksomhed etableres, herunder kendskab til virksomhedsøkonomi og anvendelse af innovationsredskaber.
 18) Lærlingen kan selvstændigt udføre anlægs- og plejeopgaver på en sikkerheds- og arbejdsmiljømæssig forsvarlig måde.
 19) Lærlingen kan varetage egen og andres sikkerhed i alle arbejdssituationer.
 20) Lærlingen kan udføre afledning af overfladevand uden for autorisationsområdet med kendskab til gældende lovgivning.
 21) Lærlingen kan analysere, registrere, tegne og udføre haveprojekter og grønne anlæg i henhold til gældende normer for anlægsgartnerarbejde samt foretage en kvalitetsbedømmelse af de færdige anlæg.
 22) Lærlingen kan registrere, projektere og udføre trapper, herunder trapper i træmaterialer.
 23) Lærlingen kan projektere og udføre befæstelses- og belægningsopgaver i haveprojekter og grønne anlæg med alle materialer i utraditionelle og komplicerede mønstre.
 24) Lærlingen kan projektere og udføre bassiner.
 25) Lærlingen kan registrere, projektere og udføre mure, samt opbygge mure med bro- og kampesten.
 26) Lærlingen skal kunne vurdere materialeforbrug og økonomiske forhold ved anlægsarbejdet.
 27) Lærlingen kan planlægge, tegne og anlægge større arealer, hvori der indgår buske, stauder og græs ud fra gældende normer samt foretage kvalitetsbedømmelse af det færdige arbejde.
 28) Lærlingen kan registrere, projektere og pleje arealer, hvori der indgår varierende beplantninger.
 29) Lærlingen kan udarbejde en gødningsplan til et grønt anlæg, herunder udføre en enkel gødningsberegning ud fra en jordbundsanalyse.
 30) Lærlingen kan udføre differentierede pleje- og vedligeholdelsesprogrammer for beplantninger og anlæg, herunder udarbejde et plejeprogram i forhold til udviklingen i beplantninger og plejebehov 10-15 år ud i fremtiden til de enhver tid gældende normer for plejearbejde.
 31) Lærlingen skal kunne vurdere økonomiske forhold ved pleje og vedligeholdelsesarbejde.
 32) Lærlingen kan genoprette og omlægge eksisterende anlæg.
 33) Lærlingen har kendskab til klimatekniske løsninger og lovgivning, herunder kendskab til opbygning, drift og vedligeholdelse af tekniske anlæg i forbindelse med afvanding og nedsivning ved forskellige LAR løsninger.
Stk. 2. Kompetencemålene i stk. 1, nr. 1-19, gælder for begge specialer.
For specialet anlægsteknik gælder yderligere kompetencemålene i stk. 1, nr. 20-26. For specialet plejeteknik gælder yderligere kompetencemålene i stk. 1, nr. 27-33.
 Stk. 3. I eux-forløb skal følgende fag gennemføres ud over de i stk. 2 fastsatte mål:
 1) Dansk på A-niveau fra uddannelsen til højere teknisk studentereksamen, dog med undervisningstiden 175 timer svarende til 7 uger.
 2) Engelsk på B-niveau fra uddannelsen til højere teknisk studentereksamen, dog med undervisningstiden 130 timer svarende til 5,2 uger.
 3) Matematik på B-niveau fra uddannelsen til højere teknisk studentereksamen, dog med undervisningstiden 135 timer svarende til 5,4 uger.
 4) Biologi på B-niveau, jf. bekendtgørelse om særlige gymnasiale fag m.v. til brug for erhvervsuddannelser, dog med undervisningstiden 80 timer svarende til 3,2 uger.
 5) Kemi på B-niveau fra uddannelsen til højere teknisk studentereksamen, dog med undervisningstiden 80 timer svarende til 3,2 uger.
 6) Fysik på C-niveau fra uddannelsen til almen studentereksamen eller jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 50 timer svarende til 2 uger.
 7) Erhvervsøkonomi på C-niveau fra valgfagene for de gymnasiale uddannelser eller virksomhedsøkonomi på C-niveau jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 50 timer svarende til 2 uger.
 8) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 20 timer og fordybelsestiden 30 timer svarende til 2 uger.
 9) Valgfag i form af et fag på C-niveau med undervisningstiden 75 timer svarende til 3 uger, og et løft af niveau i et fag med undervisningstiden 125 timer svarende til 5 uger.
 Stk. 4. Skolen skal som minimum udbyde følgende valgfag:
 1) Matematik på A-niveau.
 2) Biologi på A-niveau.
Stk. 5. Fordybelsestiden fordeles af skolen med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Dele af fordybelsestiden kan afvikles i forbindelse med fag i grundforløbet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen i samarbejde med det faglige udvalg.
Prøven består af en teoretisk del og en praktisk del.
Prøven udgør en svendeprøve.
Prøven bedømmes efter 7-trins-skalaen.
Prøven skal afdække elevens opnåede kompetencer inden for uddannelsen.
Lærlingen skal for at blive indstillet til en prøve have bestået alle fag i hovedforløbet, og virksomheden have afleveret en afsluttende erklæring om oplæring med indstilling til svendeprøve.
Stk. 2. Den teoretiske del af prøven består af en mundtlig prøve, der varer i alt 30 minutter inklusiv votering.
Den praktiske del af prøven er en fremstillingsopgave, der varer i alt 52 timer.
Skolen udarbejder i samråd med det faglige udvalg caseopgaver, som tildeles ved lodtrækning.
Lærlingen skal med afsæt i en caseopgave udføre et produkt, som består af flere elementer, og den mundtlige prøve tager udgangspunkt i den stillede caseopgave.
Caseopgaven løses individuelt eller i en gruppe.
Stk. 3. Censorerne er til stede under den mundtlige prøve og ved bedømmelsen af fremstillingsopgaven.
Der gives en individuel karakter for både den teoretiske og den praktiske del af svendeprøven.
Resultatet af svendeprøven udgøres af et vægtet gennemsnit af prøvekaraktererne.
I det vægtede gennemsnit indgår den teoretiske del af prøven med en tredjedel og den praktiske del med to tredjedele.
 Stk. 4. Grundelementer for prøven, der aflægges efter stk. 2, er følgende:
 1) Mål og krav, hvorefter lærlingen skal demonstrere opnåede kompetencer inden for sit speciale på et fagligt niveau svarende til uddannelsens kompetencemål.
 2) Eksaminationsgrundlag, som består af den udleverede opgave.
 3) Bedømmelsesgrundlaget, som udgør lærlingens individuelle og samlede præstation i udførelse af den stillede opgave og det fremstillede produkt.
4) Bedømmelseskriterier, som danner baggrund for en helhedsvurdering af målopfyldelsen.
Det faglige udvalg fastsætter nærmere bedømmelseskriterier.
Stk. 5. For at der kan udstedes skolebevis, skal lærlingen opnå et gennemsnit på mindst 02 af alle fag i hovedforløbet, og hver af delprøverne i den afsluttende prøve skal være bestået.
For lærlinge, der gennemfører uddannelsen med eux, medregnes grundfag og gymnasiale fag dog ikke i gennemsnitsberegningen.
Eventuelle fag, hvor der ikke gives karakter, skal være gennemført efter reglerne om faget.
Endvidere skal lærlingens afsluttende prøve, jf. stk. 1 og 2, være bestået.
Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet anføres delkaraktererne og den samlede karakter for prøven.
Det faglige udvalg kan påtegne svendebrevet udmærkelse for veludført svendeprøve med betegnelserne "Antaget med ros", "Bronze" eller "Sølv".
 § 7. Afsluttende standpunktskarakterer og prøver i fag på gymnasialt niveau indgår i eux-bevis efter reglerne herom i lov om erhvervsfaglig studentereksamen i forbindeles med erhvervsuddannelse (eux) m.v. og bekendtgørelse om erhvervsuddannelser.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 468 af 21. april 2020 om erhvervsuddannelsen til anlægsgartner ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 468 af 21. april 2020 om erhvervsuddannelsen til anlægsgartner anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
