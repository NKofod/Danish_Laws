 Bygge- og Boligstyrelsen vejledende udtalt, at andelshavere, der af  

 skattemyndighederne betragtes som medlemmer i et boligkollektiv og dermed har  

 rentefradragsret, i relation til boligstøttereglerne bør betragtes som ejere.
 Endelig afgørelse af spørgsmålet henhører under domstolene.
 »De har i brev af 17. oktober 1990 (j.nr. 11.803-4) klaget over, at  

 Amtsankenævnet for Vejle Amt i afgørelse af 3. oktober 1990 har tiltrådt Give  

 Kommunes afgørelse om at anse Deres klienter for at have boet i en ejerbolig,  

 og ikke en andelsbolig, på adressen gade.
 Det fremgår af sagen, at Give Kommune i afgørelse af 27. juli 1990 har  

 truffet afgørelse om, at der ikke kan ydes boligstøtte til andelshavere i  

 andelsboligforeninger, hvor beboerne har rentefradragsret for  

 prioritetsgælden.
 Kommunen har lagt vægt på, at Bygge- og Boligstyrelsen i en vejledende  

 udtalelse har oplyst, at boligstøttekontoret skal lægge skattemyndighedernes  

 afgørelser til grund, når det skal afgøres, om beregning af boligstøtte skal  

 ske efter reglerne om støtte til andelshavere eller til ejere.
 Endvidere fremgår det af kommunens afgørelse, at skattekontoret i Give  

 Kommune i henhold til Ligningsrådets vejledning har truffet afgørelse om, at  

 andelshaverne skal betragtes som ejere.
 Amtsankenævnet for Vejle Amt har på baggrund af en af Dem på vegne af  

 Deres klienter indgivet klage truffet afgørelse om at tiltræde Give Kommunes  

 afgørelse.
 Amtsankenævnet har i sin afgørelse lagt vægt på en vejledende udtalelse  

 fra Bygge- og Boligstyrelsen sammenholdt med, at vedtægterne for  

 andelsboligforeningen indicerer, at der er tale om et boligkollektiv, og ikke  

 en andelsboligforening.
 De har i Deres klage over amtsankenævnets afgørelse henvist til det af Dem  

 tidligere anførte og samtidig forbeholdt Dem at fremkomme med yderligere  

 indlæg for Bygge- og Boligstyrelsen.
 De har nærmere i brev af 9. august 1990 redegjort for, at der efter Deres  

 opfattelse ikke på baggrund af det foreliggende dokumentmateriale ses at være  

 noget, der fratager de påklagende andelsboligforeningers status som  

 andelshavere omfattet af boligstøttelovens regler.
 De har i den forbindelse henvist til Boligstyrelsens vejledning af 22.  

 oktober 1987, pkt. 6.5, hvorefter der særligt skal ses på, hvorledes  

 boligforeningens vedtægter er udformet.
 Det kan efter Deres opfattelse ingen som helst betydning have, hvorledes  

 man rent skatteretligt har kvalificeret andelsboligforeningen.
 Videre anfører De, at i den andelsboligform, hvor det offentlige giver  

 rentetilskud, vil det ofte være således, at indskuddet af andelshaverne  

 finansieres ved banklån, som giver andelshaverne fuldt rentefradrag, og ingen  

 vil, når ellers standardoverenskomst eller lignende er gældende, være i tvivl  

 om, at boligstøttelovens regler er anvendelige.
 De finder således, at det vil være grotesk, alene med udgangspunkt i en  

 eventuel rentefradragsret, at afskære en andelshaver fra støtte i en  

 socialretlig lovgivning, der er indrettet efter formelle juridiske regler.
 Endelig har De i brev af 17. september 1990 anført, at det centrale i  

 sagen efter Deres opfattelse er, hvorvidt der i henhold til den sociale  

 lovgivning vedrørende boligstøtteordninger er taget noget forbehold for typen  

 andelsboliger.
 De anfører således, at ser man på lovens ord, er der ikke taget et sådant  

 forbehold, hvorfor enhver form for andelsbolig i givet fald er omfattet af  

 denne sociale støttelovgivning.
 På baggrund af den i den tidligere andelsboligforeningslovs § 2 indeholdte  

 definition af en andelsboligforening er der efter Deres opfattelse ingen  

 tvivl om, at alle regler vedrørende andelsboligforeninger og deres definition  

 herpå nøje er fulgt i sagen, hvorfor det med stor sikkerhed kan siges, at der  

 er tale om en andelsboligforening.
 Der kan derfor efter Deres opfattelse ikke foretages en indskrænket  

 fortolkning af ordet andelsboligforening i boligstøtteloven, som har et  

 socialt sigte.
Bygge- og Boligstyrelsen skal i denne anledning meddele, at det fremgår af  

 boligstøttelovens § 63, stk. 2, at amtsankenævnets afgørelser ikke kan  

 indbringes for anden administrativ myndighed.
Boligministeren kan dog optage  

 en sag til behandling, når det skønnes, at sagen er af principiel betydning.  

 Boligministeren har i medfør af boligstøttelovens § 65, stk. 1, bemyndiget  

 Bygge- og Boligstyrelsen til at udøve de beføjelser, der i loven er tillagt  

 ministeren.
 Bygge- og Boligstyrelsen har fundet, at spørgsmålet om, hvorvidt  

 pensionister, der er andelshavere i små andelsboligforeninger, hvor  

 andelshaverne ifølge foreningens vedtægter har rentefradragsret for  

 prioritetsgæld, og som de i øvrigt hæfter personligt og solidarisk for, kan  

 få boligstøtte efter boligstøttelovens regler om støtte til andelshavere,  

 eller om andelshaverne kan få støtte efter boligstøttelovens regler om støtte  

 til ejere, er af principiel betydning, og man har derfor taget sagen op til  

 behandling.
 Det fremgår af boligstøttelovens § 2, stk. 1, at ejere eller andelshavere  

 i private andelsboligforeninger, der modtager eller får forskud på social  

 pension, efter ansøgning har ret til boligstøtte efter reglerne i  

 boligstøtteloven.
 Det fremgår videre af boligstøttelovens kap. 3 om boligudgift for  

 personer, omfattet af lovens § 2, stk. 1 (andelshavere og ejere), at ved  

 opgørelse af boligudgiften for andelshavere i private andelsboligforeninger  

 finder reglerne i lovens §§ 11 og 12 anvendelse, mens reglerne i lovens §§  

 14-17 finder anvendelse ved opgørelse af boligudgiften for ejere.
Bygge- og Boligstyrelsen skal endvidere meddele, at det af Boligstyrelsens  

 vejledning af 22. oktober 1987, pkt. 6.5, om boligudgift for andelshavere i  

 private andelsboligforeninger fremgår, at »opgørelsen af boligudgiften  

 for andelshavere i private andelsboligforeninger foretages på tilsvarende  

 måde som for lejere.
Boligudgiften opgøres som boligafgiften, det vil sige  

 boligtagerens løbende bidrag til andelsboligforeningens drift, reduceret  

 eller forhøjet efter samme regler som for lejere.
(. . . .) Boligafgiften skal bl.a. dække andelsboligforeningens udgifter til renter  

 og afdrag.
Da der ved bestemmelsen i § 28 (boligydelsen udbetales med  

 halvdelen som tilskud og halvdelen som lån) er taget hensyn til, at en del af  

 boligudgiften er afdrag, skal der ikke foretages et fradrag for den del af  

 boligudgiften, der svarer til afdragene.
Har andelshaverne gennem  

 andelsboligforeningen optaget et særskilt lån, f.eks. til delvis dækning af  

 betalingen af andelen, kan ydelserne på lånet ikke medregnes ved opgørelsen  

 af boligudgiften.
Hvis andelsboligforeningen ved andelshaverens køb af  

 andelslejligheden ikke har afkrævet andelshaveren et indskud - tilvejebragt  

 gennem egne midler eller banklån - men i stedet optaget et samlet lån til  

 finansiering af køb, vil der dog efter omstændighederne være mulighed for at  

 lade den del af lånet, der medgår til dækning af indskuddet, indgå i  

 boligudgiften og dermed i boligstøtteberegningen.
Det er en forudsætning, at  

 andelshaveren ikke har fradragsret for renter på gældsbrevet.
I tilfælde,  

 hvor andelsboligforeningen optager lån til eksempelvis forbedring eller  

 vedligeholdelse, og såfremt boligafgiften forhøjes for et tidsrum af mindst 6  

 måneder, kan der ydes boligstøtte til den herved forhøjede boligafgift.
 En pensionist, der er boligtager i en andelsboligforening, kan, uanset om  

 foreningen betegnes som en andelsboligforening, ikke anses for at være  

 andelshaver, såfremt boligforeningens vedtægt efter sit indhold må betragtes  

 som en interessentskabskontrakt med deraf følgende skattemæssige  

 konsekvenser.
 Ved vurderingen af, om der er tale om en privat andelsboligforening, er  

 det således afgørende, hvorledes boligforeningens vedtægter er  

 udformet.« Det fremgår videre af sagen, at Bygge- og Boligstyrelsen  

 efter en anmodning fra Give Kommune i skrivelse af 22. juni 1990 (j.nr.  

 7-105-90) har afgivet følgende udtalelse:
 »Give Kommune har anmodet Bygge- og Boligstyrelsen om at oplyse,  

 hvorvidt kommunen kan yde boligydelse til en række pensionister i nogle små  

 andelsboliger efter reglerne om støtte til andelshavere, eller hvorvidt  

 boligydelsen skal beregnes efter reglerne om støtte til ejere.
 Det fremgår af det modtagne materiale, at det drejer sig om  

 andelsboligforeninger med 2 eller 3 lejligheder, som er etableret efter  

 bestemmelserne i lov om andelsboligforeninger og andre boligfællesskaber.  

 Vedtægterne er udarbejdet i overensstemmelse med den af Boligstyrelsen  

 udfærdigede »normalvedtægt for en privat andelsboligforening« fra  

 juli 1988.
 Herudover fremgår det, at boligerne, som er opført uden offentlig støtte,  

 er finansieret med 35-årige annuitetslån.
 Endelig er det oplyst, at beboerne på grund af foreningernes ringe  

 størrelse har rentefradragsret for prioritetsgælden, som de i øvrigt hæfter  

 personligt og solidarisk for, jf. § 5 i ovennævnte vedtægt.
 I denne anledning skal man meddele, at Bygge- og Boligstyrelsen af  

 principielle grunde ikke finder at kunne foretage en vurdering af den  

 konkrete sag under hensyntagen til, at sagen evt. senere vil kunne indbringes  

 for styrelsen som en klagesag efter § 63, stk. 2, i boligstøtteloven.
 Til den generelle problemstilling har styrelsen følgende bemærkninger:
Loven indeholder ikke særregler for andelshavere i små  

 andelsboligforeninger, hvorfor udgangspunktet efter styrelsens opfattelse må  

 være, at de kan få boligstøtte efter reglerne om støtte til andelshavere.
Det  

 fremgår imidlertid af de oplysninger, der foreligger i denne sag, at nogle  

 andelsboligforeninger beskattes efter reglerne for boligkollektiver, dvs. at  

 foreningen ikke betragtes som et selvstændigt skattesubjekt, og at  

 andelshaverne beskattes efter reglerne for ejendomme ejet i sameje.
Dette  

 betyder, at andelshaverne får rentefradragsret for prioritetsgælden.
 Ifølge Ligningsvejledningen 1989, Aktionærer og selskaber, er der en række  

 typiske kendetegn ved boligkollektiver, som skattemyndighederne skal lade  

 indgå i bedømmelsen af, hvorvidt en andelsboligforening skal betragtes som et  

 selvstændigt skattesubjekt eller som et boligkollektiv.
 Kendetegnene er:
 1. Ejendommen indeholder højst 3 beboelseslejligheder.
 2. Antallet af medlemmer overstiger ikke 15.
 3. Beslutninger vedrørende kollektivet, herunder om optagelse af nye  

 medlemmer, kræver enstemmighed hos medlemmerne.
 4. Medlemmerne hæfter personligt og solidarisk for ejendommens pantegæld.
 5. Medlemmerne er lodtagne i formuen i forhold til deres andel eller  

 andelsbevis.
 Det understreges i vejledningen, at intet enkelt kendetegn kan være  

 afgørende for bedømmelsen af, om der foreligger en skattepligtig forening  

 eller et sameje - dvs. skattemyndighederne må afgøre spørgsmålet konkret i  

 hvert enkelt tilfælde.
 Styrelsen er herefter umiddelbart mest tilbøjelig til at mene, at  

 andelshavere, der af skattemyndighederne betragtes som medlemmer i et  

 boligkollektiv og dermed har rentefradragsret, i relation til  

 boligstøttereglerne bør betragtes som ejere.
 Ud fra disse synspunkter må boligstøttekontoret således lægge  

 skattemyndighedernes afgørelse til grund, når det skal afgøres, om  

 beregningen af boligstøtte i det enkelte tilfælde skal ske efter reglerne om  

 støtte til andelshavere eller til ejere.
Det skal tilføjes, at afgørelsen af spørgsmålet henhører under  

 domstolene.' Det fremgår af sagen, at Give Kommunes skatteforvaltning har truffet  

 afgørelse om, at andelshaverne i de i sagen omhandlede andelsboliger skal  

 betragtes som ejere.
 Bygge- og Boligstyrelsen finder på baggrund af styrelsens vejledende  

 udtalelse af 22. juni 1990, hvorefter kommunen ud fra de i skrivelsen anførte  

 synspunkter må lægge skattemyndighedernes afgørelse til grund, når det skal  

 afgøres, om beregningen af boligstøtte i det enkelte tilfælde skal ske efter  

 reglerne om støtte til andelshavere eller til ejere, og på baggrund af det i  

 sagen oplyste om, at Give Kommunes skatteforvaltning har truffet afgørelse  

 om, at andelshaverne i de i sagen omhandlede andelsboliger skal betragtes som  

 ejere, herefter ikke grundlag for at ændre den af Amtsankenævnet i Vejle Amt  

 den 3. oktober 1990 trufne afgørelse, hvorefter Deres klienter efter  

 boligstøttelovens regler anses for at have boet i en ejerbolig, og ikke i en  

 andelsbolig.
