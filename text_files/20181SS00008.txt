Beretning afgivet af Finansudvalget den 4. april 2019 Beretning om kritisk infrastruktur 1. Politiske bemærkninger Et flertal i udvalget (S, DF, EL, ALT, RV og SF) konstaterer, at kritisk infrastruktur er af vital interesse for samfundet og borgerne, ikke mindst når det gælder naturlige monopoler.
 Flertallet konstaterer ligeledes, at Danmark har en mangeårig tradition for, at kritisk infrastruktur er ejet af fællesskabet  enten i form af offentligt ejerskab eller i form af andelsselskaber ejet af forbrugerne og at denne ejerform har været med til at sikre en fastholdelse af dansk ejerskab over infrastrukturen samt en høj forsyningssikkerhed.
 Flertallet pålægger i forlængelse heraf regeringen at arbejde for, at dansk kritisk infrastruktur enten har det offentlige eller et forbrugerejet andelsselskab som majoritetsejer.
Radikale Venstres medlem af udvalget pointerer, at Radikale Venstre lægger til grund, at statens ejerskabspolitik naturligvis må respektere statsstøtteregler og lignende EU-retlige forpligtelser.
Radikale Venstre understreger, at det ikke gælder områder, hvor infrastruktur i dag har forskellige ejerformer i forhold til de nævnte, som f.eks. havne, og at der bør være en åbenhed om at tiltrække danske pensionsinvesteringer i infrastruktur.
Et mindretal i udvalget (V, LA og KF) udtaler, at der skal være fuld offentlig kontrol med kritisk infrastruktur i Danmark.
Vi har i Danmark  til stor gavn for borgere og samfund  det hovedprincip, at samfundsmæssige hensyn ved naturlige monopoler i udgangspunktet sikres ved stærk regulering og opfølgende tilsyn og ikke via selve ejerskabet.
Der er mange områder, hvor staten ikke nødvendigvis er den rette ejer af kritisk infrastruktur set ud fra et samfundshensyn, hvor teleområdet kan nævnes som et eksempel.
 Vi skal samtidig sikre, at Danmark ikke overtræder EU-regler om bl.a. statsstøtte og kapitalens fri bevægelighed ved at udvise overdreven protektionisme.
Samtidig har vi i Danmark en samfundsmæssig interesse i, at de danske lønmodtageres opsparinger via pensionskasserne kan investeres på fornuftig vis.
Og resultatet af flertallet i udvalgets holdning er, at danske lønmodtagere i vid udstrækning udelukkes fra at investere i dansk infrastruktur.
Konsekvenserne kan være meget store, hvis andre lande følger trop, idet danske pensionskasser investerer betydeligt i udenlandsk infrastruktur.
 P.u.v.
