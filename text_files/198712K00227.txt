Nr LSF 227 Forslag til Lov om ændring af lov om leje og lov om andelsboligforeninger  

 og andre boligfællesskaber (Tilbudspligt, ansættelse af ejendommens værdi) Fremsat af Hans Strunge (S) Svend Andersen (S) Helen Beim (S) Baadsgaard  

 (S) Pia Gjellerup (S) Torben Lund (S) Lissa Mathiasen (S) Tastesen (S) den 1. marts 1988 § 1 I lov om leje, jf. lovbekendtgørelse nr. 524 af 11. august 1986, som ændret ved § 1 i lov nr. 797 af 3. december 1986 og § 1 i lov nr.
 376 af 10. juni 1987, foretages følgende ændringer:
 1) § 103, stk. 2, affattes således:
» Stk. 2. I tilfælde af påtænkt salg eller overdragelse skal tilbudet ledsages af dokumentation for, at ejeren ved salget kan opnå de tilbudte vilkår.
Tilbudet skal ledsages af en erklæring fra en sagkyndig, der er udmeldt af boligretten, om værdien af ejendommen som udlejningsejendom i handel og vandel og denne værdis relation til den tilbudte købesum og øvrige vilkår.
I tilfælde af påtænkte salg eller overdragelse til personer eller juridiske personer, som efter konkurslovgivningen anses for nærtstående, kan salg eller overdragelse ikke ske til en købesum m.v., der overstiger den i 2. punktum nævnte værdi i handel og vandel som udlejningsejendom, jf. dog § 102, stk. 2.« 2) I § 103 indsættes efter stk. 4 som nyt stykke:
» Stk. 5. Medlemmer af en andelsboligforening, som efter konkurslovgivningen anses for nærtstående til ejeren, kan på tidspunktet for beslutning om erhvervelse af ejendommen højst udgøre halvdelen af andelsboligforeningens samlede medlemsantal.« Stk. 5 bliver herefter stk. 6.
§ 2 I lov om andelsboligforeninger og andre boligfællesskaber, jf.
lovbekendtgørelse nr. 361 af 25. juli 1985, foretages følgende ændringer:
 1. § 5, stk. 2, litra b, ophæves.
 Litra c og d bliver herefter litra b og c.
 2. I § 5, stk. 2, sidste pkt., ændres »c) og d)» til  

 »b) og c)».
§ 3 Stk. 1. Loven gælder for salg og overdragelser, som har fundet sted efter lovens bekendtgørelse i Lovtidende.
Stk. 2. For salg og overdragelser, som har fundet sted tidligere end anført i stk. 1, men efter lovforslagets fremsættelse, og hvor ejendommen er erhvervet til en højere pris end den, der ville være fastsat efter § 1, har andelsboligforeningen dog køberet til ejendommen til en pris, der fastsættes på samme måde som anført i § 1. I øvrigt finder §§ 100-105 i lov om leje tilsvarende anvendelse.
Bemærkninger til lovforslaget Almindelige bemærkninger Lovforslaget tilsigter at forhindre spekulation i salg af ejendomme som andelsboliger.
Derved søges sikret, at prisen, en andelsboligforening køber en ejendom for, svarer til værdien i handel og vandel som udlejningsejendom, idet der skal indhentes en erklæring herom fra sagkyndige.
Den oprindelige ejer skal således ikke kunne opnå en urimelig høj pris for ejendommen.
På denne måde undgås urealistisk høje værdiansættelser af andele i andelsboligforeninger.
Med andre ord ønskes grundlaget for fiktive køb og salg fjernet, og handel med disse ejendomme, der er omfattet af tilbudspligtsreglerne, gjort mere gennemsigtige.
Bemærkninger til de enkelte bestemmelser Til § 1 Til nr. 1 Anskaffelsesprisen for en ejendom, som er erhvervet af en andelsboligforening, er baseret på den pris, hvortil foreningen får tilbudt ejendommen i henhold til lejelovens bestemmelser om tilbudspligt.
I henhold til lovens gældende bestemmelse i § 103, stk. 2, skal tilbudet i tilfælde af påtænkt salg ledsages af dokumentation for, at tænkt overdragelse ved gave, fusion eller mageskifte eller af påtænkt arveudlæg ledsages af en erklæring fra en sagkyndig, der er udmeldt af boligretten, om, at købesummen og de øvrige tilbudte vilkår svarer til ejendommens værdi i handel og vandel som udlejningsejendom.
Med den foreslåede ændring af § 103, stk. 2, sikres det, at beboelseslejerne i alle tilfælde bliver orienteret om den reelle værdi af den pågældende ejendom.
Denne oplysning er væsentlig for beboelseslejernes bedømmelse af tilbudet om overtagelse af ejendommen på andelsbasis.
Endvidere sikrer ændringen, at en andelsboligforening er berettiget til at overtage den pågældende ejendom til den pris, der fremgår af den sagkyndiges erklæring, når der er tale om et salg mellem afhængige parter, uanset at disse kan have aftalt en højere pris.
Herved undgås for det første, at andelsboligforeningen afstår fra at købe ejendommen grundet en kunstigt oppustet købesum.
For det andet undgås i de tilfælde, hvor en andelsboligforening alligevel måtte magte at overtage den pågældende ejendom, at den oprindelige ejer opnår en urimelig høj pris for ejendommen, og at denne pris danner grundlag for urealistisk høje værdiansættelser af andele i andelsboligforeningen.
Til nr. 2 Med forslaget udvides den kreds af personer, fysiske såvel som juridiske, der er omfattet af begrebet nærtstående.
Til § 2 Til nr. 1 og 2 Med den i § 1 foreslåede ændring i lov om leje sikres, at prisen, hvortil en andelsboligforening anskaffer en ejendom, i større udstrækning svarer til værdien i handel og vandel som udlejningsejendom.
I henhold til den gældende § 5, stk. 2, i lov om andelsboligforeninger og andre boligfællesskaber ansættes ejendommen til en af fire værdier, når foreningens formue skal opgøres.
Den ene værdi er handelsprisen.
En ansættelse af ejendommens værdi til handelsværdien har ikke nogen relation til andelsboligforeningens økonomiske grundlag eller driftsforhold.
En fastsættelse af ejendommens værdi til handelsværdien vil give en andelsboligforening lejlighed til kunstigt at opskrive foreningens nettoformue, hvorved de enkelte andele kan overdrages til urimeligt store priser med deraf følgende store avancer for de fraflyttede andelshavere.
Da handelsværdien af udlejningsejendomme kan ansættes betydelig friere, end tilfældet er med de tre øvrige mulige værdiansættelser, og da handelsværdien erfaringsmæssigt svinger betydeligt over tiden, vil de enkelte andeles værdi tillige svinge betydeligt, hvilket er meget uheldigt for den økonomiske udvikling af andelsboligforeningen.
Forslaget vil sikre, at der ikke kan spekuleres i salg af andele i et væsentligt omfang, og at der vil finde en kontinuerlig udvikling af andelenes værdi sted.
