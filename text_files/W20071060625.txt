Klage over afslag på ansøgning om anpartserhvervelse, hvor ejerkredsen udgøres af en person og et selskab Direktoratet for FødevareErhvervs skrivelse af 12. juli 2007, j.nr. 3101-042-06-3585.
»--- De gør følgende gældende: Landbrugslovgivningen og de dertil knyttede bestemmelser tager ikke stilling til, hvorvidt et sådant sameje er muligt.
Der er således i lovgivningen intet, der tyder på, at dette ikke kan lade sig gøre.
Landbrugslovgivningen tillader selskabers erhvervelse af landbrugsejendomme, men kun på betingelse af, at der er en person i selskabet, som opfylder landbrugslovens erhvervelsesbetingelser, og denne person betegnes som »landmanden«.
Udskiftning af »landmanden« betragtes som et ejerskifte, som evt. kan udløse annoncering i relation til fortrinsberettigede naboer.
Ifølge landbrugslovens § 12, stk. 6 og 7, sammenlægges en landmands personlige ejerskab med den andel, som den pågældende person måtte være ejer af via ejerskab til anparter/aktier i et selskab. »Landmanden« i selskabet og selskabet som juridisk person betragtes i disse henseender som en enhed.
Der er ingen ulemper i forbindelse med at tillade erhvervelse i sameje og ej heller ingen risiko for, at et sådant sameje kan benyttes til omgåelse eller utilsigtet anvendelse af landbrugslovgivningens bestemmelser.
Jordbrugskommissionen har ved tidligere erhvervelser godkendt et sameje mellem personen, der er »landmanden« i selskabet, og selskabet, og denne konstruktion har således været tilladt.
Hvis tilladelse ikke gives i nærværende sag, skaber det retsusikkerhed.
