 Efter retsplejelovens § 149, stk. 3, foregår forhandling med og afhøring  

 af døve og døvstumme enten ved hjælp af personer, der er kyndige i de særlige  

 meddelelsesmidler, eller ved skriftlige spørgsmål og svar.
Hermed udsendes en fortegnelse *) over sådanne kyndige personer.
Efter  

 forhandling med socialministeriet meddeles følgende retningslinier for  

 anvendelse af bistand for døve og tunghøre under retssager og  

 politiafhøringer:
§ 1.  For så vidt angår personer, der allerede fra den  

 tidlige barnealder har været døve eller så svært tunghøre, at de ikke har  

 kunnet tilegne sig noget sprog gennem hørelsen (tidligere ofte betegnet som  

 døvstumme), har høreskaden berørt hele den sproglige udvikling og medført en  

 stærk begrænsning af ordforrådet og begrebsverdenen i det hele taget.
De vil  

 normalt ikke være i stand til, selv ved læsning, på egen hånd at forstå en  

 fremstilling af problemer, der ligger uden for den almindelige hverdag.
For  

 at den døve eller svært tunghøre skal kunne forstå, hvad der foregår under en  

 retssag eller politiafhøring, vil det være nødvendigt, at han ved sin side  

 som tolk har en person, der er kendt med den høreskadedes særlige måde at  

 udtrykke sig på, og som uden vanskelighed kan tale med ham og oversætte det  

 sprog, der benyttes i en retssag eller under en politiafhøring.
 Stk. 2.  De i den udsendte fortegnelse nævnte  

 døvekonsulenter vil på grund af deres gerning som rådgivere for voksne døve  

 have særlige forudsætninger for varetagelse af tolkvirksomheden.
§ 2.  Personer, der først i den voksne alder bliver  

 tunghøre eller helt mister hørelsen, har normalt et fuldt udviklet sprog.  

 Disse personers vanskeligheder består i opfattelsen af det talte ord.
Til  

 bistand for personer, der helt eller næsten har mistet hørelsen, vil  

 tolkbistand kunne rekvireres ved henvendelse til statens høreinstitutter  

 eller statens hørecentraler, som er anført i den udsendte fortegnelse.
Stk. 2.  For så vidt angår lettere tunghøre har  

 Tunghørenævnet gjort opmærksom på, at også disse kan have vanskeligheder ved  

 at følge med under en retssag, særligt hvis dommeren ikke bliver klar over  

 hørenedsættelsen eller mener det tilstrækkeligt at tale med hævet stemme.
Den  

 tunghøre vil da måske nok kunne forstå, hvad der direkte siges til ham, men  

 der er risiko for, at han kun mangelfuldt kan følge med, når anklager,  

 forsvarer og vidner har ordet.
Dertil kommer, at mange lettere tunghøre  

 erfaringsmæssigt generer sig for at gøre opmærksom på, at de kun usikkert  

 opfatter det talte sprog, omend det ofte vil være muligt på grundlag af deres  

 adfærd at fastslå en sådan hørenedsættelse, idet de normalt vil reagere  

 gennem et anspændt ansigtsudtryk, ved at holde hånden bag øret eller ved hele  

 tiden at dreje hovedet til den ene side.
Det er ønskeligt, at der i videst  

 muligt omfang, navnlig i straffesager mod lettere tunghøre som tiltalte,  

 tilkaldes kyndig bistand.
Statens høreinstitutter og statens hørecentraler  

 vil efter anmodning sørge for, at en kvalificeret hørepædagog kommer til  

 stede.
 JUSTITSMINISTERIET, DEN 12. JANUAR 1965.
 P.M.V.
 Vilhelm Boas.
/Graulund Hansen *) Udelades her (U. a.).
