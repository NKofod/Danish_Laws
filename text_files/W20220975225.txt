Ankestyrelsens principmeddelelse 23-22 om sygedagpenge - beskæftigelseskrav - flere arbejdsforhold - lønmodtager og selvstændig erhvervsdrivende Principmeddelelsen fastslår Når en sygemeldt borger er lønmodtager og selvstændig erhvervsdrivende på samme tid, skal der ved vurderingen af, om borgeren opfylder beskæftigelseskravet, tages udgangspunkt i hvert arbejdsforhold for sig.
Timerne for hvert arbejdsforhold kan ikke lægges sammen.
Beskæftigelseskravet skal således være opfyldt i begge arbejdsforhold for, at der både kan beregnes sygedagpenge af lønindtægten og arbejdsfortjenesten ved virksomheden.
Er beskæftigelseskravet kun opfyldt i det ene arbejdsforhold, er der kun ret til sygedagpenge i dette arbejdsforhold.
Der er tale om to forskellige bestemmelser  en for lønmodtagere og en for selvstændige erhvervsdrivende  som ikke kan kombineres.
Beskæftigelseskravet for lønmodtagere En lønmodtager har ret til sygedagpenge fra kommunen, hvis den pågældende - er i aktuel beskæftigelse og - har været beskæftiget i mindst 240 timer inden for de seneste 6 afsluttede kalendermåneder forud for første fraværsdag og - i mindst 5 af de seneste 6 afsluttede kalendermåneder har været beskæftiget i mindst 40 timer i hver måned.
 Det er desuden en betingelse, at lønmodtageren ikke har ret til sygedagpenge fra arbejdsgiveren for samme periode og beskæftigelsesforhold.
 I opgørelsen af beskæftigelseskravet kan indgå arbejde som selvstændig erhvervsdrivende umiddelbart forud for arbejdet som lønmodtager, hvis pågældende med virksomheden har opfyldt beskæftigelseskravet for selvstændige erhvervsdrivende.
 Samtidig beskæftigelse som selvstændig erhvervsdrivende kan derimod ikke indgå ved beregningen af, om beskæftigelseskravet som lønmodtager er opfyldt.
Beskæftigelseskravet for selvstændige erhvervsdrivende En selvstændig erhvervsdrivende har ret til sygedagpenge fra kommunen, hvis den pågældende - inden for de seneste 12 måneder har udøvet selvstændig virksomhed i mindst 6 måneder, - heraf den seneste måned forud for sygefraværet, og - virksomheden har været udøvet i mindst halvdelen af den overenskomstmæssige ugentlige arbejdstid.
 Har virksomheden været udøvet i mindre end 6 måneder, kan forudgående perioder med beskæftigelse som lønmodtager medregnes i opgørelsen af beskæftigelseskravet.
 Samtidig beskæftigelse som lønmodtager kan derimod ikke indgå ved beregningen af, om beskæftigelseskravet som selvstændig erhvervsdrivende er opfyldt.
Den konkrete sag I den konkrete sag havde borger i de seneste seks afsluttede kalendermåneder forud for sygefraværet arbejdet som lønmodtager 19,5 timer ugentligt i gennemsnit.
Borger havde på samme tid arbejdet som selvstændig erhvervsdrivende 18 timer ugentligt.
Beskæftigelseskravet for selvstændige erhvervsdrivende var ikke opfyldt, fordi borger ikke havde arbejdet i virksomheden i mindst halvdelen af den normale overenskomstmæssige ugentlige arbejdstid.
Borger havde dermed alene ret til sygedagpenge fra kommunen i forhold til beskæftigelsen som lønmodtager.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at fastslå, hvordan beskæftigelseskravet skal opgøres, når den sygemeldte borger ved sygemeldingen er lønmodtager og selvstændig erhvervsdrivende på samme tid.
Reglerne Love og bekendtgørelser Lov om sygedagpenge, senest bekendtgjort i lovbekendtgørelse nr. 1712 af 20. august 2021.
  § 32, stk. 1, nr. 1, jf. stk. 2.
  § 42, stk. 1.
Praksis Følgende principmeddelelser er brugt ved afgørelsen og gælder stadig:
76-09 om beregningen af sygedagpenge på baggrund af konkrete arbejdsindtægter og supplerende arbejdsløshedsdagpenge.
I begge tilfælde skulle beskæftigelseskravet i henhold til sygedagpengelovens regler være opfyldt.
Den konkrete afgørelse Du har klaget over [] Kommunes afgørelse om sygedagpenge. [] Kommune afgjorde sagen den 18. november 2021.
 Ankestyrelsens Beskæftigelsesudvalg har nu afgjort din sag.
 Resultatet er:
  Du havde ikke ret til sygedagpenge som selvstændig erhvervsdrivende i forbindelse med dit sygefravær fra den 8. juni 2021.
 Det betyder, at vi stadfæster kommunens afgørelse, da vi er kommet frem til samme resultat.
Begrundelse for afgørelsen Sådan vurderer vi sagen Du opfyldte ikke beskæftigelseskravet for selvstændige erhvervsdrivende forud for din sygemelding fra den 8. juni 2021.
Hvad er afgørende for sagen I forbindelse med sygemeldingen har du oplyst, at du normalt arbejder 18 timer ugentligt i din virksomhed.
Vi lægger vægt på, at du ikke i mindst seks måneder inden for de seneste 12 måneder og i den seneste måned forud for dit sygefravær har udøvet selvstændig virksomhed i mindst 18,5 time om ugen.
Det er en betingelse, at virksomheden skal være udøvet i mindst halvdelen af den normale overenskomstmæssige ugentlige arbejdstid.
 Vi lægger også vægt på, at det efter reglerne om ret til sygedagpenge som selvstændig erhvervsdrivende ikke er muligt at tage hensyn til, at du ved sygemeldingen også var beskæftiget som lønmodtager 19,5 timer ugentligt.
Der er ikke i sygedagpengeloven hjemmel til at lægge beskæftigelse på samme tid som henholdsvis lønmodtager og selvstændig erhvervsdrivende sammen.
Du kan heller ikke få sygedagpenge for de timer, du arbejder som selvstændig erhvervsdrivende, alene fordi du opfylder beskæftigelseskravet som lønmodtager.
Der er tale om to forskellige bestemmelser, som ikke kan kombineres.
Efter reglerne er det alene beskæftigelse, der ligger umiddelbart forud for anden beskæftigelse, der vil kunne indgå i vurderingen af, om beskæftigelseskravet er opfyldt.
 For at beregningen af sygedagpenge kan foretages både på baggrund af konkrete lønindtægter og arbejdsfortjenesten ved virksomheden, skal beskæftigelseskravet derfor være opfyldt i begge tilfælde i henhold til sygedagpengelovens regler.
Om reglerne Efter reglerne er det en betingelse for ret til sygedagpenge, at beskæftigelseskravet er opfyldt.
Retten til sygedagpenge som selvstændig erhvervsdrivende er betinget af, at der inden for de seneste 12 måneder har været udøvet selvstændig virksomhed i mindst seks måneder, heraf den seneste måned forud for sygefraværet.
Virksomheden skal være udøvet i mindst halvdelen af den normale overenskomstmæssige ugentlige arbejdstid.
 Beskæftigelseskravet som lønmodtager kan opfyldes ved, at den pågældende er i beskæftigelse og har været beskæftiget i mindst 240 timer inden for de seneste seks afsluttede kalendermåneder forud for første fraværsdag og i mindst fem af disse måneder har været beskæftiget i mindst 40 timer i hver måned, samt ikke har ret til sygedagpenge fra arbejdsgiveren for samme periode og beskæftigelsesforhold.
Opgørelse af beskæftigelseskravet for lønmodtagere sker på baggrund af indberetninger til indkomstregisteret.
Ved opgørelsen indgår blandt andet timer, hvor lønmodtageren har arbejdet som selvstændig erhvervsdrivende umiddelbart forud for arbejdet som lønmodtager og med virksomheden har opfyldt beskæftigelseskravet efter § 42.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
