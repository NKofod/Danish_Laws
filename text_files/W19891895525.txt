 En hovedaktionær, der havde en aftalt uforrentet mellemregningskonto  

 med selskabet, var ikke pligtig at periodisere renteudgiften på et privat  

 banklån, idet han ikke blev anset for omfattet af ligningslovens § 5, stk. 4,  

 og cirkulære hertil nr. 181 af 21.
 november 1984, pkt. 9, der omhandlede forrentede mellemregningskonti.
A klagede over, at Ligningsrådet havde forhøjet hans selvangivne indkomst  

 for 1985 med 1.425.510 kr.
Ligningsrådet havde anset klageren for omfattet af  

 ligningslovens § 5, stk. 4, sidste punktum, hvorefter han skulle periodisere  

 renteudgiften vedrørende et banklån på ca. 46 mio. kr., da han som  

 hovedaktionær havde mellemregning med sit selskab gennem et uforrentet  

 aktionærlån på 1,4 mio. kr.
 Klagerens repræsentanter anførte, at det omhandlede  

 renteperiodiseringsspørgsmål alene vedrørte 1985, idet aktionærlånet var  

 indfriet i 1986 i forbindelse med overdragelse af selskabet.
Repræsentanterne fandt i øvrigt ikke, at klageren kunne pålægges en  

 renteperiodisering, idet reglen om renteperiodisering i ligningslovens § 5,  

 stk. 4, og det hertil knyttede cirkulære nr. 181 af 21. november 1984, pkt.  

 9, var begrundet i hensynet til ligningsmyndighedernes mulighed for at  

 sammenholde hovedaktionærens og hans selskabs indkomstopgørelser.
Ingen af  

 disse hensyn eller begrundelsen herfor var til stede i sagen.
 Det anførtes i denne forbindelse, at klagerens aktionærlån på 1,4 mio. kr.  

 ikke var forrentet, og at det af cirkulæret fremgik, at reglen ikke fandt  

 anvendelse, når der forelå uforrentede aktionærlån.
Ligningsrådet anførte heroverfor, at der forelå en helt klar  

 lovbestemmelse og hertil knyttet cirkulære.
Det fremgik af cirkulæret, at en  

 hovedaktionær skulle periodisere renteindtægter og -udgifter, hvis han havde  

 en forrentet mellemregning med selskabet.
Mellemregningskontoen her var ikke  

 aftalt forrentet, men den manglende forrentning modsvaredes efter  

 Ligningsrådets opfattelse af klagerens tilsvarende manglende gage fra  

 selskabet, jf.
SD-cirkulære 1982-24. Statsskattedirektoratet var i øvrigt af  

 den opfattelse, at cirkulærets bemærkninger om mellemregningskonti, der ikke  

 var forrentede, sigtede på konti, der efter deres nota var uforrentede,  

 f.eks. løbende handelsmellemværender mellem selskabet og en af  

 hovedaktionæren dreven virksomhed.
Det anførtes herved, at uanset det ved  

 sagens afgørelse måtte lægges til grund, at mellemregningskontoen måtte anses  

 for uforrentet, fremgik det af cirkulæret, at man ikke var forpligtet til at  

 kræve renteperiodisering i så tilfælde, men at dette betød, at man under alle  

 omstændigheder kunne forlange det, hvis man fandt det formålstjenligt.
Tre retsmedlemmer bemærkede, at ligningslovens § 5, stk. 4, som det  

 fremgik af det hertil knyttede cirkulære, var begrundet med, at man havde  

 ønsket af videreføre kravene i SD-cirkulære nr.181-23 om, at hovedaktionærer  

 og hovedanpartshavere, der havde mellemregning med et selskab, også skulle  

 periodisere deres renteindtægter og -udgifter.
Det fremgik endvidere, at  

 såfremt mellemregningen ikke forrentedes, var det ikke nødvendigt at stille  

 krav om, at hovedaktionæren anvendte periodiseringsprincippet.
Der forelå en  

 aftalt uforrentet mellemregningskonto, og den eventuelle skattemæssige  

 behandling af rentefriheden var uden betydning for afgørelsen i denne sag,  

 jfr.cirkulære 1981 af 21/11 1984, pkt. 4.
 Disse retsmedlemmer fandt herefter ikke, at der for klageren havde  

 foreligget nogen pligt til renteperiodisering.
 Et retsmedlem fandt med den af Ligningsrådet givne begrundelse, at  

 klageren var omfattet af ligningslovens § 5, stk. 4.
 Der blev truffet afgørelse efter stemmeflertallet, hvorefter klageren ikke  

 var omfattet af ligningslovens § 5, stk. 4, sidste punktum.
