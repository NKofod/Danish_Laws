Bekendtgørelse om oplysninger om udgifter til sagkyndig bistand m.v. ved godtgørelse efter skatteforvaltningslovens kapitel 19 I medfør af § 35, stk. 1 og 4, og § 58 i skatteforvaltningsloven, jf. lovbekendtgørelse nr. 635 af 13. maj 2020, som ændret ved lov nr. 2187 af 29. december 2020, fastsættes:
§ 1. I ansøgningen om omkostningsgodtgørelse skal det oplyses, hvorvidt den sagkyndige bistand har været ydet af en advokat, statsautoriseret eller registreret revisor, en drifts-, økonomi- eller skattekonsulent inden for jordbrugsfaglige områder, et medlem af Foreningen Danske Revisorer eller af en person, der kan ligestilles hermed.
For så vidt angår den sidste gruppe skal den pågældende sagkyndige kunne dokumentere personlig uddannelse og praktisk erfaring i behandlingen af skatte- eller afgiftssager.
 Stk. 2. En sagkyndig erklæring, hvortil udgifterne er godtgørelsesberettigede efter skatteforvaltningslovens § 54, stk. 1, nr. 4, kan indhentes fra en person, der ikke tilhører den kreds af sagkyndige, der er nævnt i stk. 1.
 § 2. Med ansøgningen om omkostningsgodtgørelse skal der for hver instansbehandling, for hvilken der søges godtgørelse, vedlægges følgende dokumenter:
 1) Honoraraftalen mellem den godtgørelsesberettigede og den sagkyndige, hvis ikke Skatteforvaltningen tidligere har modtaget aftalen, jf. stk. 2.
 2) Den eller de regninger, der søges godtgørelse for.
 3) Den afgørelse, som den pågældende instans har truffet i skatte- eller afgiftssagen.
 4) Udtalelsen fra den administrative instans efter skatteforvaltningslovens § 56.
 5) Eventuelle meddelelser fra Skatteankestyrelsen til klageren om visitering, jf. skatteforvaltningslovens § 35 b, stk. 4, samt den tidligere gældende skatteforvaltningslovs § 35 b, stk. 5, jf. lovbekendtgørelse nr. 635 af 13. maj 2020, hvis sagen er afgjort ved domstolene uden, at den administrative klageinstans har truffet afgørelse, jf. skatteforvaltningslovens § 48, stk. 2, eller hvis sagen er afsluttet ved genoptagelse efter skatteforvaltningslovens § 35 a, stk. 5.
 6) Stævning med den afgørelse, som har været indbragt for domstolene efter skatteforvaltningslovens § 48, stk. 1.
 7) Den først indgivne klage til Skatteankestyrelsen med den afgørelse, der er klaget over, medmindre materialet tidligere er blevet indgivet i forbindelse med en ansøgning om omkostningsgodtgørelse, jf. § 3, stk. 1, nr. 3.
Stk. 2. Tekst i honoraraftalen, som den sagkyndiges tavshedspligt er til hinder for, at Skatteforvaltningen bliver bekendt med, kan udelades.
Foreligger honoraraftalen ikke i skriftlig form, vedlægges en redegørelse om honoraraftalens indhold.
 § 3. Ved ansøgning om acontoudbetalinger til foreløbig godtgørelse af udgifterne til sagkyndig bistand m.v. skal følgende dokumenter vedlægges:
 1) Honoraraftalen mellem den godtgørelsesberettigede og den sagkyndige, hvis ikke Skatteforvaltningen tidligere har modtaget aftalen, jf. stk. 2.
 2) Den eller de regninger, der søges godtgørelse for.
3) Ved klage til en administrativ klageinstans, jf. skatteforvaltningslovens § 55, stk. 1, nr. 1 og 2, vedlægges den først indgivne klageskrivelse med den afgørelse, der klages over.
Såfremt klageren har valgt Landsskatteretten som klageinstans efter den tidligere gældende skatteforvaltningslovs § 35 b, stk. 5, jf. lovbekendtgørelse nr. 635 af 13. maj 2020, vedlægges den meddelelse fra klageren til Skatteankestyrelsen, hvori klageren tilkendegiver sit valg.
Desuden vedlægges meddelelser fra Skatteankestyrelsen til klageren om visitering, jf. skatteforvaltningslovens § 35 b, stk. 4, og den tidligere gældende skatteforvaltningslovs § 35 b, stk. 5, hvis der på ansøgningstidspunktet foreligger sådanne meddelelser.
 4) Ved anmodning om genoptagelse, jf. skatteforvaltningslovens § 55, stk. 1, nr. 4, vedlægges anmodningen om genoptagelse.
 5) Ved myndighedernes videreførelse af sagen, jf. skatteforvaltningslovens § 52, stk. 2, 1. pkt., vedlægges myndighedernes underretning herom til den skattepligtige m.v.
 6) Ved anmodning til Skatteforvaltningen om bistand til ophævelse af dobbeltbeskatning, jf. skatteforvaltningslovens § 55, stk. 1, nr. 6, vedlægges anmodningen.
 7) Ved indbringelse af sagen for domstolene, jf. skatteforvaltningslovens § 55, stk. 4, vedlægges stævningen.
 8) Ved indbringelse af sagen for domstolene efter skatteforvaltningslovens § 48, stk. 1, vedlægges stævningen den afgørelse fra Skatteforvaltningen, som indbringes.
 9) Ved indbringelse af sagen for domstolene efter skatteforvaltningslovens § 48, stk. 2, vedlægges eventuelle meddelelser fra Skatteankestyrelsen om visitering efter skatteforvaltningslovens § 35 b, stk. 4, og den tidligere gældende skatteforvaltningslovs § 35 b, stk. 5, jf. lovbekendtgørelse nr. 635 af 13. maj 2020.
 10) Ved anke af en dom, jf. skatteforvaltningslovens § 55, stk. 4, vedlægges ankestævningen.
Stk. 2. Tekst i honoraraftalen, som den sagkyndiges tavshedspligt er til hinder for, at Skatteforvaltningen bliver bekendt med, kan udelades.
Foreligger honoraraftalen ikke i skriftlig form, vedlægges en redegørelse om honoraraftalens indhold.
 § 4. Ved ansøgning om omkostningsgodtgørelse for udgifter til syn og skøn, jf. skatteforvaltningslovens § 47, vedlægges følgende dokumenter:
 1) Et forhåndstilsagn om fuld omkostningsgodtgørelse ved syn og skøn, hvis et sådant er givet, jf. skatteforvaltningslovens § 52, stk. 4.
 2) Domstolens imødekommelse af anmodningen om afholdelse af syn og skøn, jf. dog stk. 2.
 3) Skønsmandens faktura.
 4) Domstolens godkendelse af skønsmandens faktura.
 5) Domstolens afgørelse om den foreløbige fordeling af udgifterne til syn og skøn.
 6) Domstolens eventuelle endelige afgørelse om fordeling af udgifterne til syn og skøn.
 7) Afgørelse efter skatteforvaltningslovens § 52, stk. 5, om fuld godtgørelse af afholdte udgifter til syn og skøn.
 Stk. 2. Dokumentet efter stk. 1, nr. 2, skal kun vedlægges ved aconto-ansøgning efter § 3.
§ 5. Det er en betingelse for at opnå omkostningsgodtgørelse, at regningen fra den sagkyndige er udarbejdet på grundlag af sædvanlig fakturering, som er stilet til den godtgørelsesberettigede.
Regningen skal være delt op med hensyn til størrelsen af honoraret for arbejdet ved den instans eller de instanser, for hvilken eller hvilke der søges godtgørelse, og skal indeholde oplysninger om anvendt antal timer pr. sag pr. instans, jf. dog stk. 2. Det skal desuden klart fremgå af regningen, hvilke udgifter der er godtgørelsesberettigede, og hvilke der ikke er.
Der skal tillige være en kort beskrivelse af det arbejde, som den sagkyndige har udført ved den eller de instanser, for hvilken eller hvilke der søges godtgørelse, og om der er særlige forhold, som begrunder honorarkravet.
 Stk. 2. Ved ansøgning om acontoudbetaling gælder kravet om opdeling af de godtgørelsesberettigede udgifter m.v. ved den pågældende instans ikke, hvis ansøgningen indgives til Skatteforvaltningen, inden Skatteankestyrelsen har meddelt den godtgørelsesberettigede, til hvilken instans klagen visiteres, eller inden klageren har valgt Landsskatteretten som klageinstans efter den tidligere gældende skatteforvaltningslovs § 35 b, stk. 5, jf. lovbekendtgørelse nr. 635 af 13. maj 2020.
§ 6. Såfremt der i skatte- eller afgiftssagen tillige indgår spørgsmål, der ikke er omfattet af ordningen om omkostningsgodtgørelse, skal der foretages en opdeling af sagens udgifter.
Arbejdets omfang, tidsforbruget og eventuelt partens økonomiske interesse vedrørende sagens forskellige spørgsmål vil kunne danne udgangspunkt for udskillelse af de godtgørelsesberettigede udgifter.
§ 7. Hvis en anden er blevet bemyndiget til at modtage omkostningsgodtgørelse, skal den godtgørelsesberettigede vedlægge dokumentation herfor.
Hvis kravet på omkostningsgodtgørelse er overdraget til den sagkyndige, herunder pantsat, jf. skatteforvalt-ningslovens § 52, stk. 8, skal dette fremgå af ansøgningen.
§ 8. Fører den godtgørelsesberettigede selv sagen, kan der opnås omkostningsgodtgørelse for de udgifter, der er nævnt i skatteforvaltningslovens § 54, stk. 1, nr. 2-6, ved fremsendelse af behørig dokumentation for disse udgifter ved hver instans.
Der kan ikke opnås godtgørelse for omkostninger, der svarer til den pågældendes tidsforbrug, f.eks. udmålt som tabt arbejdsfortjeneste.
 § 9. Skattepligtige selskaber og fonde skal sammen med ansøgningen om omkostningsgodtgørelse indsende dokumentation for, at de udgifter, der ansøges om godtgørelse for, vedrører bistand, som er udført den 1. januar 2017 eller senere.
 § 10. Den godtgørelsesberettigede skal sammen med ansøgningen om godtgørelse i en sag om ansættelse af fradrag for forbedring af grundværdi m.v. indsende dokumentation for, at de udgifter, der ansøges om godtgørelse for, vedrører bistand, som er udført til og med den 31. december 2016, jf. § 3, stk. 10, 1. pkt., i lov nr. 1665 af 20. december 2016. Det gælder dog ikke, hvis Landsskatteretten efter den nævnte lovs § 3, stk. 10, 2. pkt., eller § 3, stk. 11, behandler sagen.
 § 11. Den godtgørelsesberettigede skal sammen med ansøgningen om omkostningsgodtgørelse i en sag om tilbagekaldelse af en afgørelse om refusion af udbytteskat eller om afslag på anmodning om refusion af udbytteskat indsende dokumentation for, at de udgifter, der ansøges om omkostningsgodtgørelse for, vedrører bistand, som er udført før den 1. januar 2020, jf. skatteforvaltningslovens § 52, stk. 7, 2. pkt.
§ 12. Skatteforvaltningen kan til brug for behandlingen af ansøgningen om omkostningsgodtgørelse anmode den godtgørelsesberettigede eller den sagkyndige om yderligere oplysninger, herunder et time-sagsregnskab.
Skatteforvaltningen kan endvidere anmode om en redegørelse for størrelsen af honoraret for arbejdet ved hver instans pr. klagepunkt og om anvendt antal timer pr. klagepunkt (eventuelt skønsmæssigt fordelt).
 Stk. 2. Oplysninger efter stk. 1, 1. pkt., kan ikke indhentes, i det omfang den sagkyndiges tavshedspligt er til hinder for, at Skatteforvaltningen får kendskab til oplysningerne. § 2, stk. 2, og § 3, stk. 2, finder tilsvarende anvendelse.
 § 13. Ansøgningen om omkostningsgodtgørelse med bilag skal afgives digitalt ved brug af de digitale kanaler, som Skatteforvaltningen anviser, jf. dog stk. 2. Ansøgningen skal være påført den godtgørelsesberettigedes digitale signatur og attesteret af en eventuel sagkyndig ved dennes digitale signatur.
Stk. 2. Stk. 1 gælder ikke, hvis den godtgørelsesberettigede eller den sagkyndige er en fysisk person, som er fritaget for tilslutning til Offentlig Digital Post, jf. bekendtgørelse nr. 1553 af 18. december 2013 om fritagelse af fysiske personer fra tilslutning til Offentlig Digital Post m.v. eller bekendtgørelse nr. 985 af 7. august 2013 om fritagelse af juridiske enheder med CVR-nummer samt fysiske personer med erhvervsaktiviteter for tilslutning til Digital Post.
Den godtgørelsesberettigede skal i så fald indsende de oplysninger, som fremgår af Skatteforvaltningens ansøgningsblanket.
Denne blanket kan rekvireres hos Skatteforvaltningen eller findes på skat.dk.
Ansøgningen, som indsendes til Skatteforvaltningen, skal være underskrevet af den godtgørelsesberettigede og attesteret af en eventuel sagkyndig.
 Stk. 3. Stk. 1 gælder ikke, hvis den godtgørelsesberettigede eller den sagkyndige ikke er omfattet af lov om Digital Post fra offentlige afsendere.
 § 14. Bekendtgørelsen træder i kraft den 1. januar 2022.
Stk. 2. Bekendtgørelsen har virkning for ansøgninger om omkostningsgodtgørelse, som indgives til Skatteforvaltningen den 1. januar 2022 eller senere.
For ansøgninger om omkostningsgodtgørelse, som indgives til Skatteforvaltningen inden den 1. januar 2022, finder de hidtil gældende regler anvendelse.
 Stk. 3. Bekendtgørelse nr. 1122 af 15. november 2019 om oplysninger om udgifter til sagkyndig bistand m.v. ved godtgørelse efter skatteforvaltningslovens kapitel 19 ophæves.
