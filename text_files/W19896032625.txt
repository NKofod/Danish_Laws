 Antaget, at en forenings medlemsinformation havde karakter af et  

 advarselsregister, jf. lovens § 3, stk. 6, samt at foreningens registrering  

 og videregivelse af oplysninger om strafbare forhold ikke lovligt kunne  

 foretages, jf. lovens § 3, stk. 2 og 6.
 Registertilsynet havde i øvrigt ikke indvendinger imod  

 advarselsregisterets førelse under forudsætning af, at informationerne  

 baseredes på objektive kriterier.
 En forening, hvis medlemmer er større virksomheder, der anvender reklame  

 som led i markedsføringen eller med andre kommunikationsformål, rettede  

 henvendelse til Registertilsynet vedrørende foreningens medlemsinformation om  

 tidsskrifter m.v.
Det fremgik, at foreningen siden dens etablering i 1947 havde orienteret  

 sine medlemmer om de forskellige annoncemedia.
Denne orientering havde gennem  

 tiden udviklet sig til udsendelse af informationsmaterialet »de gule  

 sider« 8-12 gange om året.
Formålet hermed var at give medlemmerne det  

 bedst mulige beslutningsgrundlag til brug for udvælgelse af media og til brug  

 for indgåelse af aftaler om annoncering.
Foreningen indsamlede oplysninger om forlag og lignende, der udgav  

 opslagsbøger, telex og telefaxfortegnelser ved at tilsende disse et  

 spørgeskema vedlagt et brev, hvori det oplystes, at informationerne  

 indsamledes med henblik på medlemsvejledning.
Et besvaret spørgeskema  

 indeholdt oplysning om bladets navn, adresse, udgiver, ansvarshavende  

 redaktør, bladets formål, målgruppe, udsendelsesform, pris, medlemskab af  

  Dansk  Fagpresse, oplag, oplagskontrol, udgivelseshyppighed, første  

 udgivelsestidspunkt, forbindelse med organisation, forening eller lignende,  

 herunder formandens navn og telefonnummer, fordeling mellem annoncer og  

 redaktionelt stof, annoncepriser, kontaktperson ved annoncetegning, honorar  

 ved annoncetegning, bureauprovision, ændringer af bladets  

 ledelse/ejerskab/annoncetegning samt andre bemærkninger.
Herudover indsamlede foreningen information om forlag m.v. ved hjælp af  

 offentligt tilgængelige kilder samt fra foreningens egne medlemmer (såvel  

 skriftligt som mundtligt). Foreningen modtog tilbagemeldinger fra sine  

 medlemmer om disses erfaringer med forlaget/bladet, herunder om  

 tidsskrifternes aktiviteter, udgivelse eller forretningsmetoder.
Foreningen  

 fik endvidere typisk tilbagemelding fra medlemmerne i tilfælde, hvor der var  

 sket misbrug, bedrageri eller bondefangeri.
I disse tilfælde indhentede  

 foreningen skriftlig dokumentation fra medlemmerne.
Foreningen anførte i den  

 forbindelse, at foreningen ikke i sine sagsmapper opbevarede  

 politianmeldelser.
Foreningen havde løbende kontakt med politiet om disse sager.
Foreningen  

 oplyste endvidere, at det materiale, foreningen kom i besiddelse af i  

 forbindelse med politisager og lignende, lagdes i det konkrete forlags  

 sagsmappe og destrueredes, såfremt der ikke rejstes sag eller bladet ophørte,  

 hvilket ville være tilfældet i størstedelen af sagerne.
Foreningen  

 registrerede ikke domstolsbehandlinger m.v.
Det fremgik endvidere, at foreningen videregav de indsamlede oplysninger i  

 form af »de gule sider« til medlemmerne, foreningens skandinaviske  

 søsterorganisationer og politiet, efter forespørgsel herfra.
Foreningen  

 anførte i den forbindelse, at »de gule sider« alene indeholdt  

 informationer, som foreningen kunne stå inde for og kunne dokumentere og kun  

 i få tilfælde oplysninger om misbrug, bedrageri eller bondefangeri.
Foreningen henledte dog opmærksomheden på de områder, hvor man i et  

 samarbejde skulle være opmærksom.
Foreningen gjorde endvidere i »de gule  

 sider« opmærksom på, såfremt der var afgivet forkerte informationer på  

 spørgeskemaerne.
 Sagen blev behandlet på et møde i  Registerrådet, og Registertilsynet  

 udtalte herefter indledningsvis, at tilsynet under hensyn til, at foreningen  

 opbevarede sit materiale om forlag m.v. i sagsmapper, og under hensyn til, at  

 de udfyldte spørgeskemaer indeholdt personoplysninger, herunder oplysning om  

 den ansvarshavende redaktørs navn, fandt, at foreningens materiale om forlag  

 m.v., måtte anses for systematisk registrering efter lovens § 1.
 Registertilsynet fandt endvidere, at de af foreningen på spørgeskemaet  

 indsamlede oplysninger måtte antages lovligt at kunne registreres i henhold  

 til lovens § 3, stk. 1, når hensås til det for foreningen fastlagte formål.
 Registertilsynet lagde herved vægt på, at de pågældende forlag m.v. ved  

 skemaudfyldelse og indsendelse af skemaet var bekendt med formålet hermed.  

 Registertilsynet henstillede i den forbindelse, at foreningen ved udsendelse  

 af spørgeskema til forlagene m.v. i en medfølgende skrivelse præciserede,  

 hvad oplysningerne ønskedes anvendt til.
Registertilsynet udtalte endvidere, at efter lovens § 3, stk. 2, må bl.a.  

 oplysninger om strafbare forhold ikke registreres, medmindre det følger af  

 anden lovgivning.
Registrering må dog ske, såfremt oplysningen er afgivet af  

 den pågældende selv, eller indhentet med hans samtykke, og der foreligger  

 omstændigheder, hvor han må vide, at oplysningen vil blive registreret.
Det  

 er endvidere en betingelse, at det er nødvendigt for virksomheden m.v. at  

 være i besiddelse af den pågældende oplysning for at muliggøre en berettiget  

 varetagelse af virksomhedens tarv.
Oplysningerne må efter § 4, stk. 1, ikke  

 videregives uden samtykke fra den registrerede eller den, der handler på hans  

 vegne, medmindre dette følger af anden lovgivning.
 Registertilsynet fandt herefter under hensyntagen til, at foreningen ikke  

 indhentede samtykke fra de registrerede, at foreningen for så vidt angik  

 opbevaringen af dokumentation for misbrug, bedrageri eller bondefangeri i  

 foreningens sagsmapper foretog en registrering i strid med lovens § 3, stk.  

 2, og at videregivelse af oplysninger herom måtte antages at stride mod lov  

 om private registre m.v. § 4, stk. 1.
 Registertilsynet pålagde herefter i medfør af lov om private registre m.v.  

 § 23, stk. 1, foreningen at ophøre med registrering af oplysninger om  

 strafbare forhold i foreningens sagsmapper, samt pålæg om at slette de i  

 denne sammenhæng allerede registrerede oplysninger.
 Ved gennemgang af et eksemplar af »de gule sider« konstaterede  

 Registertilsynet, at foreningen foretog en bred vurdering af de enkelte  

 forlag m.v. samt, at foreningen herved bl.a. anvendte formuleringer som:  

 »grov udnyttelse af annoncørernes tillid«, og »der er indledt  

 en politiundersøgelse«, »der sendes opkrævninger for ikke bestilte  

 annoncer«, »misbrug« og »vi råder til stor  

 forsigtighed«.
Da registreringen på »de gule sider« foretoges med henblik på  

 oplysningernes videregivelse til foreningens medlemmer for at orientere disse  

 om forlagene m.v., herunder advare medlemmerne mod at indgå  

 forretningsforbindelser med et registreret forlag m.v., var Registertilsynet  

 af den opfattelse, at registeret måtte anses for omfattet af lov om private  

 registre m.v. § 3, stk. 6, om advarselsregistre, således at oprettelsen  

 forudsatte Registertilsynets forudgående tilladelse.
En sådan tilladelse var  

 ikke meddelt foreningen.
 Registertilsynet fandt, at foreningen foretog registrering af strafbare  

 forhold, ved på »de gule sider« at optage oplysning om, at der var  

 indledt politimæssig undersøgelse af forholdene omkring bestemte forlag m.v.
 Registertilsynet fandt endvidere, at det forhold, at foreningen på  

 »de gule sider« medtog oplysning om, at tidsskriftet udsender  

 opkrævninger for ikke bestilte annoncer, indicerede en overtrædelse af  

 straffeloven, som måtte karakteriseres som en registrering af strafbare  

 forhold.
 Af bemærkningerne til lovens § 3, stk. 3, (pr. 1. april 1988 § 3, stk. 6)  

 fremgår, at bestemmelserne i lovens § 3, stk. 2, og § 4, stk. 1, indebærer,  

 at advarselsregistre ikke vil kunne indeholde oplysninger om bl.a. strafbare  

 forhold, medmindre den registrerede har givet samtykke.
 På den baggrund meddelte Registertilsynet foreningen, at tilsynet ikke  

 kunne meddele tilladelse til, at foreningen på »de gule sider«  

 registrerede oplysninger om forlags m.v. bedrageri, bondefangeri eller  

 misbrug, med henblik på videregivelse til foreningens medlemmer, idet sådanne  

 oplysninger i denne sammenhæng ikke lovligt kunne registreres, jf. lovens §  

 3, stk. 2 og 6.
 Registertilsynet meddelte herefter i medfør af lov om private registre  

 m.v. § 23, stk. 1 og 6, foreningen pålæg om at ophøre med registrering af  

 oplysninger om strafbare forhold på »de gule sider« med henblik på  

 videregivelse til medlemmerne, samt pålæg om at slette de i denne sammenhæng  

 allerede registrerede oplysninger og at drage omsorg for, at foreningens  

 medlemmer blev gjort bekendt med, at der var tale om ulovlig registrering og  

 videregivelse af oplysninger.
 Registertilsynet udtalte endvidere, at tilsynet i henhold til lov om  

 private registre m.v. § 3, stk. 6 og 7, agtede at meddele foreningen  

 tilladelse til at oprette et advarselsregister over forlag m.v., der har  

 anvendt usædvanlige forretningsmetoder, på nærmere angivne vilkår.
 Registertilsynet havde i den forbindelse nærmere vurderet indholdet af de  

 øvrige informationer, som foreningen medtog på »de gule sider«, med  

 henblik på, hvorvidt disse informationer lovligt kunne videregives til  

 foreningens medlemmer, jf. lov om private registre m.v. § 4, stk. 2.
 Det fremgår af lov om private registre m.v. § 4, stk. 2, at andre  

 registrerede oplysninger end oplysninger om rent private forhold kun må  

 videregives uden den registreredes samtykke i det omfang, videregivelse uden  

 sådant samtykke er et naturligt led i den normale drift af virksomheder m.v.  

 af den pågældende art.
 På denne baggrund fandt Registertilsynet, at de øvrige informationer, som  

 foreningen videregav på »de gule sider«, måtte antages at have  

 karakter af råd og vejledning, som lovligt ville kunne videregives til  

 foreningens medlemmer efter lovens § 4, stk. 2, under forudsætning af, at  

 meddelelserne ikke bar præg af subjektive vurderinger, samt at  

 informationerne baseredes på objektive kriterier således, at de fremtrådte i  

 en så neutral og objektiv form, at det var muligt at verificere dem.
 Foreningen har efterfølgende meddelt Registertilsynet, at man har fulgt de  

 meddelte pålæg.
 (* 1) Registertilsynets årsberetning 1989 s. 73 ff.
