Tillægsbetænkning afgivet af Miljøudvalget den 23. januar 2013 Tillægsbetænkning over Forslag til lov om ændring af lov om betalingsregler for spildevandsforsyningsselskaber m.v. og lov om vandløb (Spildevandsforsyningsselskabers opkrævning af bidrag til selskabernes medfinansiering af kommunale og private projekter vedrørende tag- og overfladevand) [af miljøministeren (Ida Auken)]:
1. Udvalgsarbejdet Lovforslaget blev fremsat den 12. december 2012 og var til 1. behandling den 10. januar 2013. Lovforslaget blev efter 1. behandling henvist til behandling i Miljøudvalget.
Udvalget afgav betænkning den 17. januar 2013. Lovforslaget var til 2. behandling den 22. januar 2013, hvorefter det blev henvist til fornyet behandling i Miljøudvalget.
Dispensation fra § 8 a, stk. 2, i Folketingets Forretningsorden Udvalget indstiller, at der dispenseres fra bestemmelsen i Folketingets Forretningsordens § 8 a, stk. 2, om, at der skal gå 2 dage fra offentliggørelsen af tillægsbetænkningen, til lovforslaget kommer til 3. behandling.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
2. Indstillinger og politiske bemærkninger Et flertal i udvalget (S, RV, SF, EL, KF og IA) indstiller lovforslaget til vedtagelse uændret.
Det Konservative Folkepartis medlem af udvalget finder, at lovforslaget er positivt, idet det stiller nye og billigere værktøjer til rådighed for kommuner og spildevandsforsyninger til at løse udfordringen ved klimatilpasningen.
Samtidig er der tilfredshed med, at ministeren præciserer, at lovforslaget alene drejer sig om at give kommunerne disse værktøjer og således ikke påfører ekstra udgifter til forbrugere og virksomheder.
Det Konservative Folkeparti redegjorde forud for 2. behandling for, at det er os magtpålæggende, at der tages initiativer til at lette erhvervslivets omkostninger ved spildevandsafledning.
Vi har derfor spurgt ministeren, om regeringen vil tage initiativ til at lette disse omkostninger, jf.
MIU alm. del  svar på spm. 169. Ministeren skriver i sit svar at: »Regeringen vil forbedre konkurrenceevnen for danske virksomheder og skabe flere job i den private sektor.
Regeringen vil derfor arbejde i retning mod at reducere erhvervslivets omkostninger til håndtering af spildevand gennem en trappemodel.
Regeringen lægger vægt på at finde en balanceret løsning, der sikrer klare forbedringer af virksomhedernes konkurrenceevne og samtidig tager hensyn til husholdningerne.« I lyset heraf kan Det Konservative Folkeparti støtte lovforslaget og indstiller det til vedtagelse ved 3. behandling.
 Et mindretal i udvalget (V, DF og LA) indstiller lovforslaget til forkastelse ved 3. behandling.
Venstres og Dansk Folkepartis medlemmer af udvalget opfordrer regeringen til at udskyde 3. behandling, indtil en trappemodel for spildevandsafgifter kan blive præsenteret.
Venstre og Dansk Folkeparti ønsker at bevare arbejdspladser i Danmark og ikke sende dem over grænsen.
Derfor kan Venstre og Dansk Folkeparti kun støtte op om lovforslaget, hvis en trappemodel præsenteres.
V og DF mener, at grundtanken i selve lovforslaget er sund fornuft, for kommunerne skal selvfølgelig gennemføre de tiltag, der samlet set er billigst for samfundsøkonomien, borgerne og virksomhederne.
Derfor er V og DF ikke imod tanken om at give forsyningsselskaber og kommuner mulighed for at bruge overjordiske tiltag for at undgå oversvømmelser.
V og DF gjorde det dog klart under 1. behandling, at vi ikke ville stemme for dette lovforslag, medmindre miljøministeren ændrede de nuværende spildevandstakster til en såkaldt trappemodel, så vandforbrugende virksomheder ikke rammes økonomisk hårdt.
Trappemodellen nedsætter prisen per kubikmeter spildevand gradvis, jo mere vand der udledes, med den begrundelse, at forbrugere med højt vandforbrug, når der nås en vis vandmængde, allerede har betalt deres bidrag til kloaknettet  og mere til.
Som reglerne er nu, betaler store vandforbrugende virksomheder en væsentlig overpris for håndteringen af deres spildevand.
Sammenlagt betaler det danske erhvervsliv en overpris på op til 1,4 mia. kr. for behandling af sit spildevand i forhold til de udgifter, spildevandet reelt giver anledning til.
Det skyldes den måde, man har valgt at konstruere betalingsreglerne på, hvor alle udgifter forbundet med spildevandsselskabets aktiviteter opkræves i forhold til forbruget målt i kubikmeter.
 Med regeringens aftale med kommunerne øges overprisen for spildevand for store vandforbrugende virksomheder med 25 pct.
Det er konkurrenceforvridende og vil koste arbejdspladser.
Bl.a. viser tal udarbejdet af Landbrug & Fødevarer, at en omlægning af spildevandstaksterne kan sikre op mod 700 danske arbejdspladser og styrke de offentlige finanser med 1 mia. kr.
For V og DF er det førsteprioriteten at sikre arbejdspladser.
Hvis Danmark skal sikre vækst og fremgang, er det nødvendigt at beholde virksomhederne i landet fremfor at fremtvinge lukninger via forhøjede og uhensigtsmæssige afgifter.
Tidligere eksempler viser, at når store vandforbrugende virksomheder lukker og flytter til udlandet, vil det medføre, at hver husstand i den berørte kommune vil opleve en stigning i vandafgifter på helt op til 6 kr. pr. m³.
Det viser med al tydelighed, at det ikke nytter noget at lade virksomhederne betale størstedelen af regningen.
Uden en trappemodel vil regeringens lovforslag medføre en risiko for både tabte arbejdspladser og en stigning i udgifter for borgerne.
Det er en tilgang, V og DF ikke kan bakke op om.
 Venstre og Dansk Folkeparti kan ikke stemme for dette lovforslag, da miljøministeren stadig ikke har kunnet præsentere en trappemodel eller har sikret, at en trappemodel med sikkerhed vil blive præsenteret.
Liberal Alliances medlem af udvalget finder, at det er vigtigt at løse samfundsmæssige opgaver på den billigste og bedste måde.
Lovforslaget stiller ekstra virkemidler til rådighed for kommunernes og forsyningernes løsning af klimaudfordringerne, hvis disse løsninger er billigere end de traditionelle metoder.
Det er godt købmandskab.
Det er rigtigt.
Liberal Alliance kan imidlertid ikke støtte, at danskerne og erhvervslivet får pålagt ekstra byrder.
Det er ikke vejen til at skabe vækst og arbejdspladser i Danmark.
Regeringen har sammen med kommunerne aftalt at øge afgifterne på spildevand med 2,5 mia. kr., og lovforslaget er med til at muliggøre en udmøntning af aftalen.
Det pålægger danske virksomheder en urimelig stor ekstra byrde oven i den i forvejen alt for store overpris, som danske virksomheder betaler for deres spildevand.
Det er konkurrenceforvridende, og det koster arbejdspladser.
Spildevandsafgiften er allerede i dag særdeles høj, når der sammenlignes med udlandet.
Liberal Alliance stemmer derfor imod lovforslaget.
 Siumut, Sambandsflokkurin og Javnaðarflokkurin var på tidspunktet for  tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Annette Lind (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Per Husted (S) Mie Bergmann (RV) Andreas Steenberg (RV) Lotte Rod (RV) Sanne Rubinke (SF) Steen Gade (SF) Per Clausen (EL) Jørgen Arbo-Bæhr (EL) Sara Olsvig (IA) Erling Bonnesen (V) Anne-Mette Winther Christiansen (V) Henrik Høegh (V) Birgitte Josefsen (V) Hans Christian Schmidt (V) Anni Matthiesen (V) nfmd.
Hans Christian Thoning (V) Eyvind Vesselbo (V) Jørn Dohrmann (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Benedikte Kiær (KF) Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 98 omdelt efter afgivelse af betænkning Bilagsnr.
