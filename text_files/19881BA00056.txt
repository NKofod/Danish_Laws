Nr BSF 56 Forslag til folketingsbeslutning om iværksættelse af et  

 arbejdsmiljøteknologisk udviklingsprogram Fremsat af Rahbæk Møller (SF) Tommy Dinesen (SF) Lilli Gyldenkilde (SF)  

 Birthe Hansen (SF) Ole Henriksen (SF) Ebba Strange (SF) den 27. januar 1989 Folketinget opfordrer regeringen til inden sommeren 1989 at fremsætte et lovforslag om et femårigt arbejdsmiljøteknologisk udviklingsprogram efter følgende retningslinjer:
 1. Udviklingsprogrammet skal sikre en forbedring af arbejdsmiljøet for de  

 ansatte på danske arbejdspladser og samtidig udnytte de industrielle  

 udviklingsmuligheder for produktion og eksport af arbejdsmiljøvenlige  

 produkter og processer.
 2. Der afsættes over en femårig periode 65 mio. kr. årligt til udvikling  

 af arbejdsmiljøvenlige materialer, maskiner, værktøjer og arbejdsprocesser.
 En del af midlerne kan anvendes til forsøgsvis produktion og brug af  

 arbejdsmiljøvenlige materialer m.v.
 En del af midlerne anvendes til udbygning af adgangen til informationer om  

 arbejdsmiljøforhold, herunder etablering af en informationsdatabase med  

 mulighed for søgning i fri tekst, og til udvikling af udstyr til måling og  

 kontrol af arbejdsmiljøet.
 3. Programmet administreres af Industriministeriet og Arbejdsministeriet i  

 fællesskab.
Industriministeriet hjælper erhvervsvirksomhederne med at leve op til  

 målene, jf. pkt. 1, ved brug af udviklingskontrakter.
Programmidlerne  

 placeres på Industriministeriets budget.
Arbejdsministeriets opgave er at styrke udviklingsprogrammets sigte ved  

 regelfastsættelse gennem den eksisterende arbejdsmiljølovgivning eller ved  

 gennemførelse af ny lovgivning.
I takt med iværksættelse af  

 udviklingsprogrammets enkelte dele adviseres eller foretages der regulering  

 på de udvalgte arbejdsmiljøområder.
 Der nedsættes en styregruppe med repræsentanter for Industri-, Arbejds- og  

 Sundhedsministerierne og med repræsentanter fra det private og offentlige  

 arbejdsmarkeds organisationer.
Ved hel eller delvis finansiering af projektforslag skal der lægges  

 afgørende vægt på forbedring af arbejdsmiljøet for de ansatte.
Ved  

 afvejningen skal der endvidere indgå en vurdering af forbedringen af  

 samfundsøkonomien, det ydre miljø og forbrugerens situation.
I tilknytning til udviklingsprogrammet etableres der en  

 evalueringsordning, hvor effekten af de enkelte tiltag vurderes og  

 registreres.
Herunder skal det sikres, at ny viden som følge af konkrete  

 udviklingsprojekter spredes mest muligt.
Undtaget herfra er dog ny viden, som  

 patenteres.
4. Finansiering af projekter i tilknytning til udviklingsprogrammet sker  

 ved offentlig udbygning af udviklingskontrakter.
Udviklingskontrakterne  

 finansieres af det offentlige.
Dog kan de deltagende virksomheder og/eller  

 institutionelle investorer deltage i finansieringen med mindre andele.
 Udviklingskontrakter kan udbydes som samarbejdskontrakter, hvilket  

 tilskynder til samarbejde mellem flere private virksomheder eller en privat  

 og en offentlig virksomhed/institution.
 5. En del af de eksisterende eksportfremmemidler reserveres til fremme af  

 eksport af arbejdsmiljøvenlige materialer, maskiner, værktøjer,  

 arbejdsprocesser eller udstyr til måling af arbejdsmiljøet.
Bemærkninger til forslaget Almindelige bemærkninger Antallet af anmeldte arbejdsbetingede lidelser er fra 1985 til 1987 steget  

 fra ca. 10.000 til ca. 18.000, og et antal på ca. 58.000 anmeldte  

 arbejdsulykker i 1987 er uacceptabelt såvel for de berørte arbejdstagere som  

 for samfundet.
En arbejdsulykke koster ifølge Arbejdstilsynets rapport  

 »Nye toner i arbejdsmiljøet«, 1987, i gennemsnit 17 arbejdsdages  

 fravær.
Der er i dag ikke umiddelbare udsigter til, at antallet af de hyppigst  

 forekommende arbejdsbetingede lidelser såsom bevægeapparatslidelser, hud- og  

 luftvejslidelser samt høre- og hjerneskadelidelser mindskes i de kommende år.  

 Tværtimod spår arbejdsmiljøspecialister, jf.
Dansk Metalarbejderforbunds  

 rapport »Betænkning om miljøregulering og økonomisk vækst«, 1988,  

 at langtidseffekter af stoffer og materialer sammen med ergonomiske  

 arbejdsmiljøbelastninger og indeklimagener vil give voksende problemer.
 Som følge af den teknologiske udvikling og initiativerne i forbindelse med  

 løsning af det ydre miljøs problemer vil der i de kommende år ske store  

 ændringer i eller etablering af »nye« arbejdsmiljøer, som kræver en  

 særlig opmærksomhed i forhold til det psykiske arbejdsmiljø.
 Årsagerne til det stigende antal anmeldelser om arbejdsmiljøet er  

 formentlig en kombination af et generelt dårligere arbejdsmiljø, manglende  

 viden og større anmeldehyppighed, og selv om ansvaret for arbejdsmiljø  

 påhviler virksomhederne, ligger der en klar samfundsinteresse i at få løst de  

 nuværende problemer og planlagt de »nye« arbejdsmiljøer på en  

 hensigtsmæssig måde.
Der er derfor al mulig grund til etablering af et udviklingsprogram for et  

 bedre arbejdsmiljø. Alene den offentlige sektors store og forskelligartede  

 indkøb og arbejdspladser må f.eks. kunne danne grundlag for en række  

 udviklingsopgaver.
Eksempelvis kunne en beslutning om overgang til anvendelse  

 af formaldehydfri produkter i forbindelse med byggeri og  

 bygningsvedligeholdelse i offentlige institutioner medføre udviklingsopgaver  

 rettet mod byggebranchen, tekstilbranchen og producenter af rengøringsmidler.  

 En sådan beslutning ville dertil på een og samme tid gavne  

 produktudviklingen, arbejdsmiljøet i det producerende led og arbejdsmiljøet  

 (indeklimaet) for slutbrugeren.
 Gennem en målrettet prioritering af det offentliges investeringer kan det  

 offentlige hermed regulere den samlede efterspørgsel på arbejdsmiljøvenlige  

 produkter og tilmed give danske virksomheder et teknologisk løft, en øget  

 produktion og eksportmulighed til gavn for den samlede økonomiske udvikling.
 Udviklingsprogrammet skal sikre en helhedsorienteret indfaldsvinkel til  

 problemerne, således at ændringer på eet miljø-/arbejdsmiljøområde ikke får  

 negative konsekvenser på andre områder eller for slutbrugeren af den  

 producerede vare eller serviceydelse.
 En sådan indfaldsvinkel til udvikling af arbejdsmiljøvenlige materialer  

 m.v. ligger godt i forlængelse af de senere års ændrede holdning til løsning  

 af det ydre miljøs problemer.
 Det forhold, at Danmark som det første land indførte en miljølov med deraf  

 følgende øgede krav til virksomhederne, har ikke kun givet anledning til  

 udvikling af en ny og nyttig produktion og eksport, men også medført en  

 ændret holdning til løsning af miljøproblemerne.
 Det har vist sig at være mere effektivt og økonomisk mere fornuftigt at  

 regulere forureningen »ved kilden« frem for eksempelvis at udbygge  

 eller etablere spildevandsrensningsanlæg eller bygge højere skorstene.
Inden for arbejdsmiljøområdet vil der på samme måde være god fornuft i, at  

 Danmark er foregangsland og i højere grad går over til en løsning af  

 problemerne »ved kilden«.
Forskningsresultater viser tilmed med  

 stadig større sikkerhed, at økonomien ikke behøver at lægge snævre grænser  

 for arbejdsmiljøforbedringer, idet disse kan være til gavn for såvel  

 samfundsøkonomien som erhvervslivets konkurrenceevne.
Der findes en stribe af vellykkede eksempler mellem regulering og  

 teknologisk udvikling.
I det følgende anføres fire dokumenterede eksempler,  

 hvori der ikke har været anvendt offentlige midler til at frembringe en  

 teknologisk udvikling, men hvor offentlig regulering eller anerkendelse af  

 skader/lidelser har været vigtige parametre for udviklingen.
a.
Som eksempel på et vellykket samspil mellem regulering og teknologisk  

 udvikling kan nævnes udviklingen af asbestfri eternit.
Asbest er  

 kræftfremkaldende, og det nye produkt må tilskrives betydelige  

 eksportmuligheder på længere sigt. (Industriministeriets arbejdsnotat nr. 6.  

 1987 »Erhvervsudvikling og miljø - industrielle vækstperspektiver ved  

 regulering på miljøområdet«).
b.
Der er udviklet vandbaserede malinger, som har givet et stigende  

 forbrug af disse frem for anvendelse af oliebaserede malinger, som indeholder  

 organiske opløsningsmidler.
c.
Udvikling af affedtningsmiddel på vandbasis - affedtningsmidler er  

 normalt baseret på opløsningsmidler.
d.
Udvikling af cement med lavt indhold af frie chromater - chromat kan  

 give »cement-eksem«.
 De tre sidstnævnte eksempler er alle nævnt i rapporten  

 »Arbejdsmiljølovgivning og virksomhedernes produktudvikling«,  

 udgivet af Arbejdsmiljøfondet i 1985, men også eksempler som udvikling af  

 formaldehydfri tekstiler og udvikling af lavstrålings-edb-skærme vidner om,  

 hvad der kan ske blot gennem regulering af lovgivningen, mere information og  

 en mere aktiv anvendelse af den gældende arbejdsmiljølovgivning.
Dette forslag forstærker blot den positive erfaring ved, at det offentlige  

 alene eller i samspil med institutionelle investorer og virksomheder  

 finansierer udviklingsopgaver på de områder, hvor der planlægges en stramning  

 i lovgivningen.
Dette kan forstærke indsatsen for at forbedre arbejdsmiljøet,  

 og samtidig vil det kunne give danske virksomheder internationale  

 konkurrencefordele ved, at disse opnår et forspring i know-how i forhold til  

 udenlandske konkurrenter.
 Og det er hårdt tiltrængt, hvis ubalancerne i den samlede danske økonomi  

 og det danske samfund skal forsøges bragt til ophør.
 Det arbejdsmiljøteknologiske udviklingsprogram skal således ses som et  

 målrettet industripolitisk tiltag, hvis formål er at fremme danske  

 virksomheders muligheder for produktion og eksport af nye og nyttige  

 produkter.
Det er i den forbindelse vigtigt, at rammerne for det danske arbejdsmiljø  

 afgøres og reguleres i dansk regi og uafhængigt af EF.
Danmark skal samtidig  

 følge internationale forbedringer på arbejdsmiljøområdet og i det hele taget  

 selv være med til internationalt at forbedre arbejdsmiljøet, hvor det er  

 muligt.
Ifølge Dansk Metalarbejderforbunds »Betænkning om miljøregulering og  

 økonomisk vækst« påviser undersøgelser, at virksomhedernes motivation  

 til udvikling af nye produkter og processer overvejende kommer fra to kilder,  

 nemlig myndighedernes regelfastsættelse og kundernes (i dette tilfælde  

 arbejdstagernes) ønsker og behov.
Og da arbejdsmiljøet på nogle områder er  

 kendetegnet ved en vis uigennemsigtighed og manglende viden, er et vigtigt  

 middel til styring af en udvikling i retning af et bedre arbejdsmiljø derfor  

 information og adgang hertil.
Her kan en mere offensiv anvendelse af den gældende arbejdsmiljølov  

 hjælpe.
Eksempler herpå er:
- Mærkning af stoffer.
Herunder bør alle de 200 af WHO registrerede  

 kræftfremkaldende stoffer mærkes med »kræftfremkaldende«.
- Sikkerhedsrepræsentantuddannelsen.
Herunder skal  

 sikkerhedsrepræsentanter inden for alle fag deltage i et 32 timers  

 sikkerhedskursus, tilrettet det pågældende fag eller en samling af fag med  

 fælles fysisk arbejdsmiljø. Arbejdsmiljøspecialisterne spår i dag, at  

 fremtidens arbejdsmiljøproblemer er at finde blandt især de fag, som ikke har  

 adgang til ovennævnte uddannelse.
Al uddannelse skal være betalt i  

 arbejstiden.
- Sikkerhedsrepræsentanterne skal derudover sikres tilbud om deltagelse i  

 Arbejdsmiljøfondets specialiserede kurser.
Ligeledes betalt i arbejdstiden.
 - Sikkerhedsgrupper, sikkerhedsudvalg og faglige organisationer skal  

 sikres gratis adgang til informationer om arbejdsmiljøet, herunder også, hvor  

 det er teknisk muligt, databaseadgang til registre og dokumentationer om  

 arbejdsmiljøet.
 - Virksomheder med 10 ansatte eller derudover skal tilknyttes en BST.
 - Der skal sikres en tilknytning mellem en virksomheds-BST og det nærmeste  

 lokale BST-center.
 - Arbejdstilsynet skal udvise en særlig opmærksomhed over for de  

 virksomheder, som er underlagt regulering på det ydre miljø.
 - Arbejdstilsynet skal iværksætte anmeldelses-, registrerings- og  

 godkendelsespligt i forbindelse med ibrugtagning af erstatningsstoffer.
 - Arbejdstilsynet skal foretage en effektiv opsamling, dokumentation og  

 information om arbejdsmiljøet og ændringer i dette.
Bemærkninger til de enkelte punkter Ad 1 Forslaget har det helt klare sigte at udvikle ny og nyttig produktion og  

 dermed øge danske virksomheders eksportmulighder på en måde, som mindsker de  

 samfundsøkonomiske konsekvenser af et dårligt fungerende arbejdsmiljø, en høj  

 ledighed og et alt for stort underskud på betalingsbalancen.
Ad 2 Det vurderes, at den årlige udgift vil beløbe sig til 65 mio. kr.
Beløbet  

 skal ses i sammenhæng med, at der skal ske en øget målretning af  

 Industriministeriets eksisterende erhvervsfremmeordninger.
Det forventes, at  

 der i takt med opbygningen af erfaringer med det arbejdsmiljøteknologiske  

 udviklingsprogram sker en overføring af midler fra ministeriets eksisterende  

 bevillinger.
Programmet er tidsfastsat bl.a. med henblik på at kunne foretage  

 effektvurdering af forløb og resultater.
Det kan herefter tages op til ny  

 overvejelse, om programmet skal fortsætte og i givet fald under hvilken form.
Den manglende koordinering af viden om arbejdsmiljøforhold kan afhjælpes  

 ved at reservere en del af midlerne til udbygning af adgang til informationer  

 om arbejdsmiljøet.
Der skal herunder i Arbejdstilsynets regi etableres en  

 database, som samordner informationerne om arbejdsmiljøet, bl.a oplysninger  

 om grænseværdier, erstatningsmaterialer, arbejdsmiljødomme, lovtekster og  

 forskningsresultater.
Der skal være mulighed for at søge i fri tekst.
Der skal endvidere lægges vægt på udvikling og videreudvikling af udstyr  

 til måling af arbejdsmiljøet, således at dette, på mulige områder, kan bruges  

 af de ansatte til selv at kontrollere, om arbejdsmiljøet overholder vedtagne  

 normer.
Danske produkter inden for måling og styring kan også her danne  

 grundlag for produktion og eksport.
 Der er gennem de senere år forsket meget i arbejdsmiljøet, og der findes,  

 jf. de almindelige bemærkninger, i dag en række eksempler på alternative  

 materialer og produkter, som ikke er kommet i egentlig produktion på grund af  

 bl.a. emnets nyhedskarakter og manglende ressourcer til produktion og  

 markedsføring.
 Der kan derfor inden for udviklingsprogrammets rammer bestilles forsøgsvis  

 produktion af arbejdsmiljøvenlige produkter m.v. med henblik på anvendelse i  

 den offentlige sektor.
Ad 3 Industriministeriet har i forbindelse med administration af andre  

 ordninger opbygget en ekspertise i forbindelse med lån eller tilskud til  

 udviklingsaktiviteter.
Denne ekspertise foreslås anvendt ved administrationen  

 af de økonomiske midler i det arbejdsmiljøteknologiske udviklingsprogram.
 For at styrke sigtet i udviklingsprogrammet må det offentlige lægge større  

 vægt på regulering af produktionsbetingelserne på de danske arbejdspladser.  

 Reguleringen kan tage form af forbud, påbud, ændring i grænseværdier og ikke  

 mindst en kraftig styring af det offentlige indkøb.
 Arbejdsministeriet søger målsætningen fremmet således, at der i takt med  

 iværksættelse af udviklingsprogrammets enkelte dele varsles eller gennemføres  

 reguleringer på de udvalgte arbejdsmiljøområder.
Styregruppen foreslås sammensat af repræsentanter fra Industri-, Arbejds-  

 og Sundhedsministerierne og af repræsentanter fra det private og offentlige  

 arbejdsmarkeds organisationer.
Således bør såvel hovedorganisationerne på  

 lønmodtagersiden som Dansk Arbejdsgiverforening, Kommunernes Landsforening og  

 Amtsrådsforeningen være repræsenteret med en repræsentant fra hver  

 organisation.
 Den brede sammensætning skal sikre dels en helhedsorienteret  

 indfaldsvinkel til arbejdsmiljøproblemernes løsning, dels en videreførelse og  

 brug af den betydelige viden om arbejdsmiljøforhold, som i dag findes hos  

 arbejdsmarkedets organisationer.
I styregruppens regi iværksættes teknologivurdering i tilknytning til  

 programmet.
Teknologivurderingen skal bidrage til, at både det  

 arbejdsmiljøpolitiske sigte og det industripolitiske sigte i programmet  

 fastholdes.
Ved afvejningen kan der endvidere indgå en vurdering af  

 samfundsøkonomien, det ydre miljø og forbrugerens situation i forhold til den  

 producerede vare eller serviceydelse.
 Der foreslås etableret en evalueringsordning i tilknytning til programmet.  

 Evalueringsordningen skal sikre, at effekten af de enkelte tiltag vurderes  

 med henblik på beslutninger om reguleringer, nye udviklingsprojekter eller  

 forsøgsvis produktion og anvendelse af et givet produkt.
Evalueringsordningen skal endvidere sikre, at resultaterne af de enkelte  

 projekter registreres, og at der gøres en informationsindsats, således at den  

 ny viden spredes mest muligt.
Staten får samtidig en øget viden om  

 udviklingsprogrammets virkning som erhvervspolitisk middel.
Ad 4 Det centrale industripolitiske virkemiddel i udviklingsprogrammet er  

 udviklingskontrakter, hvor det offentlige udbyder udviklingsopgaver, hvortil  

 der stilles økonomiske midler til rådighed for den eller de virksomheder, som  

 deltager.
 Som nævnt under de almindelige bemærkninger udgør den offentlige sektors  

 størrelse og dens mangeartede arbejdspladser og indkøb et godt grundlag for  

 en række udviklingsopgaver, ligesom det offentliges forpligtelser i  

 forbindelse med for eksempel hospitalshjælp og forsørgelse af personer med  

 arbejdsskader eller arbejdsbetingede lidelser er et vigtigt incitament til  

 igangsætning af udviklingsprojekter, som forbedrer arbejdsmiljøet.
 Det er i den forbindelse oplagt, at Statens Indkøbstjeneste, amter og  

 kommuner bruges i forbindelse med udliciteringen af udviklingsopgaver.  

 Eksempelvis kunne grupper af kommuner/amter med store forpligtelser  

 forårsaget af særlige, fælles arbejdsmiljøpåvirkninger (fiskeindustri,  

 tekstilindustri) være interessent i et eller flere udviklingsprojekter.
 Projektforslag, der forventes at tilgodese udviklingsprogrammets sigte,  

 kan stilles af alle offentlige institutioner, erhvervsliv, fagbevægelse,  

 institutionelle investorer og forskningsinstitutioner.
 Udviklingsopgaverne kan finansieres af det offentlige med 100 pct. eller  

 ved medfinansiering fra den eller de deltagende virksomheder eller  

 institutionelle investorer med tilsammen op til 49 pct.
 Når udviklingsopgaven er beskrevet og der er lavet udkast til  

 udviklingskontrakt, skal Industriministeriet tage kontakt til institutionelle  

 investorer for at tilbyde medfinansiering.
 Udviklingsopgaverne kan udbydes som samarbejdskontrakter, hvilket  

 tilskynder til samarbejde mellem flere private eller en privat og en  

 offentlig virksomhed/institution, herunder også medfinansiering, jf. ovenfor.
Hvor der er tale om, at udviklingsopgaven medfører et patentberettiget  

 produkt, hvis udvikling staten har finansieret alene, tilfalder patentet  

 staten.
Ud over at sikre, at ny viden bruges og eventuelt spredes, kan  

 indtægterne fra udliciteringen af patenterne benyttes til at finansiere nye  

 udviklingsopgaver.
 Beslutning om patentanmeldelse og forvaltning af patentrettigheder træffes  

 i øvrigt ved flertalsafgørelse i forhold til den grad, hvormed parterne har  

 medvirket ved finansieringen af udviklingskontrakten, ligesom eventuelle  

 licensindtægter, der følger af brug af patentet, fordeles i samme forhold.
 I forbindelse med udlicitering af patenterne skal Industriministeriet  

 tilgodese dansk produktion og danske arbejdspladser.
 Det skal gennem særlige bestemmelser i udviklingskontrakten sikres, at  

 igangværende udviklingsarbejde fuldføres i Danmark.
Ad 5 En del af de eksisterende eksportfremmemidler kan reserveres til fremme af  

 eksport af arbejdsmiljøvenlige produkter m.v.
