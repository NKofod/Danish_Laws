Reglerne i kildeskattelovens afsnit VI om indeholdelse i aktieudbytte m.v.  

 gælder for udbytte, der erhverves den 1. januar 1970 eller senere, jfr. § 8 i  

 ikrafttrædelsesloven til kildeskatteloven.
Udbytteskatten indbetales af det  

 indeholdelsespligtige selskab til kildeskattedirektoratet, jfr. § 1 i  

 finansministeriets bekendtgørelse nr. 452 af 8. september 1969 om  

 udbytteskat.
Det er ikke en skat, der pålignes selskabet som sådant, men en  

 skat, som selskabet indeholder og indbetaler på aktionærernes vegne.
 For aktionærer, der er fuldt skattepligtige, er udbytteskatten en  

 foreløbig skat, der så vidt muligt modregnes i en beregnet endelig skat,  

 medens eventuelt overskydende beløb tilbagebetales.
For aktionærer, der er begrænset skattepligtige, er udbytteskatten en  

 endelig skat.
Der kan dog med hjemmel i en eventuel  

 dobbeltbeskatningsoverenskomst blive tale om hel eller delvis tilbagebetaling  

 af udbytteskatten til sådanne skattepligtige.
 Aktionærer, der slet ikke er skattepligtige, får efter begæring  

 udbytteskatten tilbagebetalt.
 Om den nævnte modregning og tilbagebetaling af udbytteskat meddeles herved  

 følgende nærmere retningslinier:
 Aktionærer, der er fuldt skattepligtige.
1. For personer, der er fuldt skattepligtige,  

 foretages modregningen af udbytteskatten i den slutskat, der beregnes for det  

 indkomstår, i hvilket udbyttet er erhvervet, og i hvilket det derfor skal  

 medregnes i aktionærens indkomstopgørelse, jfr. kildeskattelovens § 67, stk.  

 1, 1. pkt. og § 60, stk. 1d.
Ligningsmyndigheden påser, at udbyttet uden  

 fradrag af udbytteskat er medregnet i indkomstopgørelsen.
Forelæggelse af  

 attest efter kildeskattelovens § 67, stk. 5, eller af anden dokumentation for  

 det udbetalte udbytte er i almindelighed ikke nødvendig.
Ved den kommunale  

 ligningsmyndigheds indberetning af ligningsresultatet til  

 kildeskattedirektoratet til brug ved den maskinelle slutskatteberegning skal  

 særskilt anføres størrelsen af det omtalte udbytte, der indgår i  

 indkomstansættelsen.
Ved slutskatteberegningen i kildeskattedirektoratet  

 modregnes der herefter i den slutskat, der udskrives for den skattepligtige  

 for det pågældende indkomstår, et beløb svarende til 30 pct. af det  

 medregnede udbytte.
Modregningen foretages, uanset om det  

 indeholdelsespligtige selskab har indbetalt udbytteskatten eller ej.  

 Opkrævning af eventuel restskat eller udbetaling af eventuel overskydende  

 skat sker derefter på sædvanlig måde efter kildeskattelovens §§ 61 og 62. Om  

 eventuel modregning i særlig indkomstskat, se dog nedenfor under punkt 3.  

 Forinden slutskatteberegningen kan tilbagebetaling af udbytteskat kun finde  

 sted efter kildeskattelovens § 55, når betingelserne i denne bestemmelse er  

 til stede.
2. Andel i udbytte, der erhverves som følge af  

 medlemsskab af de af lov nr. 166 af 16. maj 1962, jfr. lovbekendtgørelse nr.  

 130 af 6. april 1967, omfattede kontoførende investeringsforeninger,  

 behandles ved ligningen og slutskatteberegningen på samme måde som udbytte,  

 der erhverves direkte fra de indeholdelsespligtige selskaber.
Kontoførende  

 investeringsforeninger oplyser snarest muligt efter den årlige tilskrivning  

 til kontiene deres medlemmer om, hvor stor en del af tilskrivningen, der  

 hidrører fra aktieudbytte (uden fradrag af udbytteskat).
3. Skal en person ikke svare almindelig indkomstskat,  

 men særlig indkomstskat af et udbytte, hvori der er indeholdt udbytteskat,  

 foretages modregningen af udbytteskatten i den særlige indkomstskat, der  

 pålignes for det pågældende indkomstår, jfr. kildeskattelovens § 67, stk. 1,  

 5. pkt.
Dette kan forekomme ved tilladelser efter ligningslovens § 16A, stk.  

 2, vedrørende beløb, der udloddes i forbindelse med nedsættelse af aktie-  

 eller andelskapital uden for likvidation, og efter lov om særlig  

 indkomstskat, § 17, stk. 3, vedrørende likvidationsudlodninger forud for det  

 kalenderår, hvori et selskab endeligt opløses.
Overstiger udbytteskatten i  

 disse tilfælde den pålignede særlige indkomstskat, udbetales det overskydende  

 beløb ved kildeskattedirektoratets foranstaltning til den skattepligtige.
Likvidationsudlodninger foretages i det kalenderår, hvori et selskab  

 endeligt opløses, henregnes ikke til udbytte, hvori der skal indeholdes  

 udbytteskat, jfr. kildeskattelovens § 65, stk. 1, 2. pkt.
Det samme gælder de  

 i ligningslovens § 16B, stk. 1 og 2, nævnte beløb i forbindelse med afståelse  

 af aktier m.v. til det selskab, der har udstedt de pågældende værdipapirer.
I  

 forbindelse med ligning og slutskatteberegning bliver der derfor ikke tale om  

 nogen modregning af udbytteskat vedrørende sådanne udlodninger og beløb.
Hvis  

 der i det år, hvori et selskab er endeligt opløst, er foretaget  

 acontoudlodninger, hvori der er sket indeholdelse, idet der ikke er indrømmet  

 selskabet henstand med indbetalingen, jfr. kildeskattedirektoratets  

 meddelelse nr. 23 af 18. februar 1970, skal der heller ikke foretages  

 modregning.
I et sådant tilfælde tilbageføres udbytteskatten til selskabet  

 ved kildeskattedirektoratets foranstaltning, og der sker ikke modregning af  

 udbytteskatten hos aktionæren.
4. For fuldt skattepligtige dødsboer, der erhverver  

 udbytte, hvori der er indeholdt udbytteskat, foretages modregningen af  

 udbytteskatten i den skat (indkomst- og/eller formueskat), der pålignes boet  

 for det indkomstår, i hvilket udbyttet er erhvervet, og i hvilket det derfor  

 skal medregnes i boets indkomstopgørelse, jfr. kildeskattelovens § 67, stk.  

 1, 2. pkt.
Modregningen foretages med et beløb svarende til 30 pct. af det  

 nævnte udbytte.
I det omfang, beløbet ikke kan anvendes til modregning i  

 skat, der pålignes dødsboet, udbetales det kontant, jfr. § 67, stk. 1, 4.  

 pkt.
Reglerne gælder for de efter kildeskatteloven skattepligtige dødsboer og  

 endvidere for de pr. 1. januar 1970 verserende dødsboer, som er  

 skattepligtige efter § 4,stk.4, i ikrafttrædelsesloven til kildeskatteloven.  

 Det er vedkommende skatteråd, hvorunder boets skattemæssige forhold sorterer,  

 der foretager modregningen og foranlediger, at den pågældende  

 oppebørselsmyndighed foretager eventuel tilbagebetaling.
Hvor et efter  

 ikrafttrædelseslovens § 4,stk. 4, skattepligtigt dødsbo har erhvervet udbytte  

 i perioden fra udløbet af boets afsluttende indkomstår og indtil boets  

 slutning, tilbagebetales udbytteskatten af kildeskattedirektoratet mod  

 dokumentation for boets afslutning samt aflevering af udbytteattesten efter  

 kildeskattelovens § 67, stk. 5, med behørig udfyldt udbetalingsbegæring.
5. For fuldt skattepligtige selskaber og foreninger  

 m.v., der erhverver udbytte, hvori der er indeholdt udbytteskat, foretages  

 modregningen af udbytteskatten i den indkomstskat, der skal betales i det  

 kalenderår, i hvilket udbyttet er erhvervet, jfr. kildeskattelovens § 67,  

 stk. 2, 1. pkt.
For disse skattepligtige foretages modregningen således ikke  

 i indkomstskatten for det indkomstår, hvori udbyttet skal medregnes i  

 indkomstansættelsen, men allerede i forbindelse med skattebetalingen i det  

 kalenderår, hvori udbyttet erhverves.
Modregningen foretages ikke i  

 forbindelse med selve beregningen og påligningen af selskabsskatten, men i  

 forbindelse med skattebetalingen.
Selskabet kan benytte attester efter  

 kildeskattelovens § 67, stk. 5, for indeholdt udbytteskat som en slags  

 betalingsmiddel ved indbetalingen af selskabsskatten.
Selskabet afleverer  

 efter behørig udfyldelse af den på attesternes bagside anførte  

 modregningsbegæring attesterne til den pågældende oppebørselsmyndighed  

 (amtstuerne/Direktoratet for Københavns skattevæsen.) Den del af  

 indkomstskatten, der svarer til det på attesterne anførte beløb for  

 udbytteskat, anses derved for betalt.
Overstiger attesternes beløb for  

 udbytteskat den pålignede indkomstskat med tillæg af eventuelle restancer af  

 indkomstskat for tidligere indkomstår, udbetaler oppebørselsmyndigheden det  

 overskydende beløb kontant.
Den nævnte modregning og eventuelle  

 tilbagebetaling kan også finde sted i forbindelse med for sen indbetaling af  

 selskabsskatten, herunder også hvor indbetalingen først finder sted i det  

 følgende kalenderår.
Hvis et selskab i det kalenderår, hvori selskabsskatten  

 skal betales, erhverver udbytte efter det tidspunkt, hvor skatten er betalt,  

 eller hvis det ligger inde med attester, der ikke er blevet benyttet i  

 forbindelse med selskabets betaling af selskabsskat i det pågældende eller  

 tidligere kalenderår, kan selskabet mod aflevering af udbytteattesterne få  

 den heraf fremgående udbytteskat kontant udbetalt af oppebørselsmyndigheden.  

 Hvis et selskabs indkomst er så lav, at der ikke pålignes nogen indkomstskat,  

 kan selskabet ligeledes fra den 1. november få udbytteskat i henhold til  

 attester for udbytte erhvervet i det pågældende kalenderår kontant udbetalt  

 af oppebørselsmyndigheden.
Kontant udbetaling af udbytteskatten til et selskab før den 1. november i  

 det år, hvori et udbytte er erhvervet, kan kun finde sted efter  

 finansministerens bestemmelse og kun, når særlige forhold taler herfor, jfr.  

 kildeskattelovens § 67, stk. 2, 3. pkt.
Ansøgning herom indsendes til  

 skattedepartementet, Christiansborg Slotsplads 1, 1218 København K.  

 Tilladelse til udbetaling efter denne bestemmelse vil f.eks. kunne forventes  

 meddelt, hvor det allerede ved indeholdelsen af udbytteskat er klart, at det  

 pågældende selskab m.v., der har erhvervet udbyttet, ikke i det foregående  

 indkomstår har haft tilstrækkelig indkomst til, at der bliver tale om noget  

 skattetilsvar, hvori modregning kan foretages.
 Beløb af udbytteskat, der er anvendt til modregning eller er kontant  

 udbetalt, udgiftsføres af oppebørselsmyndigheden på konto for refunderet  

 udbytteskat vedrørende fuldt skattepligtige selskaber m.v.
Det anførte attestmateriale indsendes af oppebørselsmyndigheden til  

 revisionsdepartementet med regnskabet for den pågældende måned.
Til brug ved  

 ligningen af de selskaber, der har erhvervet udbytte, skal der endvidere af  

 oppebørselsmyndigheden sendes fotokopi af attestmaterialet til vedkommende  

 skatteråd, der ved ligningen skal kontrollere, at de pågældende  

 udbytteindtægter behørigt indtægtsføres hos selskaberne.
 Aktionærer, der er begrænset skattepligtige.
6. For aktionærer, der er begrænset skattepligtige,  

 såvel personer og dødsboer som selskaber og foreninger m.v., er  

 udbytteskatten en endelig skat, jfr. kildeskattelovens § 2, stk. 2, 2. pkt.,  

 og selskabsskattelovens § 2, stk. 2, 2. pkt.
Som følge heraf skal der ikke i  

 disse tilfælde foretages selvangivelse og skatteansættelse af  

 udbytteindtægten.
Dette gælder, selvom den pågældende aktionær eventuelt  

 tillige er begrænset skattepligtig her i landet af andre indtægter end  

 udbyttet.
Selvangivelsen og skatteansættelsen skal i så fald kun omfatte  

 disse andre indtægter og ikke udbytteindtægten.
Udbytteskatten kan ikke  

 benyttes til modregning i skatten af sådan anden indkomst.
Efter bestemmelser i de med en række lande indgående overenskomster til  

 undgåelse af dobbeltbeskatning kan Danmark imidlertid være forpligtet til  

 helt eller delvis at frafalde beskatningen af udbytte, der her fra landet  

 tilflyder aktionærer i de pågældende lande.
Hvor sådan bestemmelse  

 foreligger, vil aktionæren efter anmodning få udbytteskatten tilbagebetalt i  

 det omfang, der følger af den pågældende overenskomstbestemmelse.
Til brug  

 for sådanne ansøgninger er der udarbejdet særlige blanketter, som i udfyldt  

 stand skal indsendes til vedkommende udenlandske skattemyndighed, som efter  

 at have påført fornøden attestation videresender blanketten til  

 kildeskattedirektoratet.
Blanketterne kan rekvireres hos de pågældende  

 udenlandske skattemyndigheder og i kildeskattedirektoratet.
Tilbagebetalingen  

 til aktionæren foretages af kildeskattedirektoratet.
 Ikke-skattepligtige aktionærer.
7. Aktionærer, der ikke er skattepligtige, og som  

 erhverver udbytte, hvori der er indeholdt udbytteskat, får efter begæring  

 udbytteskatten tilbagebetalt, jfr. kildeskattelovens § 67, stk. 3. For  

 personers vedkommende drejer det sig om de i kildeskattelovens § 3, stk. 1,  

 nr. 1 og 2, nævnte kongelige personer og deres ægtefæller.
Udbetalingen sker  

 fra kildeskattedirektoratet efter indsendelse hertil af udbytteattesten efter  

 § 67, st. 5. Tilsvarende gælder med hensyn til dødsboerne efter de nævnte  

 kongelige personer og deres ægtefæller, jfr. lovens § 3, stk. 1, nr. 3.
8. For sådanne dødsboer iøvrigt, som ikke er  

 skattepligtige, gælder, at tilbagebetaling efter § 67, stk. 3, først kan  

 finde sted, når det i forbindelse med den endelige boopgørelse er  

 konstateret, at boet ikke vil blive skattepligtigt, jfr. kildeskattelovens §  

 16. Udbytteattesten med behørig udfyldelse af den på attesten anførte  

 udbetalingsbegæring indsendes i disse tilfælde gennem vedkommende skatteråd,  

 i København skattedirektoratet, som giver påtegning om fritagelsen for  

 skattepligt, hvorefter udbetaling sker fra kildeskattedirektoratet.
For de i  

 § 4, stk. 4, i ikrafttrædelsesloven til kildeskatteloven omhandlede dødsboer  

 gælder ligeledes, at eventuel udbytteskat først kan udbetales efter § 67,  

 stk. 3, når det i forbindelse med den endelige boopgørelse er konstateret, at  

 boet ikke er skattepligtigt.
Udbytteattesten med behørig udfyldelse af  

 udbetalingsbegæringen samt dokumentation for boets afslutning indsendes i  

 disse tilfælde direkte til kildeskattedirektoratet, hvorfra udbetaling af  

 udbytteskat herefter finder sted.
9. For selskabers vedkommende gælder adgangen til  

 tilbagebetaling efter § 67, stk. 3, for de selskaber og foreninger m.v., der  

 er undtaget fra skattepligt efter selskabsskattelovens § 3, stk. 1, nr. 1-5,  

 7-8, 10, 11 og 13, samt for de i selskabsskattelovens § 3, stk. 1, nr. 6, 9  

 og 12, nævnte foreninger m.v. for så vidt disse ikke har skattepligtige  

 indtægter.
Endvidere gælder adgangen til tilbagebetaling for de i  

 selskabsskattelovens § 1, stk. 1, nr. 5 og 6, nævnte foreninger m.v., når de  

 ikke efter de nævnte bestemmelser er skattepligtige.
For så vidt angår de  

 under § 1, stk. 1, nr. 6, nævnte "andre foreninger" m.v. kan  

 udbytteskatten således forlanges tilbagebetalt, når foreningen m.v. ikke har  

 indtægt ved erhvervsmæssig virksomhed.
Det samme gælder for foreninger og  

 selskaber, som af skattedepartementet er fritaget for at medtages ved  

 ansættelsen.
Undtaget fra adgangen til tilbagebetaling er dog de kontoførende  

 investeringsforeninger, som er omfattet af lov nr. 166 af 16. maj 1962, jfr.  

 kildeskattelovens § 67, stk. 4. Hvor udbytteskatten kan forlanges  

 tilbagebetalt, indsendes udbytteattesten med behørig udfyldelse af  

 udbetalingsbegæringen på attestens bagside til vedkommende skatteråd, i  

 København til skattedirektoratet, der på grundlag af mandtallet over  

 skattepligtige selskaber og foreninger m.v. undersøger, om de nævnte  

 betingelser for tilbagebetaling er til stede, og i bekræftende fald  

 videresender materialet med påtegning herom til kildeskattedirektoratet, der  

 derefter foretager udbetalingen.
Kildeskattedirektoratet kan tillade, at  

 fremtidige begæringer om tilbagebetaling fremsendes direkte til  

 kildeskattedirektoratet uden skatterådets attestation vedrørende  

 skattepligtsforholdet, når det må antages, at der indtil videre ikke bliver  

 tale om skattepligt.
Ansøgning herom indsendes til kildeskattedirektoratet.
10. Til kapitalpensionskonti, hvis midler er anbragt i  

 aktier, certifikater i investeringsforeninger eller på konto i kontoførende  

 investeringsforeninger, og som opfylder betingelserne efter  

 renteforsikringsloven for, at arbejdsgiveren ved opgørelsen af den  

 skattepligtige indkomst kan fradrage bidragene til pensionsordningen,  

 tilbagebetales udbytteskatten efter begæring indgivet af vedkommende  

 forvaltningsinstitut.
Udbytteattesten med behørig udfyldt udbetalingsbegæring  

 og påført instituttets erklæring om, at de nævnte betingelser er opfyldt,  

 indsendes til kildeskattedirektoratet.
11. Til båndlagte kapitaler, der har midler anbragt i  

 aktier m.v., kan udbytteskat tilbagebetales, såfremt det er bestemt, at  

 kapitalens afkast skal oplægges indtil et fastsat tidspunkt, og afkastet  

 endvidere ikke er indkomstskattepligtigt for nogen.
Udbytteattest med behørig  

 udfyldt udbetalingsbegæring indsendes af forvaltningsinstituttet til  

 kildeskattedirektoratet med dokumentation for forholdet.
Udbytteskat kan som  

 hovedregel ikke tilbagebetales til rentenydelseskapitaler.
Ved udbetaling af  

 rentenydelserne underretter forvaltningsinstituttet rentenyderen om  

 bruttobeløbet (udbyttet uden fradrag af udbytteskat) for eventuelt  

 aktieudbytte, der indgår i udbetalingen.
Er der flere rentenydere, fordeles  

 aktieudbyttet (brutto) forholdsmæssigt på rentenydelserne, uanset om disse  

 udgør bestemte beløb.
Det er forholdene for den enkelte rentenyder, der er  

 afgørende for, om udbytteskatten vedrørende det forholdsmæssigt fordelte  

 aktieudbytte kan modregnes i en endelig skat hos rentenyderen, kan  

 tilbagebetales kontant til rentenyderen eller eventuelt er en endelig skat.
12. Udbytteskat kan ikke tilbagebetales til  

 interessentskaber, kommanditselskaber, kommanditaktieselskaber og  

 partrederier som sådanne.
Det er forholdene for den enkelte interessent m.v.,  

 der er afgørende for, i hvilket omfang der for denne kan ske modregning  

 og/eller tilbagebetaling af udbytteskatten.
Hvor der kan ske modregning  

 og/eller tilbagebetaling af udbytteskatten, må vedkommende interessent m.v.  

 foruden fotokopi af den til interessentskabet m.v. udstedte udbytteattest  

 indsende dokumentation for, i hvilket omfang han er lodtagen i overskuddet af  

 det pågældende interessentskab m.v.
 Andre bestemmelser.
13. Inddrivelse af restancer af udbytteskat foretages  

 af amtstuerne og i København af Direktoratet for Københavns skattevæsen.
Der  

 vil senere fremkomme nærmere retningslinier om fremgangsmåden.
 Skattedepartementet, den 8. maj 1970.
Hans P.
Gøtrik.
