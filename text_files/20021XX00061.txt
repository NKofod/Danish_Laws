Skriftlig fremsættelse (6. november  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af momsloven (Moms  

 på ydelser leveret ad elektronisk vej og momsfakturering, herunder  

 elektronisk, samt tilpasninger til EU-regler om beskatningssted).
 Lovforslaget gennemfører to EU-direktiver.
 For det første gennemfører  

 lovforslaget et nyt EU-direktiv om moms på ydelser leveret ad  

 elektronisk vej (musik, film m.v., som downloades fra Internettet).
Denne del af lovforslaget angiver, i hvilket land der skal  

 betales moms af elektroniske tjenesteydelser.
Dette har ikke hidtil  

 fremgået af momsloven, og har derfor givet anledning til problemer ved  

 anvendelsen af reglerne både for virksomheder og myndigheder.
 Formålet med det nye direktiv er bl.a. at forbedre  

 EU-virksomheders, herunder danske virksomheders, konkurrencemæssige  

 situation i forhold til virksomheder etableret uden for EU.
 Efter direktivet og lovforslaget skal der, fra den 1. juli  

 2003, ikke betales moms af salg af elektronisk leverede tjenesteydelser,  

 når EU-virksomheder sælger ydelserne til kunder i tredjelande.
 Der skal der pålægges moms i forbrugslandet  

 dvs. i EU, når ydelsen leveres fra en tredjelandsvirksomhed til en  

 privat forbruger i EU.
Det betyder f. eks. at en amerikansk virksomhed, der  

 sælger til en privat forbruger i Danmark skal betale 25 pct. dansk  

 moms.
Herved sker en ligestilling af amerikanske og danske virksomheders  

 konkurrencesituation.
 Reglerne er provenuneutrale.
For det andet gennemfører lovforslaget et  

 EU-direktiv om forenkling, modernisering og harmonisering af kravene til  

 momsfakturering.
Direktivet skal gennemføres i national lovgivning med  

 virkning fra 1. januar 2004.
De danske regler på området kan stort set  

 opretholdes.
På nogle punkter afviger de fælles regler, der skal  

 gælde i EU, dog fra de danske regler.
Virksomheden skal derfor  

 anføre lidt flere oplysninger på momsfakturaen, end der  

 kræves efter reglerne i dag.
Jeg er opmærksom på, at denne del af  

 lovforslaget kan give anledning til ændringer i virksomhedernes  

 IT-systemer osv.
På længere sigt vil de nye regler dog forenkle  

 den grænseoverskridende handel.
Herudover giver direktivet danske virksomheder bedre  

 muligheder for at opbevare elektroniske momsfakturaer i udlandet.
For  

 eksempel kan en dansk filial lade moderselskabet opbevare de elektroniske  

 momsfakturaer i et andet EU-land under forudsætning af, at  

 ægtheden af dens oprindelse og integriteten af indholdet  

 garanteres.
 Fakturareglerne har ingen provenumæssige  

 virkninger.
For det tredje gennemfører lovforslaget  

 nogle tilpasninger i momslovens regler om beskatningssted.
Dermed kommer  

 disse regler i overensstemmelse med EU-reglerne.
 Eksempelvis medfører lovforslaget, at danske  

 busselskaber ikke, som i dag, har incitament til at eksportere busser til  

 lande uden for EU for derefter at leje dem tilbage og dermed undgå at  

 betale dansk moms.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
