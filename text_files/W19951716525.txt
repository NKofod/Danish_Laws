Anpartsombytning Ligningsrådet blev spurgt om følgende:
1) Er ombytning af 51 pct. af anparterne i selskab X med aktier i et  

 nystiftet aktieselskab omfattet af aktieavancebeskatningslovens § 13, stk. 1  

 og 2, således at overdragelsen uden særlige vilkår kan ske  

 skattefrit efter et successionsprincip? I bekræftende fald blev der anmodet om en egentlig tilladelse til  

 anpartsombytning.
2) Skal en udlodning i forbindelse med en generalforsamlingsbeslutning  

 på regnskabsårets sidste dag om en ensidig nedsættelse af  

 anpartskapitalen i selskab X behandles som skattefrit udbytte efter  

 selskabsskattelovens § 13, stk. 1, nr. 2? Svar:
 1) Nej, se sagsfremstilling og begrundelse.
 2) Bortfalder som følge af svaret på spørgsmål  

 1.
 Sagsfremstilling og begrundelse:
 Anpartshaver A og anpartshaver B ejer hver 50 pct. af anparterne i selskab  

 X, der driver finansieringsvirksomhed.
 Selskabet er moderselskab i en koncern, som desuden består af det  

 100 pct. ejede datterselskab Y og det af dette selskab ligeledes 100 pct.  

 ejede selskab Z.
 Koncernen har kalenderåret som regnskabsår.
 Anpartshaverne påtænkte at foretage en opdeling af koncernen,  

 så hver anpartshaver kommer til at eje et holdingselskab, der skal eje  

 50 pct. af aktierne i det underliggende selskab - selskab Y og dette selskabs  

 datterselskab, selskab Z.
 Opdelingen var påtænkt gennemført på  

 følgende måde:
Anpartshaver A overdrager 1 pct. af anpartskapitalen i selskab X til  

 anpartshaver B, der herefter vil eje 51 pct. af den stemmeberettigede  

 anpartskapital.
Der vil blive tale om en skattepligtig overdragelse.
Efterfølgende stifter anparterhaver B et nyt selskab, hvis  

 første regnskabsår skal udløbe 31. december 1995. Som  

 apportindskud indskyder han sine anparter i selskab X.
Anpartshaver B's  

 vederlag vil udelukkende bestå af aktier i det nye holdingselskab.
 I fortsættelse heraf afholdes der den 31. december 1995  

 generalforsamling i selskab X, hvor det besluttes, at der skal foretages en  

 ensidig nedskrivelse af anpartskapitalen med de 51 pct. af anparterne, som  

 vil tilhøre anpartshaver B's nystiftede holdingselskab, dersom  

 skattefri anpartsombytning tillades.
 Revisionsfirmaet gjorde gældende, at overdragelsen af anparterne i  

 selskab X til det nye holdingselskab opfylder betingelserne i  

 aktieavancebeskatningslovens § 13, stk. 1 og 2, idet det nystiftede  

 holdingselskab ved ombytningen får flertallet af stemmerne.
 Samtidig gjorde revisionsfirmaet gældende, at nedskrivningen af  

 anpartskapitalen er omfattet af § 13, stk. 1, nr. 2, i selskabsskatteloven,  

 således at betalingen er at betragte som skattefrit udbytte for det nye  

 holdingselskab.
Pr. 1. januar 1996, hvor aktieombytningen og kapitalnedskrivningen er  

 planlagt gennemført, vil selskab X overdrage 50 pct. af aktierne i  

 selskab Y til det af anpartshaver B nystiftede holdingselskab.
Aktierne vil  

 blive overdraget kontant.
 Ligningsrådet svarede, at anvendelsen af  

 aktieavancebeskatningslovens § 13, stk. 1, forudsætter etablering af et  

 moder-datterselskabsforhold, og at tilladelse til skattefri ombytning  

 på det grundlag normalt gives med det vilkår, at ombyttede  

 aktier/anparter ikke afhændes inden for 3 år.
 Således blev det oplyst, at tilladelse efter  

 aktieavancebeskatningslovens § 13, stk. 1, ikke kunne opnås i  

 situationer, hvor en aktionær - med det formål at undgå  

 eller udskyde aktieavancebeskatningen - i stedet for at sælge  

 aktierne/anparterne i et selskab foretager en aktie-/anpartsombytning med et  

 holdingselskab, som aktionæren selv ejer, og derefter lader  

 holdingselskabet afhænde aktierne/anparterne hurtigt efter  

 ombytningen.
 Under hensyntagen til, at de planlagte transaktioner har til hensigt, at  

 anpartshaver B skal afhænde sin andel af selskab A, fandt  

 Ligningsrådet, at betingelserne for skattefri anpartsombytning ikke var  

 til stede.
 Ansøgningen i spørgsmål 1 blev derfor ikke  

 imødekommet, og spørgsmål 2 blev på det grundlag  

 anset for bortfaldet.
