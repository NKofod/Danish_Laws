 En boligstøttemodtager fandtes alene berettiget til den boligstøtte,  

 der var ansøgt, nemlig almindelig boligsikring, og ikke efterfølgende  

 forbedringsboligstøtte, da det senere viste sig, at der var opstået et  

 tilbagebetalingskrav vedr. for meget udbetalt boligsikring.
 Styrelsen lagde til grund, at der udtrykkeligt var ansøgt om  

 almindelig boligsikring, og at ansøgningen var foretaget på et tidspunkt,  

 hvor der endnu ikke var udført forbedringer i den pågældende lejlighed.
 »I skrivelse af 17. oktober 1985 har Kolding kommune spurgt, om en af  

 amtsankenævnet i Vejle amt den 14. oktober 1985 truffen afgørelse vedrørende  

 forbedringsboligsikring til N.N. er korrekt.
 I en over sagen afgiven udtalelse har amtsankenævnet oplyst, at nævnet  

 ikke har yderligere bemærkninger til sagen.
 Amtsankenævnets afgørelse vedrører et tilfælde, hvor det sociale udvalg i  

 Kolding har fremsat et tilbagebetalingskrav over for N.N. på 4.344 kr., idet  

 husstandens faktiske indkomst i 1983 væsentligt oversteg det forventede  

 grundlag, som blev oplyst i november 1982.
 Selv ved en gunstighedsberegning efter boligstøttelovens § 6, stk. 3,  

 således at boligsikringen alene beregnes på grundlag af N.N.'s indkomst, og  

 hendes søn betragtes som logerende, har hun ikke været berettiget til  

 boligsikring.
 Det fremgår nærmere af sagen, at den af N.N. beboede lejlighed har været  

 genstand for forbedringer, og at en eventuel forbedringsboligsikring for 1983  

 ville andrage 3.204 kr.
På N.N.'s ansøgningsskema er det angivet, at det, hun søger, er almindelig  

 boligsikring.
Efter det oplyste har Kolding kommune en praksis, hvorefter det  

 beregnes, hvad der er gunstigst for den pågældende, at modtage almindelig  

 boligsikring eller forbedringsboligsikring.
Herefter yder Kolding kommune det  

 for lejeren gunstigste beløb.
 Fra boligselskabet er det oplyst, at der i forbindelse med forbedringernes  

 gennemførelse er foretaget en generel vejledning af lejerne om, at der vil  

 være mulighed for at opnå forbedringsboligsikring til dækning af en del af  

 den lejeforhøjelse, der skyldes forbedringernes gennemførelse.
 Forbedringerne i den pågældende lejlighed er udført i april måned 1982,  

 men lejeforhøjelsen er gennemført med virkning fra 1. januar 1982.
Da boligstyrelsen finder, at sagen er af principiel karakter, skal man  

 meddele, at det er boligstyrelsens opfattelse, at det må lægges til grund, at  

 der udtrykkeligt er søgt om almindelig boligsikring, og ansøgningen er  

 foretaget på et tidspunkt, hvor der endnu ikke var udført forbedringer i den  

 pågældende lejlighed.
På denne baggrund er det boligstyrelsens opfattelse, at  

 N.N. alene er berettiget til den boligstøtte, hun har søgt, nemlig almindelig  

 boligsikring, og at der ikke efterfølgende, når det viser sig, at der er  

 opstået et tilbagebetalingskrav vedrørende den fra 1983 udbetalte  

 boligsikring, nu kan udbetales forbedringsboligstøtte.
Det bemærkes i denne forbindelse, at de retningslinier, som Kommunernes  

 Landsforening og boligstyrelsen har aftalt i marts 1984, alene vedrører den  

 situation, at der søges om forbedringsboligstøtte.
I dette og kun i dette  

 tilfælde skal ansøgeren have valget mellem forbedringsboligstøtte og  

 almindelig boligstøtte.« 2. Der henvises til j.nr. 140331-1568 AAN 1/85.
 3. Til orientering.
