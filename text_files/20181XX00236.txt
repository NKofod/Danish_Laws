Skriftlig fremsættelse (15. november 2018) Miljø- og fødevareministeren (Jakob Ellemann-Jensen):
 Herved tillader jeg mig for Folketinget at fremsætte:
Forslag til lov om ændring af lov om naturbeskyttelse, lov om jagt og vildtforvaltning og straffeloven (Kommunal adgang til at begrænse sejlads med visse hurtigtsejlende fartøjer ved udlagte badeområder, strafskærpelse for visse overtrædelser af CITES-regler og udvidet bemyndigelse til at fastsætte regler om hold af hjemmehørende rovfugle og ugler) (Lovforslag nr.
L 106) Med dette lovforslag ønsker regeringen at gennemføre tre forskellige initiativer:
 For det første skal lovforslaget med en ændring af naturbeskyttelsesloven give kommunalbestyrelser mulighed for at vedtage lokale forskrifter, der i badesæsonen begrænser adgangen til at sejle med visse hurtigtsejlende fartøjer som vandscootere, jetski og visse speedbåde ved udlagte badeområder.
 Baggrunden for forslaget er et ønske om at supplere de skærpelser af lovgivningen, som regeringen allerede har foretaget i regi af vandscooterpakken efter en ulykke med dødelig udgang i Københavns Havn i 2017. Det er bl.a. krav om speedbådsførerbevis, vandscooterbevis og om obligatorisk ansvarsforsikring.
 Lovforslaget følger endvidere op på Miljø- og Fødevareudvalgets beretning af 23. maj 2018 over B 42 (Forslag til folketingsbeslutning om, at kommunalbestyrelser kan begrænse den generelle tilladelse til at sejle med vandscooter i danske havne og ved udpegede badestrande), der blev fremsat af Dansk Folkeparti den 29. november 2017, hvor et enigt udvalg opfordrer regeringen til i folketingsåret 2018-19 at fremsætte et lovforslag, der giver kommunalbestyrelser mulighed for at begrænse sejlads med bl.a. vandscooter, jetski og lignende hurtigtgående fartøjer ved de danske kyster.
 For det andet skal lovforslaget med en ændring af lov om jagt og vildtforvaltning bemyndige miljø- og fødevareministeren til dels at ændre fugleholdsbekendtgørelsen, så de godkendte, private, zoologiske anlæg ligesom de offentligt støttede eller ejede zoologiske anlæg undtages fra det gældende forbud mod at etablere nye hold af hjemmehørende rovfugle og ugler, dels at give de falkonerer, der er omfattet af den nye bekendtgørelse om jagt og regulering ved brug af rovfugle, mulighed for at etablere nye hold af hjemmehørende rovfugle, hvilket ikke er muligt i dag.
For det tredje skal forslaget bemyndige miljø- og fødevareministeren til at fastsætte en strafferamme på fængsel i op til 2 år mod 1 år i dag i regler om handel med vilde dyr og planter for overtrædelser af reglerne under skærpende omstændigheder.
Som skærpende omstændigheder anses navnlig tilfælde, hvor der er tale om grov eller gentagen, organiseret handel.
Med lovforslaget foreslås det endelig at ændre straffeloven, hvorefter handel med vilde dyr og planter under særligt skærpende omstændigheder kan straffes med fængsel indtil 6 år.
Som særligt skærpende omstændigheder anses navnlig tilfælde, hvor der er tale om salg til et større antal personer eller mod betydeligt vederlag eller som led i international, organiseret kriminalitet.
 Lovforslaget følger dermed op på en politisk aftale mellem regeringen og Dansk Folkeparti forud for Folketingets vedtagelse af forslag til Finanslov 2018 med det formål at skærpe straffen for visse forbrydelser relateret til handel med udryddelsestruede vilde dyr og planter samt dele og produkter heraf.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
