Offererstatningslovens § 1 - nævnets stillingtagen til, om skaden skyldes en overtrædelse af straffeloven, nævnets j.nr. 15-520-07770 Ansøger var en aften efter mørkets frembrud på arbejde som buschauffør, da han på en øde vej blev vinket ind til siden af fire mænd, som stod ved en personbil.
Ansøger holdt ind til siden, og én af de fire mænd gik hen til bussen.
På vej hen til bussen rullede vedkommende en hue ned over sit ansigt.
Personen sagde ikke noget til ansøger men rakte ind, tog nøglerne ud af tændingslåsen på bussen og smed nøglerne fra sig på jorden udenfor.
Derefter rakte personen hånden hen over ansøger og tog ansøgers chaufførtaske med penge.
Personen satte sig ind i personbilen og kørte væk fra stedet sammen med de øvrige tre mænd.
 Ansøger blev ikke udsat for vold eller trusler om vold ved hændelsen, men nævnet besluttede at anse forholdet som et røveri og dermed for omfattet af offererstatningslovens § 1. Nævnet lagde ved sin afgørelse vægt på, at ansøger måtte anses for at have været udsat for en stiltiende trussel om vold, idet han efter mørkets frembrud befandt sig alene i en bus, som blev vinket ind til siden på en øde vej af fire mænd, hvoraf den ene på vej hen til ansøger maskerede sig, inden han rakte ud efter nøgler og taske.
