Bekendtgørelse om fund af højpatogen aviær influenza i Tustrup i Randers Kommune I medfør af § 30, stk. 1 og 3, § 34, § 66 a, stk. 1 og 2, § 67 og § 70, stk. 3, i lov om hold af dyr, jf. lovbekendtgørelse nr. 38 af 15. januar 2020, fastsættes efter bemyndigelse i henhold til § 7, stk. 1, nr. 1, og § 10, stk. 1, nr. 1, 4 og 5, i bekendtgørelse nr. 596 af 7. maj 2020 om Fødevarestyrelsens opgaver og beføjelser:
 § 1. Som følge af fund af højpatogen aviær influenza i en fjerkræbesætning i Tustrup i Randers Kommune opretter Fødevarestyrelsen med virkning fra i dag en beskyttelses- og overvågningszone, jf. § 27 i bekendtgørelse nr. 1444 af 12. december 2019 om bekæmpelse af højpatogen aviær influenza.
 § 2. Beskyttelses- og overvågningszonen, jf. bilag 1, har en radius på henholdsvis 3 kilometer og 10 kilometer omkring den berørte bedrift, der er beliggende i Tustrup i Randers Kommune.
 Stk. 2.  Overvågningszonen er dog udvidet mod sydvest, så den omfatter besætninger som Fødevarestyrelsen ud fra en epidemiologisk vurdering skønner skal inkluderes i zonen.
§ 3. Ejeren eller den ansvarlige skal foretage indberetning om hobbyhold af fjerkræ i beskyttelseszonen.
Registrering af hobbyhold af fjerkræ skal ske elektronisk på landbrugsindberetning.dk senest 8 dage fra beskyttelseszonens oprettelse.
 § 4. Med bøde straffes den, der overtræder § 3.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 5. Bekendtgørelsen træder i kraft den 16. november 2020, klokken 20.00.
