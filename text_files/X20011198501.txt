 Klager har som følge heraf anlagt voldgiftssag mod indklagede med  

 påstand om at indklagede skal friholde klageren for ethvert  

 beløb som klageren måtte blive pålagt at betale til  

 bygherren som følge af manglerne ved gulvene.
 Indklagede har påstået sagen afvist, da der ikke er  

 indgået voldgiftsaftale mellem parterne.
 Voldgiftsretten udtaler, at da der ikke mellem parterne er indgået  

 aftale om at anvende AB 92 og da indklagede ikke ved at tiltræde at en  

 skønserklæring kan benyttes som bevis har accepteret en  

 voldgiftsaftale, tages afvisningspåstanden til følge.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører aftale om voldgift.
 Ved klageskrift af 26. juni 2000 har klageren  

 påstået indklagede tilpligtet at friholde klageren for ethvert  

 beløb, herunder renter og omkostninger, som klageren måtte blive  

 pålagt at betale til bygherren under en sag indbragt for  

 Voldgiftsnævnet af bygherren mod klageren.
 Indklagede har påstået sagen afvist med  

 henvisning til, at der ikke er indgået aftale om voldgift mellem  

 parterne.
Det fremgår af sagen, at bygherren i 1997/98 lod  

 opføre en boligbebyggelse bestående af 38 lejligheder og et  

 fælleshus.
Bygherren antog klageren til at udføre  

 tømrerentreprisen, herunder gulvarbejdet.
Klageren antog indklagede  

 som underentreprenør til at udføre gulvarbejdet.
Efter at bygherren over for klageren havde reklameret over  

 mangler ved overfladebehandlingen af gulvene, begærede bygherren syn og  

 skøn gennem Voldgiftsnævnet.
I den anledning fremsendte  

 klagerens advokat den 15. december 1999 et brev til indklagede, som denne har  

 påtegnet.
Det hedder i brevet:
 " ..
Jeg skal anmode Dem om, at være til stede og  

 varetage Deres interesser under skønsforretningen, som finder sted  

 tirsdag den 21. december 1999, idet denne skønsforretning ligeledes  

 vil være bindende for sagen imellem Dem, som underentreprenør og  

 min klient.
Jeg skal for god ordens skyld anmode Dem om, skriftligt at  

 bekræfte Deres accept heraf over for mig - evt. blot ved Deres  

 underskrift på vedlagte ligelydende, som De derefter kan faxe til mit  

 kontor - idet jeg i modsat fald er nød til formelt at indklage Dem for  

 Voldgiftsretten.
.." Klageren har til støtte for sin påstand om,  

 at sagen realitetsbehandles af Voldgiftsnævnet anført, at  

 indklagede ved sin påtegning på brevet af 15. december 1999 har  

 accepteret, at sagen behandles ved Voldgiftsnævnet, og at der derfor  

 foreligger en bindende aftale om voldgiftsbehandling.
Indklagede har til støtte for sin  

 afvisningspåstand gjort gældende, at indklagede, med sin  

 acceptpåtegning alene har accepteret at være retligt forpligtet  

 af det under voldgiftssagen mellem bygherren og klageren afholdte syn og  

 skøn.
Indklagede har ikke derved accepteret, at tvisten med parterne  

 skulle være undergivet voldgiftsbehandling, hvilket forudsætter  

 en klar og udtrykkelig aftale mellem parterne.
En sådan aftale er ikke  

 indgået.
Tvivl om rækkevidden af brevet bør komme klageren  

 til skade.
 Voldgiftsrettens bemærkninger:
 Det lægges til grund, at der ikke i forbindelse med  

 parternes aftale om arbejdets udførelse blev indgået aftale om,  

 at AB 92 skulle finde anvendelse.
 Efter ordlyden af klagerens skrivelse af 15. december 1999  

 har indklagede ved at tiltræde denne alene accepteret, at  

 skønserklæringen skulle kunne benyttes som bevis under en sag  

 mellem klageren og indklagede.
 Da der herefter ikke er indgået aftale om voldgift  

 mellem parterne, tager voldgiftsretten indklagedes afvisningspåstand  

 til følge.
 THI BESTEMMES:
 Denne sag afvises.
 Inden 14 dage fra modtagelsen af denne kendelse skal  

 klageren betale sagens omkostninger til indklagede med 4.000 kr.
 Klageren skal betale voldgiftsrettens omkostninger efter  

 opgørelse fra Voldgiftsnævnet.
