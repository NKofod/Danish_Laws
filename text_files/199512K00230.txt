Nr LSF 230 Forslag til Lov om hyrekørsel m.v.
Fremsat af trafikministeren (Jan Trøjborg) den 27. marts 1996 Lovens område, kompetenceforhold m.v.
 § 1. Den, der udfører erhvervsmæssig personbefordring (hyrekørsel  

 og sygetransport) med et dansk indregistreret motorkøretøj indrettet til  

 befordring af højst 9 personer, føreren medregnet, skal have tilladelse  

 hertil, medmindre det benyttede køretøj udelukkende anvendes til almindelig  

 rutekørsel, jf. lov om buskørsel.
 Stk. 2. Erhvervsmæssig personbefordring, der udelukkende udføres  

 inden for dansk område med et motorkøretøj, der er indregistreret i udlandet,  

 kan alene udføres i henhold til international aftale eller regler fastsat af  

 trafikministeren.
 § 2. Tilladelse i henhold til § 1, stk. 1, meddeles af  

 kommunalbestyrelsen, jf. § 13.
Stk. 2. Der kan meddeles tilladelse til limousinekørsel  

 (limousinebevilling). Tilladelsen er betinget af, at motorkøretøjet alene  

 benyttes til befordring af nærmere bestemte kategorier af personer efter  

 særlig aftale.
Ansøgeren skal dokumentere, at der er tale om den omhandlede  

 kørsel.
 Stk. 3. Der kan endvidere meddeles tilladelse til sygetransport.  

 Tilladelsen er betinget af, at motorkøretøjet alene benyttes til dette formål  

 i henhold til en nærmere fastsat afgrænsning, jf. § 10, stk. 1, nr. 3.
 Betingelser for meddelelse af tilladelser m.v.
§ 3. Tilladelse i henhold til § 1, stk. 1, kan meddeles personer,  

 der 1) har dansk indfødsret, 2) har bopæl her i landet, 3) er myndige og ikke er under værgemål efter værgemålslovens § 5 eller  

 under samværgemål efter værgemålslovens § 7, 4) hverken har anmeldt betalingsstandsning eller er under konkurs, 5) ikke har betydelig forfalden gæld til det offentlige, 6) har økonomisk grundlag for at drive virksomheden forretningsmæssigt  

 forsvarligt, 7) ikke er dømt for strafbart forhold, der begrunder nærliggende fare for  

 misbrug af virksomheden, jf. straffelovens § 78, stk. 2, 8) i faglig henseende er kvalificeret til at udøve virksomheden og gør det  

 antageligt, at de vil kunne udøve denne på forsvarlig måde og i  

 overensstemmelse med god skik inden for branchen.
 Stk. 2. Kravet i stk. 1 om indfødsret og bopæl bortfalder i det  

 omfang, dette følger af international aftale eller regler fastsat af  

 trafikministeren.
 Stk. 3. Nægtelse af tilladelse begrundet i, at ansøgeren ikke  

 opfylder betingelsen i stk. 1, nr. 7, skal på begæring af ansøgeren eller  

 kommunalbestyrelsen, jf. § 13, indbringes for domstolene af  

 anklagemyndigheden, jf. straffelovens § 78, stk. 3. Sagen behandles i  

 strafferetsplejens former.
 § 4. Tilladelse i henhold til § 1, stk. 1, kan meddeles  

 aktieselskaber eller anpartsselskaber, når selskabet opfylder betingelserne i  

 § 3, stk. 1, nr. 4, 5, 6 og 8, 2. led.
Stk. 2. Selskabet skal have ansat en godkendt ansvarlig leder, der  

 faktisk og vedvarende skal forestå virksomheden.
Denne skal opfylde  

 betingelserne i § 3, stk. 1, nr. 1-5, 7 og 8.
Stk. 3. Der kan i de under stk. 1 og 2 nævnte betingelser meddeles  

 tilladelse til andre her i landet hjemmehørende selskaber med begrænset  

 ansvar, kommanditselskaber, interessentskaber, foreninger, fonde og andre  

 selvejende institutioner.
Der kan ligeledes meddeles tilladelse til  

 offentlige myndigheder og virksomheder.
 Stk. 4. Filialer af udenlandske selskaber m.v. af den i stk. 1 og  

 3 nævnte art kan meddeles tilladelse, såfremt dette er hjemlet i  

 international aftale eller ved bestemmelser fastsat af trafikministeren.
 Tilladelsens indhold m.v.
§ 5. Tilladelser i henhold til denne lov kan gives for et tidsrum  

 af højst 10 år ad gangen.
Der kan gives en ansøger flere tilladelser.
 Stk. 2. Tilladelsen skal medbringes i køretøjet under kørslen,  

 herunder i udlandet.
Stk. 3. Tilladelsen skal udnyttes af den, der har opnået denne, og  

 den kan hverken helt eller delvist overgå til andre.
Trafikministeren kan  

 under særlige omstændigheder gøre undtagelse herfra.
 Stk. 4. Tilladelsen eller godkendelsen meddeles i øvrigt på  

 nærmere af kommunalbestyrelsen, jf. § 13, fastsatte vilkår for virksomhedens  

 udøvelse, jf. § 11.
 Stk. 5. Indehaveren af en tilladelse skal følge de bestemmelser om  

 løn- og arbejdsvilkår for chauffører, der findes i de pågældende kollektive  

 overenskomster.
 Tilbagekaldelse, nægtelse af fornyelse samt bortfald af tilladelser  

 m.v.
 § 6. Den myndighed, der har meddelt tilladelsen, kan tilbagekalde  

 denne eller nægte fornyelse heraf, hvis indehaveren eller den, der har  

 bestemmende indflydelse i virksomheden, eller i øvrigt optræder i  

 virksomhedens interesse, groft eller gentagne gange har overtrådt vilkårene  

 for tilladelsen, jf. § 11, bestemmelserne i denne lov eller forskrifter  

 udstedt i medfør af loven.
 Stk. 2. Det samme gælder, såfremt betingelserne i § 3, stk. 1, nr.  

 5-8, for meddelelse af tilladelse ikke længere er til stede.
 Stk. 3. Godkendelse af ansvarlig leder efter § 4, stk. 2, samt  

 godkendelse af taxameterkontrollant, jf. § 10, stk. 1, nr. 10, og  

 bestillingskontor, jf. § 10, stk. 1, nr. 11, kan ligeledes tilbagekaldes  

 eller nægtes fornyet efter stk. 1-2.
 Stk. 4. Godkendelse af førere, af de af loven omfattede  

 motorkøretøjer, jf. § 10, stk. 1, nr. 7, kan tilbagekaldes eller nægtes  

 fornyet efter stk. 1, samt såfremt betingelserne i § 3, stk. 1, nr. 5 og 7-8,  

 ikke længere er til stede.
 Stk. 5. Tilbagekaldelse eller nægtelse af fornyelse efter stk. 1  

 til 4 sker på tid fra 1-5 år eller indtil videre.
§ 7. En afgørelse efter § 6 kan af den, afgørelsen vedrører,  

 forlanges indbragt for domstolene.
Anmodning herom skal inden 4 uger efter,  

 at afgørelsen er meddelt den pågældende, fremsættes over for den i § 2, stk.  

 1, nævnte myndighed, der anlægger sag mod den pågældende i den borgerlige  

 retsplejes former, jf. dog stk. 4.
Stk. 2. Anmodning om sagsanlæg, jf. stk. 1, har opsættende  

 virkning, men retten kan ved kendelse bestemme, at den pågældende under  

 sagens behandling ikke må udøve den virksomhed, tilladelsen eller  

 godkendelsen vedrører.
Hvis tilbagekaldelsen eller nægtelsen af fornyelse  

 findes lovlig ved dommen, kan det i denne bestemmes, at anke ikke har  

 opsættende virkning.
Stk. 3. En afgørelse efter § 6 kan til enhver tid efter ansøgning  

 ophæves af kommunalbestyrelsen, jf. § 13. En ansøgning herom kan dog kun  

 indgives med 1 års mellemrum.
Hvis ansøgningen afslås, kan ansøgeren forlange  

 afgørelsen prøvet ved domstolene, såfremt tilbagekaldelsen eller nægtelsen af  

 fornyelse er sket indtil videre, og der er forløbet mindst 5 år efter  

 afgørelsen og mindst 2 år efter, at ophævelsen senest er nægtet ved dom.
Stk.  

 1, 2. pkt., finder tilsvarende anvendelse.
 Stk. 4. En afgørelse om tilbagekaldelse eller nægtelse af  

 fornyelse truffet efter § 6, stk. 2 - 4, jf. § 3, stk. 1, nr. 7, forlanges  

 indbragt for domstolene som anført i § 3, stk. 3.
 § 8. Tilladelsen eller godkendelsen bortfalder, hvis indehaveren  

 heraf afgår ved døden eller ophører med at opfylde betingelserne i § 3, stk.  

 1, nr. 1-4, eller § 4, stk. 2, jf. § 3, stk. 1, nr. 1-4.
Stk. 2. Efter anmeldelse inden 14 dage til den myndighed, der har  

 meddelt tilladelsen eller godkendelsen, kan et dødsbo, en ægtefælle, der  

 sidder i uskiftet bo, en skyldner, der har anmeldt betalingsstandsning, et  

 konkursbo eller en værge for en person, der er under værgemål efter  

 værgemålslovens § 5, under værgemål med fratagelse af den retlige handleevne,  

 jf. værgemålslovens § 6, eller under samværgemål efter værgemålslovens § 7,  

 midlertidigt få tilladelse til at fortsætte virksomheden med henblik på  

 rekonstruktion efter betalingsstandsning, afhændelse, afvikling og lignende.  

 Adgangen hertil gælder kun indtil 6 måneder fra dødsfaldet,  

 betalingsstandsningens anmeldelse, konkursdekretets afsigelse eller  

 værgemålets iværksættelse.
I særlige tilfælde kan fristen forlænges.
 § 9. En tilladelse eller godkendelse, der er tilbagekaldt, nægtet  

 fornyet, frakendt eller bortfaldet, jf. §§ 6-8, skal tillige med andre  

 kendetegn, der er udleveret til brug for virksomhedens udøvelse, straks  

 afleveres til kommunalbestyrelsen, jf. § 13.
 Bemyndigelsesbestemmelser m.v.
§ 10. Trafikministeren kan fastsætte regler om 1) anvendelse eller gennemførelse af De Europæiske Fællesskabers  

 forordninger og direktiver om erhvervsmæssig personbefordring omfattet af  

 denne lov, 2) undtagelse fra kravet om tilladelse, herunder afgrænsning mellem  

 erhvervsmæssig og ikke-erhvervsmæssig personbefordring, 3) afgrænsning mellem hyrekørsel og sygetransport, 4) kommunalbestyrelsens, jf. § 13, ret til begrænsning af antallet af  

 bevillinger til hyrekørsel, 5) ansøgningers indhold og dokumentation samt fremgangsmåden ved  

 meddelelse af tilladelser eller godkendelser, herunder om høring af  

 myndigheder og organisationer, 6) de økonomiske og faglige krav en ansøger skal opfylde, 7) de faglige, vandelsmæssige, aldersmæssige krav m.v. en godkendt fører  

 af et af loven omfattet motorkøretøj skal opfylde, herunder om  

 tidsbegrænsning af godkendelsen, 8) betaling for behandling af ansøgninger og for meddelelse af tilladelser  

 og godkendelser, 9) køretøjers benyttelse, afmærkning, indretning og udstyr, herunder  

 vedrørende taxameter, kontrolapparat, printer, mobiltelefon,  

 kontroldokumenter og maksimaltakster for hyrekørsel, 10) taxameterkontrollantvirksomhed, herunder vedrørende godkendelse af  

 taxameterkontrollanter, 11) godkendelse og drift af bestillingskontorer, herunder tidsbegrænsning  

 af godkendelsen, tilslutningspligt, disciplinærbøder, voldgift og eksklusion,  

 samt 12) andre forhold vedrørende hyrekørsels- og sygetransportvirksomhed,  

 herunder kontrolforanstaltninger for den kørsel, der er undtaget fra kravet  

 om tilladelse.
 Stk. 2. Der er udpantningsret for skyldig betaling efter stk. 1,  

 nr. 8.
§ 11. Kommunalbestyrelsen, jf. § 13, kan i tilladelsen  

 (bevillingen) fastsætte vilkår om 1) udnyttelse af denne i et nærmere bestemt omfang, 2) udnyttelse af denne inden for nærmere fastsatte tidsperioder af året, 3) fortrinsvis betjening af nærmere bestemte geografiske områder, 4) benyttelse af motorkøretøjer over en vis størrelse (storvogne) eller  

 med særlig indretning (handicapindrettede vogne m.v.) og 5) afgivelse af indberetninger til statistisk brug eller som led i  

 kontrolforanstaltninger.
 Stk. 2. Kommunalbestyrelsen, jf. § 13, kan i et kørselsreglement  

 fastsætte yderligere bestemmelser vedrørende hyrevognes indretning, udstyr og  

 benyttelse.
 § 12. Centralregisteret for Motorkøretøjer skal efter anmodning  

 give kommunalbestyrelsen, jf. § 13, enhver oplysning om motorkøretøjers  

 registreringsforhold.
Hyrevognsnævnet for Storkøbenhavn § 13. Beføjelser, som efter §§ 2, 5, 6 og 11, er tillagt  

 kommunalbestyrelsen, udøves i Københavns og Frederiksberg Kommuner samt  

 kommunerne i Københavns Amt af Storkøbenhavns Hyrevognsnævn.
Nævnet består af  

 4 medlemmer valgt af Københavns Kommunalbestyrelse, 1 medlem valgt af  

 Frederiksberg Kommunalbestyrelse og 6 medlemmer valgt af Foreningen af  

 Kommuner i Københavns Amt.
 Stk. 2. Trafikministeren kan fastsætte en anden geografisk  

 afgrænsning af hyrevognsnævnets kompetenceområde og en anden sammensætning af  

 nævnet.
 Straffebestemmelser m.v.
§ 14. Medmindre højere straf er forskyldt efter anden lovgivning,  

 straffes med bøde den, der 1) overtræder § 1, stk. 1 og 2, § 4 stk. 2, 1. pkt., § 5, stk. 2, 3, 1.  

 pkt., 5 og § 9, 2) overtræder vilkår, der er fastsat i en tilladelse eller godkendelse i  

 henhold til loven eller forskrifter, der er udstedt i medfør af loven, 3) overtræder bestemmelser, der er indeholdt i forordninger om hyrekørsel  

 fastsat af De Europæiske Fællesskaber.
 Stk. 2. I forskrifter, der fastsættes i medfør af loven, kan der  

 fastsættes straf af bøde for overtrædelse af bestemmelserne i forskrifterne.
Stk. 3. Er en overtrædelse begået af et selskab, en forening, en  

 selvejende institution, en fond eller lignende, kan der pålægges den  

 juridiske person som sådan bødeansvar.
Er overtrædelsen begået af staten, en  

 kommune eller et kommunalt fællesskab, der er omfattet af § 60 i lov om  

 kommunernes styrelse, kan der pålægges staten, kommunen eller det kommunale  

 fællesskab bødeansvar.
Ikrafttrædelses- og overgangsbestemmelser § 15. Loven træder i kraft den 1. juli 1997. Samtidig ophæves lov  

 nr. 296 af 8. juni 1978 om hyrekørsel med senere ændringer, jf.  

 lovbekendtgørelse nr. 823 af 29. september 1992.
Stk. 2. Bevillinger til hyrekørsel samt godkendelser, der er  

 meddelt før lovens ikrafttræden, forbliver i kraft.
Indehavere heraf skal dog  

 senest den 1. januar 2005 opfylde de i loven og i medfør heraf fastsatte  

 adgangskrav.
Stk. 3. Ansøgninger om bevilling til hyrekørsel samt godkendelser  

 indgivet før lovens ikrafttræden behandles efter den hidtidige lovgivning.
I  

 tilfælde, hvor tilladelse eller godkendelse meddeles, skal indehavere heraf  

 dog senest den 1. januar 2005 opfylde de i loven og i medfør heraf fastsatte  

 adgangskrav.
 § 16. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Som følge af den udvikling, der er sket inden for den erhvervsmæssige  

 personbefordring siden vedtagelsen af den nugældende lov om hyrekørsel,  

 herunder særligt inden for buskørselsområdet, er det hensigten med dette  

 lovforslag primært at indrette lovgivningen om hyrekørsel efter de samme  

 principper, som i dag finder anvendelse i buslovgivningen.
En sådan  

 tilpasning vil samtidig tage højde for eventuel kommende EU-regulering af  

 taxaerhvervet.
Dette indebærer først og fremmest, at der opstilles betingelser for  

 meddelelelse af bevilling til hyrekørsel, der i princippet svarer til  

 buslovgivningens krav.
Endvidere muliggør lovforslaget, at der kan drives  

 hyrekørselsvirksomhed i selskabsform i lighed med, hvad der gælder på  

 busområdet.
Endelig påtænkes der, som på busområdet, indført tidsbegrænsning  

 på gyldigheden af en bevilling til hyrekørsel, ligesom det tilsigtes, at  

 regler om tilbagekaldelse og bortfald af bevilling m.v. - med enkelte  

 justeringer - svarer til buslovgivningens regler.
 Det er desuden hensigten med lovforslaget, at erhvervsmæssig  

 personbefordring i form af sygetransport, der hidtil har været undtaget fra  

 krav om tilladelse, sidestilles med hyrekørsel i tilladelsesmæssig henseende  

 og med hensyn til adgang til erhvervet.
Under hensyntagen til hyrekørselserhvervets særlige forhold er det fundet  

 hensigtsmæssigt at opretholde et decentralt bevillingssystem.
Det er i  

 forbindelse med lovforslagets vedtagelse tillige hensigten at bibeholde  

 antalsbegrænsningen for bevillinger til hyrekørsel samt pligten for en  

 bevillingshaver til at være tilsluttet et bestillingskontor.
2. Gældende lovgivning De gældende regler vedrørende erhvervsmæssig personbefordring i  

 motorkøretøjer indrettet til befordring af højst 9 personer, føreren  

 medregnet, er indeholdt i lov nr. 296 af 8. juni 1978 om hyrekørsel som  

 ændret ved lov nr. 408 af 6. juni 1991, jf. lovbekendtgørelse nr. 823 af 29.  

 september 1992 (hyrekørselsloven), samt den i medfør heraf udstedte  

 bekendtgørelse nr. 401 af 14. september 1979 (med senere ændringer) om  

 hyrekørsel (hyrekørselsbekendtgørelsen), bekendtgørelse nr. 140 af 24.  

 marts 1981 om kontrolapparater, taxametre og trafikbøger i hyrevogne  

(taxameterbekendtgørelsen), bekendtgørelse nr. 87 af 10. marts 1980  

 (med senere ændring) om særlige krav til hyrevogne  

(udstyrsbekendtgørelsen) og bekendtgørelse nr. 511 af 4. oktober 1984  

 om gebyrer for udstedelse af bevilling m.v. i henhold til hyrekørselsloven  

(gebyrbekendtgørelsen).
Hyrekørselslovgivningen (loven og tilhørende bekendtgørelser) bygger på et  

 bevillingssystem, således at erhvervsmæssig personbefordring med køretøjer  

 indrettet til befordring af højst 9 (og mindst 5) personer, føreren  

 medregnet, kræver bevilling i henhold til loven.
En bevillingshaver, der har  

 tilladelse til erhvervsmæssig personbefordring i henhold til lov om  

 buskørsel, kan, efter trafikministerens godkendelse, anvende et motorkøretøj  

 indrettet til befordring af højst 15 personer, føreren medregnet, til  

 hyrekørsel.
 Såfremt et køretøj indrettet til befordring af højst 9 personer, føreren  

 medregnet, udelukkende benyttes til almindelig rutekørsel, jf. § 2, stk. 2, i  

 lov om buskørsel, eller til sygetransport, er kørslen undtaget fra  

 bevillingskravet.
Kommunalbestyrelsen og Storkøbenhavns Hyrevognsnævn (for så vidt angår  

 Københavns og Frederiksberg Kommuner samt kommunerne i Københavns Amt)  

 fastsætter antallet af bevillinger inden for deres respektive områder ud fra  

 1) antallet af allerede udstedte bevillinger og udnyttelsen af disse samt 2)  

 hensynet til en rimelig betjening af publikum inden for hele området.
En  

 bevilling kan ikke udstedes til et selskab eller anden juridisk person, men  

 kun til en fysisk person.
En person kan godt gives flere bevillinger.  

 Endvidere er der mulighed for at give en bevilling til to personer i  

 fællesskab (partsbevilling).
Der er ikke i den gældende lovgivning fastsat særlige krav vedrørende  

 adgang til hyrekørselserhvervet.
En ledig hyrekørselsbevilling gives således  

 efter kommunalbestyrelsens (hyrevognsnævnets) skøn til den, der er  

 »bedst kvalificeret«.
Ved udøvelsen af dette skøn skal  

 kommunalbestyrelsen bl.a. lægge vægt på den erfaring, den enkelte ansøger har  

 erhvervet gennem tidligere beskæftigelse inden for erhvervsmæssig  

 personbefordring.
 Heller ikke for så vidt angår føreren af en hyrevogn er der fastsat  

 særlige krav, udover at vedkommende i »fornødent omfang« behersker  

 det danske sprog og har kendskab til »centrale dele af områdets  

 geografi«.
Langt den overvejende del af hyrekørslen udføres ifølge den gældende  

 lovgivning på grundlag af bevilling til almindelig hyrekørsel, hvor adgangen  

 til kørslen står åben for alle.
Der er også adgang til at udstede bevillinger  

 til »specielle formål«.
Dette dækker dels limousinekørsel, dels  

 særlig kørsel for daginstitutioner, skoler, hospitaler m.v. i  

 overensstemmelse med de i bevillingen nærmere fastsatte bestemmelser for  

 kørslen og dennes afgrænsning.
 I kommuner (Storkøbenhavn), hvor antallet af bevillinger er fastsat til 10  

 og derover, er der pligt til at være tilsluttet et bestillingskontor for  

 hyrevogne (tilslutningspligt).
 Herudover indeholder den gældende lovgivning bestemmelser vedrørende  

 bevillingers udnyttelse, deponering, bortfald m.v., hyrevognens afmærkning,  

 indretning og udstyr, taxametre, kontrolapparater, radiokommunikation,  

 holdepladser, bestillingskontorers drift, førerens pligter samt betaling for  

 kørsel.
Kørsel, hvorunder der udføres sygetransport, falder efter den gældende lov  

 uden for begrebet hyrekørsel.
Benyttes køretøjet udelukkende til  

 sygetransporter, kræves der således ikke bevilling.
 For så vidt angår sygetransport er det i forarbejderne (lovbemærkningerne  

 fra 1977-78) til den nugældende lov oplyst, at begrebet sygetransport ikke er  

 søgt nærmere defineret.
 For at hindre at virksomheder, der udfører sygetransporter, uretmæssigt  

 skal kunne påføre hyrevognserhvervet konkurrence, blev der i den nugældende  

 lov indført hjemmel til administrativt at fastsætte krav om afmærkning og  

 særligt udstyr af de køretøjer, der udelukkende anvendes til sygetransport,  

 samt krav om, at føreren af disse køretøjer har gennemgået en uddannelse i  

 nødhjælp.
Den nævnte hjemmel har ikke været udnyttet, og der er således ikke fastsat  

 nogen krav vedrørende udøvelse af sygetransportvirksomhed, der som nævnt kan  

 udføres i dag uden tilladelse (bevilling). Udgangspunktet ved afgrænsningen  

 mellem hyrekørsel og sygetransport er, om den pågældende kan befordres i en  

 hyrevogn eller om han mere hensigtsmæssigt befordres i et  

 sygetransportkøretøj.
Afgrænsningen har i den forløbne periode undergået  

 visse ændringer, herunder at kørsel med bloddonorer anses for  

 »sygetransport«.
3.Trafikministeriets udvalg vedrørende revision af  

 hyrekørselslovgivningen Spørgsmålet om ændring af hyrekørselslovgivningen har jævnligt været  

 overvejet i perioden siden lovens ikrafttrædelse, bl.a. på baggrund af ønsker  

 herom fremsat af hyrekørselsorganisationerne m.fl.
Nogle ønsker har været af  

 mere teknisk karakter, medens andre har vedrørt grundlæggende spørgsmål inden  

 for hyrekørselsvirksomhed såsom tilslutningspligt, adgangskrav og  

 bevillingssystemets udformning.
De nævnte overvejelser førte imidlertid ikke  

 til lovgivningsinitiativer - bortset fra en ændring i 1991 vedrørende  

 nægtelse/tilbagekaldelse af bevilling på grund af betydelig gæld til det  

 offentlige (som efterfølgende er blevet gennemført tilsvarende inden for en  

 række andre erhverv).
 Den nuværende hyrekørselslovgivning er derfor grundlæggende identisk med  

 lovgivningen, der blev vedtaget sidst i 1970'erne på dette område.
 Med henblik på en mere systematisk gennemgang af hyrekørselslovgivningen  

 nedsatte Trafikministeriet i efteråret 1993 et udvalg bestående af  

 repræsentanter for Trafikministeriet (formandskab), Færdselsstyrelsen  

 (tidligere Direktoratet for Vejtransport), Storkøbenhavns Hyrevognsnævn,  

 Amtsrådsforeningen (ARF), Kommunernes Landsforening (KL), Konkurrencerådet,  

 Dansk Taxi Forbund (DTF), Centralforeningen af Taxiforeninger i Danmark  

 (CAT), Storkøbenhavns Taxivognmænds Arbejdsgiversammenslutning (STA),  

 Sammenslutningen Københavns Taxa, Bestillingskontorernes Sammenslutning (BS),  

 Brancheforeningen for Hyrevognsejere (BfH), Specialarbejderforbundet i  

 Danmark (SID) samt Handels- og Kontorfunktionærernes Forbund (HK).
 Dette udvalg afholdt i den resterende del af 1993 og i løbet af 1994 en  

 række møder med henblik på den forudsatte gennemgang af lovgivningen.
 Udvalget afgav en rapport i januar 1995, hvori de involverede  

 organisationers og myndigheders synspunkter er refereret i relation til den  

 gældende lovgivning og med eventuelle forslag til ændring heraf.
Udvalgsarbejdet har været præget af deltagernes modstående holdninger på  

 en række punkter.
Det har dog været udvalgets generelle opfattelse, at  

 adgangskravene til hyrekørselserhvervet bør strammes væsentligt op, og at det  

 i denne forbindelse vil være formålstjenligt at bruge de i buslovgivningen  

 fastsatte krav (økonomisk baggrund, faglige kvalifikationer, vandel) som  

 model på hyrekørselsområdet.
Der har ligeledes været generel tilslutning til,  

 at der bør fastsættes krav til hyrevognschaufførers faglige kvalifikationer  

 og vandel.
Udvalget har endvidere generelt fundet det rimeligt, at der  

 fastsættes tilsvarende krav vedrørende adgang til sygetransporterhvervet som  

 de foreslåede krav til hyrekørselserhvervet.
Endelig har der været generel  

 tilslutning i udvalget til at ophæve begrebet »speciel hyrekørsel«  

 med undtagelse af limousinekørsel samt foretage en modernisering af  

 hyrekørselslovgivningens bestemmelser om taxametre, kontrolapparater,  

 printere, kørebøger m.v.
De organisationer og myndigheder, der har været repræsenteret i udvalget,  

 har i foråret 1995 tillige haft mulighed for at afgive en skriftlig udtalelse  

 i sagen med henblik på præcisering/justering af de i udvalget tilkendegivne  

 synspunkter.
Udvalgsrapporten har endvidere været forelagt andre berørte  

 organisationer m.fl.
Resultatet af denne høring har i store træk bekræftet de  

 ovenfor nævnte »varierede« holdninger til de enkelte elementer i  

 hyrekørselovgivningen.
4. Trafikministeriets overvejelser vedrørende en revideret  

 hyrekørselsordning 4.1. EU-lovgivningen Indledningsvis bemærkes, at der ikke er fastsat EU-forskrifter vedrørende  

 hyrekørsel, bortset fra et direktiv fra 1976 om mekaniske taxametre m.v., som  

 alene er en handels- og markedsføringsforskrift.
Europa-Kommissionen har for et par år siden indsamlet oplysninger fra  

 medlemslandene vedrørende regler for hyrekørselsvirksomhed i disse lande.  

 Kommissionen har endvidere afholdt møder med repræsentanter for  

 medlemslandene, og der synes at være en almindelig holdning i medlemslandene  

 til, at der bør ske en stramning af reglerne i medlemsstaternes lovgivning om  

 adgang til hyrekørselserhvervet.
Det er på nuværende tidspunkt imidlertid  

 ikke muligt at udtale sig om, hvorvidt og i givet fald i hvilken form og  

 hvornår, Kommissionen måtte fremlægge et forslag vedrørende  

 hyrekørselsvirksomhed.
 Uanset at der således ikke er fastsat fællesskabsforskrifter vedrørende  

 hyrekørselsvirksomhed, forekommer det nærliggende at overveje, om de krav,  

 der er fastsat på buskørselsområdet (befordring i motorkøretøjer indrettet  

 til befordring af flere end 9 personer, føreren medregnet) i EU's direktiv  

 74/562/EØF, som ændret ved direktiv 89/438/EØF, om adgang til erhvervet med  

 personbefordring ad landevej i indenlandsk og international transport,  

 tilsvarende bør danne grundlag for fastsættelse af adgangskrav for så vidt  

 angår erhvervsmæssig personbefordring i motorkøretøjer, der er indrettet til  

 befordring af højst 9 personer, føreren medregnet.
I det nævnte direktiv er anført vigtigheden af at foreskrive indførelse af  

 fælles regler for adgang til erhvervet med henblik på at sikre en forbedring  

 af vognmandens kvalifikationer.
Det fremgår ligeledes, at denne forbedring  

 kan bidrage til en sanering af markedet, en kvalitativ forbedring af den  

 ydede tjeneste til gavn for de rejsende, vognmændene og økonomien som helhed  

 samt en forbedring af færdselssikkerheden.
På denne baggrund er der i  

 direktivet fastsat regler vedrørende vognmandens hæderlighed, økonomiske evne  

 og faglige dygtighed.
4.2. Adgangen til erhvervet I lov om buskørsel er der opstillet følgende krav til en person, der skal  

 have tilladelse til erhvervsmæssig personbefordring med bus:
adansk indfødsret, abopæl her i landet, aikke umyndiggjort eller under lavværgemål, ahverken anmeldt betalingsstandsning eller under konkurs, aikke betydelig forfalden gæld til det offentlige, hvorved forstås beløb i  

 en størrelsesorden 50.000 kr. og derover, aøkonomisk grundlag for at drive virksomheden forretningsmæssigt  

 forsvarligt, aikke dømt for strafbart forhold, der begrunder nærliggende fare for  

 misbrug af adgangen til at udføre vognmandsvirksomhed, jf. straffelovens §  

 78, stk. 2, ai faglig henseende kvalificeret til at drive vognmandsvirksomhed og  

 samtidig egnet til at kunne udøve denne virksomhed på forsvarlig måde og i  

 overensstemmelse med god skik inden for branchen.
 I henhold til busloven kan tilladelse meddeles aktieselskaber eller  

 anpartsselskaber, der har en godkendt ansvarlig leder, der faktisk og  

 vedvarende forestår virksomhedens buskørsel.
I busbekendtgørelsen er det nærmere fastsat, for så vidt angår kravet til  

økonomisk grundlag, at ansøgeren ved ansøgning om indtil to  

 tilladelser skal dokumentere at have egne kontante midler eller andre værdier  

 på i alt mindst 100.000 kr.
Ved ansøgning om yderligere tilladelser forhøjes  

 beløbet med 25.000 kr. for hver ekstra tilladelse.
Der kan i stedet stilles  

 sikkerhed for tilsvarende beløb af et pengeinstitut eller forsikringsselskab.
 For så vidt angår faglige kvalifikationer er det i  

 busbekendtgørelsen fastsat, at ansøgeren inden for de seneste 10 år skal have  

 gennemgået et af Trafikministeriet godkendt kursus og ved skriftlig prøve  

 have dokumenteret færdigheder i en række nærmere beskrevne emner (retlige  

 forhold, virksomhedsledelse, bestemmelser vedrørende personbefordring,  

 tekniske forhold, færdselssikkerhed m.v.), samt have været beskæftiget i  

 mindst 3 i en virksomhed, der udfører personbefordring, år (eller have  

 tilladelse til godskørsel for fremmed regning).
 Det foreslås i overensstemmelse med ovenstående, at trafikministeren  

 bemyndiges til i bekendtgørelsesform at fastsætte lignende regler vedrørende  

 adgang til hyrekørselserhvervet.
4.3. Hyrekørselsvirksomhed i selskabsform Under hensyntagen til den stedfundne udvikling inden for andre erhverv  

 synes der ikke at være grundlag for at opretholde en bestemmelse om, at  

 hyrekørselsvirksomhed alene kan drives som personlig virksomhed.
Det foreslås  

 derfor samtidig, at hyrekørselsvirksomhed kan drives i selskabsform i  

 overensstemmelse med de principper, der er fastsat på buskørselsområdet.
4.4. Førere Det er ligeledes ministeriets opfattelse, at der er behov for opstramning  

 af kravene til hyrevognsførere og førere i øvrigt af de af loven omfattede  

 motorkøretøjer i erhvervsmæssig personbefordring.
Det foreslås således, at  

 trafikministeren bemyndiges til at fastsætte regler vedrørende disse føreres  

 faglige kvalifikationer og vandel.
4.5. Sygetransport, speciel hyrekørsel, partsbevillinger Med hensyn til sygetransport, som for øjeblikket ikke er reguleret,  

 er det ministeriets opfattelse, at der for denne type af erhvervsmæssig  

 personbefordring gør sig de samme hensyn gældende som for de ovenfor angivne  

 vedrørende adgang til hyrekørselserhvervet.
Det foreslås derfor, at  

 trafikministeren bemyndiges til at indføre en tilladelsesordning for  

 sygetransport og fastsætte tilsvarende adgangskrav som for  

 hyrekørselsvirksomhed.
Det er ministeriets opfattelse, at den eksisterende bestemmelse om  

 udstedelse af bevillinger til »specielle formål«, som er  

 betinget af, at motorkøretøjet alene benyttes til befordring af nærmere  

 bestemte kategorier af personer efter særlig aftale (limousinekørsel,  

 institutionskørsel, skolekørsel m.v.), bør ophæves, idet bestemmelsen har  

 givet anledning til utallige afgrænsningsproblemer i forhold til den  

 almindelige hyrekørsel, og idet den omhandlede kørsel lige så formålstjenligt  

 kan udføres som almindelig hyrekørsel.
Kun for så vidt angår bevilling til  

limousinekørsel bibeholdes bestemmelsen, da denne form for hyrekørsel  

 opfylder et særligt behov, der kun vanskeligt kan opfyldes af almindelige  

 hyrevogne.
 De eksisterende regler om partsbevillinger er ikke medtaget i  

 lovforslaget, da disse ikke længere anses for hensigtsmæssige.
4.6. Klageadgang De eksisterende regler vedrørende klage over afgørelser truffet af den  

 bevillingsudstedende myndighed, f.eks. vedrørende bevillingstilbagekaldelse,  

 indebærer, at en afgørelse i visse tilfælde kan indbringes for ministeren og  

 i andre tilfælde kan forlanges indbragt for domstolene - med eller uden  

 opsættende virkning.
 Det foreslås at simplificere dette klagesystem på en sådan måde, at  

 afgørelser om tilbagekaldelse af bevillinger m.v. altid kan forlanges  

 indbragt for domstolene, og således at anmodning herom har opsættende  

 virkning.
4.7. Bemyndigelser, antalsbegrænsning og tilslutningspligt Den eksisterende bemyndigelsesbestemmelse i lovens § 6 har i flere  

 tilfælde været udsat for kritik under henvisning til, at denne ikke har  

 tilstrækkelig klar hjemmel i forhold til visse bestemmelser i de i medfør af  

 loven udstedte bekendtgørelser.
Lovforslaget indeholder på denne baggrund en  

 langt mere specificeret bemyndigelsesbestemmelse til ministeren.
Bestemmelsen  

 er i princippet opbygget på samme måde som den tilsvarende  

 bemyndigelsesbestemmelse på buskørselsområdet.
 Idet der i øvrigt herom henvises til lovforslagets specielle bemærkninger,  

 skal to af bemyndigelsespunkterne nævnes her.
Det ene punkt er forslaget om, at trafikministeren skal kunne udstede  

 regler om kommunalbestyrelsens (hyrevognsnævnets) fastsættelse af antallet  

 af bevillinger.
Efter den gældende lov fastsætter kommunalbestyrelsen  

 (hyrevognsnævnet) antallet af bevillinger inden for sit område ud fra  

 hensynet til 1) antallet af allerede udstedte bevillinger og udnyttelsen af  

 disse samt hensynet til 2) en rimelig betjening af publikum inden for hele  

 bevillingsområdet.
Trafikministeren vil således kunne fastsætte tilsvarende  

 regler, der indebærer en antalsbegrænsning af bevillingsantallet.  

 Trafikministeren vil imidlertid - såfremt der skulle blive fastsat krav herom  

 fra EU's side, eller såfremt forholdene i øvrigt måtte tale herfor - kunne  

 ophæve antalsbegrænsningen.
Forinden beslutning herom måtte blive truffet,  

 vil berørte organisationer og myndigheder blive anmodet om en udtalelse i  

 sagen.
Det andet punkt er forslaget om, at trafikministeren fastsætter regler om  

 godkendelse og drift af bestillingskontorer, herunder om pligt for en  

 bevillingshaver til at være tilsluttet et bestillingskontor.
Efter den  

 gældende lovgivning er der pligt til at være tilsluttet et bestillingskontor,  

 såfremt antallet af bevillingshavere i kommunen er 10 eller derover.  

 Trafikministeren vil således kunne fastsætte regler om opretholdelsen af  

 tilslutningspligten, idet han samtidig vil kunne fastsætte, at  

 tilslutningspligten f.eks. først indtræder, når antallet af bevillinger er 20  

 eller derover, hvilket er fundet hensigtsmæssigt af  

 »provinstaxivognmændene« (CAT). Trafikministeren vil - såfremt der  

 måtte blive fremsat krav herom fra EU's side, eller såfremt forholdene i  

 øvrigt måtte tale herfor - kunne ophæve tilslutningspligten.
Forinden  

 beslutning herom måtte blive truffet, vil berørte organisationer og  

 myndigheder blive anmodet om en udtalelse.
4.8. Kurser, betaling Forslaget indebærer som nævnt, at de tilladelsesudstedende myndigheder  

 skal foretage en mere dybtgående - og derved i visse tilfælde mere  

 ressourcekrævende - undersøgelse af ansøgerens forhold.
De foreslåede  

 muligheder for opkrævning af betaling for behandling af ansøgning,  

 udstedelse af bevillinger m.v. skulle dog samtidig give tilsvarende indtægter  

 til henholdsvis kommunerne og Storkøbenhavns Hyrevognsnævn.
 De kurser, som ansøgere forudsættes at gennemgå, vil kunne afholdes  

 af kommunerne (Storkøbenhavns Hyrevognsnævn) eller andre efter godkendelse af  

 de tilladelsesudstedende myndigheder mod opkrævning af betaling for de med  

 kurset forbundne udgifter.
4.9. Opfølgning Generelt bemærkes om lovforslaget, at dette er opbygget på samme måde som  

 busloven, der er udformet i overensstemmelse med EU's retsforskrifter.  

 Forslaget til ændret hyrekørselslov er således forberedt til eventuelle  

 kommende EU-retsforskrifter på dette område.
 Trafikministeriet vil - bl.a. i lyset af eventuelt kommende  

 EU-retsforskrifter - senest den 1. juli 1999 foretage en gennemgang af  

 administrationen af hyrekørselslovgivningen med henblik på vurdering af  

 behovet for ændringer eller justeringer af lovgivningen.
 5. Bekendtgørelser om hyrekørsel m.v.
 Ministeriet vil med henblik på lovens gennemførelse udarbejde reviderede  

 bekendtgørelser vedrørende den af loven omhandlede personbefordring  

 (hyrekørsel, sygetransport). Disse bekendtgørelser vil, forinden de udstedes,  

 blive forelagt berørte myndigheder og organisationer til udtalelse.
6. Forslagets erhvervsøkonomiske konsekvenser Lovforslaget har den direkte erhvervsøkonomiske konsekvens, at  

 sygetransport gøres tilladelsespligtig.
Lovforslaget har endvidere den  

 indirekte erhvervsøkonomiske konsekvens, at lovforslagets vedtagelse vil  

 medføre en højnelse af standarden inden for hyrekørselserhvervet, efterhånden  

 som nye bevillinger udstedes efter prøvelse af ansøgernes økonomiske  

 baggrund, faglige kvalifikationer og vandel.
Også med hensyn til førere af de  

 af loven omfattede motorkøretøjer vil forslaget om krav til faglige  

 kvalifikationer og vandel generelt medføre, at der vil kunne tilbydes de, der  

 befordres, en bedre ydelse.
 De foreslåede krav vedrørende adgang til erhvervet medfører, at ansøgere  

 skal deltage i kursusvirksomhed samt dokumentere opfyldelse af krav  

 vedrørende økonomisk baggrund og vandel over for de tilladelsesudstedende  

 myndigheder.
7. Forslagets administrative konsekvenser Lovforslaget vil i mindre omfang medføre merudgifter for kommunerne  

 (Storkøbenhavns Hyrevognsnævn) i forbindelse med en mere dybtgående  

 behandling af ansøgninger om tilladelse og godkendelser.
Kommunerne  

 (Storkøbenhavns Hyrevognsnævn) vil endvidere kunne blive påført øgede  

 udgifter (bl.a. advokatomkostninger) i forbindelse med den forudsatte  

 domstolsprøvelse af tilbagekaldelser m.v.
Der vil dog samtidig kunne ske en  

 udgiftsdækning gennem opkrævning af betaling for behandling af ansøgninger og  

 udstedelse af tilladelser m.v., jf. pkt. 4.8.
8. Lovforslagets miljømæssige konsekvenser Lovforslaget har ikke miljømæssige konsekvenser.
9. Forholdet til EU-retten Som nævnt under pkt. 4.1. er der ikke fastsat fællesskabsforskrifter for  

 hyrekørselsvirksomhed.
I relation til Traktatens bestemmelser bemærkes, at  

 den påtænkte videreførelse af antalsbegrænsningen af bevillinger til  

 hyrekørsel og pligten til at være tilsluttet et bestillingskontor, som  

 hidtil, er udtryk for en generel erhvervsretlig regulering.
Denne regulering  

 vil blive administreret uden hensyntagen til EU-borgeres nationalitet.  

 Lovforslaget har således ikke EU-retlige aspekter, bortset fra at det i sin  

 opbygning og indhold er forberedt på eventuelt kommende EU-retforskrifter på  

 dette område.
10. Høring Forslaget er forud for fremsættelsen sendt til høring hos de myndigheder,  

 organisationer m.fl., der berøres af forslaget.
Bemærkninger til lovforslagets enkelte bestemmelser Til § 1 Ved den foreslåede bestemmelse bibeholdes bevillingssystemet som grundlag  

 for udførelse af hyrekørsel.
Dette betyder, som hidtil, at den, der ønsker at  

 udføre hyrekørsel, skal ansøge om og erhverve bevilling hertil, forinden  

 vedkommende får ret til at udføre denne form for erhvervsmæssig  

 personbefordring.
Der vil, som hidtil, blive krævet en bevilling pr.  

 motorkøretøj, der benyttes til hyrekørsel.
Den gældende lov indeholder to undtagelser fra bevillingskravet.
Bevilling  

 er således ikke påkrævet, såfremt det pågældende motorkøretøj (indrettet til  

 befordring af højst 9 personer, føreren medregnet) udelukkende benyttes til  

 sygetransport eller almindelig rutekørsel i henhold til § 2, stk. 2, i lov om  

 buskørsel.
Ifølge lovforslaget er det alene sidstnævnte undtagelse, der fortsat er  

 gældende.
Sygetransport gøres således tilladelsespligtig på samme måde som  

 hyrekørselsvirksomhed.
Dette betyder, at der vil blive fastsat krav  

 (økonomisk baggrund, faglige kvalifikationer og vandel m.v.) vedrørende  

 adgang til dette erhverv.
Disse krav vil indholdsmæssigt svare til de  

 samtidig foreslåede adgangskrav til hyrekørselserhvervet.
Opfylder en ansøger  

 disse krav, kan den kompetente myndighed (Kommunalbestyrelsen/Storkøbenhavns  

 Hyrevognsnævn) udstede tilladelse til sygetransport.
Der udstedes en  

 tilladelse pr. køretøj.
Der henvises i øvrigt til de almindelige  

 bemærkninger.
Bestemmelsen i stk. 2 er ny og omhandler den såkaldte  

 cabotagekørsel, som kendes fra bus- og godskørselsområdet.
På disse to  

 områder er der i EU fastsat bestemmelser i medfør af Traktatens art. 75, stk.  

 1, litra b, ifølge hvilken Rådet fastsætter »de betingelser, under  

 hvilke transportvirksomheder har adgang til at udføre interne transporter i  

 en medlemsstat, hvor de ikke er hjemmehørende«.
Der er ganske vist ikke  

 fastsat EU-retsforskrifter vedrørende hyrekørselsvirksomhed, herunder  

 cabotagekørsel, men Kommissionen har foretaget nogle indledende undersøgelser  

 på dette område, bl. a. ved indhentning af oplysninger om lovgivningen og  

 tilrettelæggelsen af hyrekørselsvirksomhed i de enkelte medlemslande.
Med den  

 nævnte bestemmelse er hyrekørselsloven således forberedt til eventuelt  

 kommende EU-regler på dette område.
 Den eksisterende bestemmelse i lovens § 1, stk. 2, hvorefter  

 trafikministeren kan fastsætte nærmere regler om afmærkning af  

 motorkøretøjer, udstyr og krav til førerens uddannelse for så vidt angår  

 sygetransport, er af overskuelighedsgrunde flyttet til den generelle  

 bemyndigelsesbestemmelse i § 10 i lovforslaget.
 Den eksisterende bestemmelse i lovens § 1, stk. 3, om, at en  

 bevillingshaver, der har tilladelse til at udføre »turist- og  

 bestillingskørsel« i henhold til § 10 i lov om buskørsel, efter  

 trafikministerens godkendelse, kan benytte et motorkøretøj indrettet til  

 befordring af indtil 15 personer, føreren medregnet, til hyrekørsel, er ikke  

 medtaget i lovforslaget, idet en sådan særregel ikke findes hensigtsmæssig.  

 Ansøgninger herom har i øvrigt kun i yderst begrænset antal været forelagt  

 ministeriet.
Til § 2 Ved bestemmelsen fastsættes det, at den kompetente myndighed med hensyn  

 til udstedelse af bevilling til hyrekørsel er kommunalbestyrelsen i den  

 kommune, hvori ansøgeren har (eller agter at have) sit forretningssted  

 (Storkøbenhavns Hyrevognsnævn i det storkøbenhavnske område - omfattende  

 kommunerne i Københavns Amt samt Københavns og Frederiksberg Kommuner). Dette  

 svarer til den gældende ordning.
Den eksisterende bestemmelse i lovens § 2, stk. 2, om, at  

 kommunalbestyrelsen (Storkøbenhavns Hyrevognsnævn) fastsætter antallet af  

 bevillinger i det pågældende område ud fra nærmere angivne kriterier, er ikke  

 medtaget i lovteksten.
Det er derimod fastsat i bemyndigelsesbestemmelsen i §  

 10, at trafikministeren kan fastsætte regler om kommunalbestyrelsens  

 (hyrevognsnævnets) begrænsning af antallet af bevillinger til hyrekørsel.
Der  

 henvises til det anførte herom i de almindelige bemærkninger og  

 bemærkningerne til § 10.
Bestemmelsen i stk. 2 vedrører den særlige form for speciel  

 hyrekørsel, der kategoriseres som limousinekørsel.
Herved forstås kørsel i  

 særligt indrettede - ofte store luksuøse - biler i form af  

 repræsentationskørsel, »executivkørsel« og lignende.
De  

 eksisterende regler vedrørende bevilling til speciel hyrekørsel i øvrigt  

 (skolekørsel, institutionskørsel m.v. på grundlag af særlig aftale herom) er  

 derimod ikke medtaget i lovforslaget.
Dette skyldes, at reglerne har givet  

 anledning til utallige afgrænsningsproblemer i forhold til den almindelige  

 hyrekørsel, og idet den omhandlede kørsel lige så formålstjenligt kan udføres  

 som almindelig hyrekørsel.
Kun for så vidt angår limousinekørsel er der tale  

 om opfyldelse af særlige behov, der kun vanskeligt kan foretages af  

 almindelige hyrevogne.
Storkøbenhavns Hyrevognsnævn har oprettet et kontaktudvalg, hvori deltager  

 repræsentanter for bestillingskontorer og organisationer i det  

 storkøbenhavnske område.
I flere af landets kommuner er der tilsvarende  

 oprettet »hyrevognsnævn« med deltagelse af repræsentanter for  

 erhvervet.
Disse rådgivende udvalg/nævn findes nyttige, men det er dog fundet  

 mest hensigtsmæssigt at lade de bevillingsudstedende myndigheder selv træffe  

 afgørelse om, hvorvidt og på hvilken måde sådanne kontaktudvalg m.v. skal  

 etableres.
Der er derfor ikke medtaget bestemmelser herom i lovforslaget.
Bestemmelsen i stk. 3 udvider kommunalbestyrelsens  

 (hyrevognsnævnets) kompetence til at omfatte udstedelse af tilladelse til  

 sygetransport, jf. de almindelige bemærkninger.
Da sygetransport ikke er  

 underkastet en geografisk eller antalsmæssig begrænsning, er det  

 tilstrækkeligt, at der opnås tilladelse i den kommune (område), hvor  

 hovedkontoret for sygetransportvirksomheden er beliggende.
Til § 3 Bestemmelsen er udformet efter samme principper som den tilsvarende  

 bestemmelse i busloven og godskørselsloven.
 Den foreslåede § 3, der svarer til § 12 i lov om buskørsel og § 3 i lov om  

 godskørsel, fastsætter de krav, der skal være opfyldt, for at en bevilling  

 kan meddeles i henhold til § 1.
 Kravet i stk. 1, nr. 1-4, er ikke indeholdt i den nuværende  

 hyrekørselslov, men svarer til de krav, der sædvanligvis stilles i anden  

 lovgivning vedrørende virksomhed, hvortil der kræves godkendelse, tilladelse,  

 bevilling eller lignende.
Bestemmelsen om umyndige og personer under værgemål er dog tilpasset  

 terminologien i værgemålsloven, jf. lov nr. 388 af 14. juni 1995, der træder  

 i kraft den 1. januar 1997. Således findes personer, der opfylder  

 betingelserne for at komme under værgemål efter værgemålslovens § 5 eller §  

 7, ikke at burde gives tilladelse til hyrekørsel eller sygetransport.  

 Baggrunden herfor er, at da personer, der opfylder betingelserne for at komme  

 under værgemål efter de nye regler, ikke fuldt ud er i stand til at tage vare  

 på deres egne anliggender, må det være udgangspunktet, at de pågældende  

 heller ikke skal have adgang til at udøve et erhverv, hvortil der kræves  

 autorisation.
For så vidt angår samværgemål, er der lagt vægt på den store  

 lighed, der er mellem dette værgemål og det nuværende lavværgemål.
Kravet i stk. 1, nr. 5, om, at en tilladelsesindehaver ikke må have  

 betydelig forfalden gæld til det offentlige, svarer til bestemmelsen, der  

 gennemførtes ved lov nr. 408 af 6. juni 1991 om ændring af lov om hyrekørsel.  

 Det fremgår af bemærkningerne til denne lov, at der ved betydelig gæld  

 forstås skyldige beløb af en vis størrelse.
Har en ansøger således forfalden  

 gæld til det offentlige i en størrelsesorden af ca. 50.000 kr., vil dette i  

 almindelighed være tilstrækkeligt til at nægte ansøgeren bevilling til  

 hyrekørsel.
Det er ikke afgørende, om gælden vedrører hyrekørselsvirksomheden  

 i henhold til en tidligere eller en eksisterende bevilling.
Anden gæld, der  

 hidrører fra tidligere virksomhed eller ansættelsesforhold, vil kunne medføre  

 nægtelse, såfremt gælden er af en sådan størrelse, at det må antages, at der  

 fremtidig vil opstå restancer til det offentlige, hvis der gives bevilling  

 til hyrekørselsvirksomhed.
Ved vurderingen af, om der foreligger en væsentlig  

 gældspost, må der tages hensyn til den almindelige pris- og lønudvikling.  

 Dette regelsæt vil ifølge lovforslaget omfatte sygetransport, godkendelse af  

 ansvarlig leder m.v.
 Kravet i stk. 1, nr. 6, om, at ansøgeren skal have den fornødne  

 økonomiske baggrund, svarer til bestemmelserne i lov om buskørsel og lov om  

 godskørsel.
Kravet om økonomisk baggrund skal sikre en højere grad af økonomisk  

 forsvarlig drift.
Kravet opfyldes ved, at ansøgeren enten råder over en  

 nærmere fastsat egenkapital, eller ved at der stilles bankgaranti.
På buskørselsområdet skal ansøgeren ved ansøgning om indtil to tilladelser  

 dokumentere at have egne kontante midler på 100.000 kr. eller få et  

 forsikringsselskab eller et pengeinstitut til at stille tilsvarende  

 sikkerhed.
Ved ansøgning om yderligere tilladelser forhøjes beløbet med  

 25.000 kr. for hver ekstra tilladelse.
 På godskørselsområdet vedtog Folketinget i december 1994 en lovændring,  

 der medførte, at de tilsvarende krav ændredes til, at der efter den 1. januar  

 1995 kræves 150.000 kr. i egenkapital for de to første tilladelser og 30.000  

 kr. for hver ekstra tilladelse til godskørsel.
 Kravet i stk. 1, nr. 7, om, at vedkommende ikke må være dømt for  

 strafbart forhold, der begrunder en nærliggende fare for misbrug af adgangen  

 til at udføre hyrekørselsvirksomhed m.v., er indeholdt i § 7, stk. 1, nr.1, i  

 den gældende lov, og tilsvarende bestemmelser er indeholdt i anden lovgivning  

 om tilladelsesordninger.
Henvisningen i bestemmelsen til straffelovens § 78, stk. 2, indebærer, at  

 den skal fortolkes på samme måde som straffelovens bestemmelser.
Hvorvidt det  

 pådømte strafbare forhold begrunder en nærliggende fare for misbrug af  

 adgangen til at udøve hyrekørselsvirksomhed m.v., afhænger således først og  

 fremmest af, om det begåede forhold efter sin art kan bevirke en særlig fare  

 for kriminalitet i forbindelse med udøvelsen af hyrekørselsvirksomhed m.v.
Ved farebedømmelsen er det afgørende, hvilken risiko der er for  

 tilbagefald for netop denne person.
Der må derfor tages hensyn til de  

 omstændigheder, hvorunder forholdet blev begået, forbrydelsens grovhed og  

 udførelsesmåde, den pågældendes personlige forhold på gerningstidspunktet, om  

 det er førstegangskriminalitet eller gentagelse, og - ikke mindst - hvor lang  

 tid der er gået siden lovovertrædelsen.
Efter bestemmelsen i stk. 1, nr. 8, 1. led, skal en ansøger i  

 faglig henseende være kvalificeret til at udøve den af loven omfattede  

 virksomhed, hvorfor der kan fastsættes krav om, at vedkommende i et nærmere  

 antal år skal have været beskæftiget i tilsvarende eller beslægtet  

 virksomhed, og herigennem have opnået kendskab til erhvervet.
Der vil blive  

 fastsat krav om obligatorisk deltagelse i et godkendt kursus med et nærmere  

 angivet indhold for at sikre, at ansøgeren har kendskab til de økonomiske og  

 retlige vilkår, der gælder for hyrekørsel.
Det er endvidere efter bestemmelsen i stk. 1, nr. 8, 2. led, en  

 betingelse for meddelelse af bevilling, at ansøgeren gør det antageligt, at  

 han vil kunne udøve den af loven omfattede virksomhed på fornuftig måde og i  

 overensstemmelse med god skik inden for branchen.
Bestemmelsen findes ikke i  

 den nuværende lov, men svarer til reglerne på bus- og godskørselsområdet.
I bemærkningerne til det den 9. oktober 1991 fremsatte forslag til lov om  

 ændring af lov om buskørsel, jf. lov nr. 840 af 18. december 1991, er der  

 vedrørende udøvelse af vognmandsvirksomhed på »forsvarlig  

 måde« anført, at dette - udover tilfælde hvor der er begået et eller  

 flere strafbare forhold - omfatter forhold, der ikke har medført  

 strafferetlig tiltale, herunder at ansøgeren i en anden virksomhed har  

 tilsidesat hensynet til sine kunder.
Endvidere kan, ifølge de nævnte  

 forarbejder, omstændighederne ved en eventuel konkurs, betalingsstandsning  

 m.v. medføre, at den pågældende ikke kan anses at kunne udøve virksomheden på  

 forsvarlig måde.
 For så vidt angår »god skik inden for branchen« er der i  

 de samme forarbejder anført, at den pågældende skal kunne leve op til de  

 inden for branchen gældende regler og kutymer for god og sædvanlig, faglig  

 kompetent transportvirksomhed.
 I henhold til de nævnte forarbejder til busloven vil tilfælde, hvor en  

 person, der har været ansvarlig for driften af en tidligere virksomhed eller  

 i væsentlig grad bestemmende for driften, og som har udvist en sådan grad af  

 ringe faglige kvalifikationer og evne til at drive virksomheden økonomisk  

 forsvarligt, at han af denne grund er blevet anset for ude af stand til at  

 drive fremtidig vognmandsvirksomhed på forsvarlig måde og i overensstemmelse  

 med god skik inden for branchen, også kunne danne grundlag for en  

 tilbagekaldelse af tilladelsen til erhvervsmæssig personbefordring eller  

 godkendelsen som ansvarlig leder for et selskab.
 Kravet til forsvarlig drift og efterlevelse af god skik inden for branchen  

 er således ikke i buslovgivningen begrænset til uredelighed eller  

 »dadelværdige« forhold, men omfatter tilfælde, hvor den pågældende  

 i sin tidligere virksomhed har dokumenteret mangel på evne til at drive  

 virksomheden økonomisk og forretningsmæssigt forsvarligt.
 Med indførelsen af en identisk bestemmelse i hyrekørselsloven tilsigtes  

 der en lignende tilstand inden for hyrekørsels- og sygetransporterhvervet,  

 således at der kan gennemføres en sanering af erhvervene, navnlig af hensyn  

 til virksomhedernes kreditorer - herunder det offentlige.
Bestemmelsen i stk. 2 medfører, at kravet om dansk indfødsret og  

 bopæl bortfalder i det omfang, dette har hjemmel i international aftale eller  

 ved bestemmelser fastsat af trafikministeren.
Traktatens bestemmelser om  

 etablering gælder for vognmandsvirksomhed, og derfor gælder det foreslåede  

 krav om indfødsret og bopæl ikke for personer, der er omfattet af den nævnte  

 bestemmelse.
Trafikministeren kan i øvrigt fastsætte, at kravet om dansk  

 indfødsret m.v. ikke skal gælde for f.eks. nordiske statsborgere.
Det fremgår af stk. 3, at afgørelse om nægtelse af tilladelse efter  

 stk. 1, nr. 7, indebærer, at afgørelsen på begæring af ansøgeren eller den  

 tilladelsesudstedende myndighed skal indbringes for domstolene af  

 anklagemyndigheden, jf. straffelovens § 78, stk. 3. Såfremt nægtelsen  

 godkendes af domstolene, kan spørgsmålet på ny indbringes for retten, dog  

 tidligst efter 2 års forløb.
Efter retsplejelovens § 684, stk. 1, nr. 4,  

 behandles sagen for domstolene i strafferetsplejens former.
Til § 4 I henhold til den gældende hyrekørselslov kan hyrekørselsvirksomhed alene  

 udføres som personlig virksomhed.
Under hensyntagen til den stedfundne  

 udvikling inden for andre erhverv siden hyrekørselslovens ikrafttræden findes  

 det formålstjenligt at åbne mulighed for, at hyrekørselsvirksomhed - i lighed  

 med retstilstanden inden for f.eks. erhvervsmæssig buskørsel - kan udføres i  

 selskabsform.
Adgangen til at udføre hyrekørsel i selskabsform vil således  

 gøre det muligt at udøve hyrekørselserhvervet på en mere effektiv og  

 hensigtsmæssig måde.
Der vil herved tillige blive fjernet eventuel tvivl  

 vedrørende EU's regler om etablering.
 For så vidt angår sygetransport er der under den gældende lovgivning ingen  

 lignende begrænsninger med hensyn til hvilke former, denne virksomhed kan  

 udføres under.
 Forslaget til § 4 svarer til § 13 i busloven.
Tilladelse til hyrekørsel (inklusive limousinekørsel) og sygetransport kan  

 således efter lovforslaget udstedes til et selskab eller en anden juridisk  

 person, såfremt betingelserne herfor i lovforslagets § 3, stk. 1, nr. 4, 5, 6  

 og 8, 2. led, er opfyldt.
Bestemmelsen i § 3, stk. 1, nr. 8, 2. led, kan  

 anvendes således, at der nægtes tilladelse til et selskab, hvor personkredsen  

 bag dette helt eller delvist ikke selv vil kunne få udstedt en tilladelse  

 f.eks. på grund af, at de pågældende tidligere ikke har drevet  

 transportvirksomhed på forsvarlig måde eller i overensstemmelse med god skik  

 inden for branchen.
 Det er endvidere en betingelse for at opnå tilladelse, at der i selskabet  

 m.v. er ansat en godkendt ansvarlig leder, som skal opfylde betingelserne i §  

 3, stk. 1, nr. 1-5, 7 og 8.
 Den ansvarlige leder skal faktisk og vedvarende forestå  

 hyrekørselsvirksomheden m.v., og den tilladelsesudstedende myndighed kan  

 derfor med henblik på sikring heraf, således at der ikke forekommer  

 »stråmandsvirksomhed«, kræve ansættelseskontrakten forelagt til  

 godkendelse, ligesom det kan fastsættes, at vedkommende er  

 tegningsberettiget, og ikke må drive virksomhed ved siden af arbejdet som  

 ansvarlig leder.
En ændring af en personlig drevet virksomhed til selskabsform kræver  

 kommunalbestyrelsens (hyrevognsnævnets) godkendelse i overensstemmelse med de  

 foreslåede bestemmelser.
Idet der er tale om en overførelseslignende  

 situation, er en godkendelse betinget af, at den pågældende har bestemmende  

 indflydelse og samtidig er ansvarlig leder i det nyoprettede selskab.
Såfremt  

 disse betingelser ikke er opfyldt, foreligger der en egentlig  

 bevillingsoverførelse, der kræver Trafikministeriets tilladelse.
Til § 5 I modsætning til den gældende lov, hvorefter hyrekørselsbevillinger  

 udstedes uden tidsbegrænsning (og aldersbegrænsning i øvrigt), d.v.s. således  

 at en bevillingshaver i princippet kan udføre hyrekørsel hele livet på  

 grundlag af samme bevilling, foreslås der indført en tidsbegrænsning af  

 tilladelsesystemet.
Dette system kendes fra buskørselsområdet, hvor  

 tilladelse til erhvervsmæssig buskørsel (EP-tilladelse) udstedes for et  

 tidsrum af højst 8 år.
På hyrekørselsområdet er det fundet hensigtsmæssigt at  

 fastsætte gyldighedsperioden for en tilladelse til højst 10 år.
Såfremt der fastsættes en gyldighedsperiode på under 10 år, skal dette ske  

 ud fra objektive og ikke-diskriminerende kriterier.
Kommunalbestyrelsen  

 (Storkøbenhavns Hyrevognsnævn) kan således kun træffe beslutning om, at en  

 tilladelse skal have en gyldighedsperiode på f.eks. 7 år, hvis denne  

 gyldighedsperiode fastsættes for alle nye tilladelser.
Tidsbegrænsningen af tilladelserne har som konsekvens, at det forud for  

 udløbet af gyldighedsperioden for den udstedte tilladelse - såfremt  

 indehaveren ansøger om fornyelse heraf - skal dokumenteres, at lovgivningens  

 adgangskrav fortsat er opfyldt.
Såfremt den tilladelsesudstedende myndighed  

 konstaterer, at betingelserne for adgangen til erhvervet ikke længere er til  

 stede, træffer denne afgørelse om, at tilladelsen ikke kan fornys, jf.  

 forslagets § 6. Da en ansøger efter lovforslaget vil kunne erhverve  

 tilladelse, herunder bevilling til hyrekørsel, i flere kommuner  

 (Storkøbenhavn), vil der blive fastsat bestemmelser om, at ansøgeren skal  

 forpligtige sig til at meddele alle oplysninger vedrørende dennes  

 bevillingsforhold m.v.
Den, der afgiver urigtige oplysninger til brug for  

 myndighedernes behandling af ansøgningen, kan ifalde bødestraf.
Der kan meddeles en ansøger flere tilladelser, forudsat at betingelserne  

 herfor er til stede.
Dette svarer til ordningen på buskørselsområdet, hvor  

 der kræves en tilladelse for hvert køretøj, der benyttes til udførelse af den  

 af loven omfattede kørsel.
Det bemærkes i denne forbindelse, at jo flere  

 køretøjer, der agtes benyttet til den tilladelsespligtige kørsel, jo  

 skrappere krav til økonomisk baggrund (større egenkapital/garantibeløb) vil  

 den pågældende skulle opfylde, jf. bemærkningerne til § 3.
Tilladelsen skal medbringes under kørslen.
Herved har de kontrollerende  

 myndigheder (politiet) mulighed for at konstatere, om de tilladelsesmæssige  

 forhold er i orden.
Efter den gældende lov skal en tilladelse (bevilling) udnyttes af den, der  

 har opnået denne.
Forbudet mod, at tilladelsen helt eller delvist kan overgå  

 til andre, omfatter salg, bortforpagtning, udleje, udlån, pantsætning,  

 kreditorforfølgning, arv eller lignende.
Der er dog i den gældende hyrekørselslov fastsat en bestemmelse om, at  

 trafikministeren under særlige omstændigheder kan gøre undtagelser fra  

 overførselsforbuddet.
Det er i forarbejderne (lovbemærkningerne) til  

 hyrekørselsloven anført, at »f.eks. vil bevillingen kunne tillades  

 overført til bevillingshaverens ægtefælle, såfremt denne igennem længere tid  

 har deltaget i virksomheden, og bevillingshaveren dør, eller ægteskabet af  

 anden årsag er ophørt.« Ud over det nævnte eksempel vil der også under  

 særlige omstændigheder kunne tillades bevillingsoverførsel til en  

 bevillingshavers livsarving.
Det foreslås, at den særlige undtagelsesregel fra overførelsesforbuddet  

 opretholdes.
Der ligger i denne undtagelsesregel et beskyttelseshensyn over  

 for personer, der driver hyrekørselsvirksomhed, eller nære familiemedlemmer,  

 der gennem længere tid har haft tæt tilknytning til driften af den personlige  

 virksomhed.
Et sådant hensyn eksisterer ikke over for juridiske personer.
 Da adgangen til bevillingsoverførsel alene har relevans i relation til en  

 hyrekørselsordning, der bygger på et begrænset antal bevillinger i lighed med  

 det eksisterende, vil der ikke være tilsvarende behov for en  

 overførselsadgang for så vidt angår sygetransport, der ikke er omfattet af  

 nogen antalsbegrænsning.
Kravet om at indehaveren af en tilladelse skal følge de bestemmelser om  

 løn- og arbejdsvilkår for chauffører, der findes i de pågældende kollektive  

 overenskomster, findes tilsvarende på bus- og godskørselsområdet.
Sigtet med  

 bestemmelsen er at bidrage til udviklingen af sunde konkurrencevilkår samt -  

 for så vidt angår de i de kollektive overenskomster indeholdte regler om  

 arbejdstid og lignende vilkår - at fremme færdselssikkerheden.
Bestemmelsen  

 tager primært sigte på de situationer, der indebærer konkurrenceforvridning.
Til §§ 6-7 Reglerne i den eksisterende lov bygger på et to-strenget system for  

 så vidt angår tilbagekaldelsesgrundlaget og klageadgang i tilfælde af  

 bevillingstilbagekaldelse m.v.
 Kommunalbestyrelsen (Storkøbenhavns Hyrevognsnævn) kan således  

 tilbagekalde en bevilling eller en godkendelse i henhold til den nugældende  

 lovs § 8, stk. 1, såfremt indehaveren har »gjort sig skyldig i grov  

 eller oftere gentagne overtrædelser af vilkårene for bevillingen i denne lov  

 eller forskrifter udstedt i medfør af loven.« En afgørelse efter § 8,  

 stk. 1, kan af den afgørelsen vedrører forlanges indbragt for  

 trafikministeren. (Indbringes afgørelsen inden 4 uger efter, at afgørelsen er  

 meddelt den pågældende, får dette opsættende virkning).
Kommunalbestyrelsen (hyrevognsnævnet) kan endvidere i henhold til § 8,  

 stk. 2, i den nugældende lov foretage tilbagekaldelse, såfremt indehaveren af  

 bevilling eller godkendelse »har gjort sig skyldig i andre forhold, der  

 giver grund til at antage, at han ikke fremtidig vil drive virksomheden på  

 forsvarlig måde«, samt i henhold til § 8, stk. 3, såfremt en  

 bevillingshaver har betydelig forfalden gæld til det offentlige.
Afgørelse  

 efter § 8, stk. 2 og 3, kan af den afgørelsen vedrører forlanges indbragt for  

 domstolene. (I førstnævnte tilfælde har dette opsættende virkning, medens det  

 modsatte gælder i sidstnævnte tilfælde).
I lovforslaget er der indført en enstrenget og mere forenklet  

 klageadgang.
Samtidig er beslutningsgrundlaget for tilbagekaldelsen  

 tydeliggjort, idet der mere specifikt henvises til de bestemmelser,  

 indehaveren af en tilladelse m.v. til enhver tid skal opfylde.
Der henvises i  

 denne sammenhæng til bemærkningerne til § 8 i lovforslaget om bortfald af  

 tilladelser m.v., såfremt de nærmere angivne grundlæggende betingelser ikke  

 længere er opfyldt.
Med hensyn til adgangen til at tilbagekalde en tilladelse m.v. på grundlag  

 af betydelig gæld til det offentlige er denne adgang indføjet ved en ændring  

 af hyrekørselsloven i 1991 (lov nr. 408 af 6. juni 1991). Af forarbejderne  

 (lovbemærkningerne) hertil fremgår det, at der ved betydelig gæld forstås  

 beløb af en vis størrelse.
Det fremgår dog samtidig, at der må kræves mere  

 graverende forhold end ved nægtelse af en bevilling, (jf. bemærkningerne til  

 § 3, stk. 1, nr. 5 i lovforslaget), før en bevilling - der måske har været  

 udnyttet i en årrække uden problemer - kan tilbagekaldes under henvisning  

 til, at bevillingshaveren er i restance til det offentlige.
Har tilladelsesindehaveren således en forfalden gæld til det offentlige i  

 størrelsesordenen ca. 100.000 kr., vil dette kunne være tilstrækkeligt til at  

 tilbagekalde tilladelsen.
I vurderingen heraf bør det indgå, om gælden er  

 pludseligt opstået, eller om den gennem længere tid er vokset, og om der i  

 denne forbindelser er truffet effektive foranstaltninger fra  

 tilladelsesindehaverens side til nedbringelse af gælden inden for en rimelig  

 tidsfrist.
Ved afgørelsen om tilbagekaldelse skal der lægges vægt på, om  

 gælden vedrører hyrekørselsvirksomheden m.v.
 Det forudsættes, at den tilladelsesudstedende myndighed forud for en  

 eventuel tilbagekaldelse meddeler tilladelsesindehaveren, hvilke konsekvenser  

 (tilbagekaldelse) en fortsat betydelig restance kan få, således at  

 tilladelsesindehaveren har mulighed for at indfri denne restance inden for en  

 rimelig tidsfrist.
Adgangen til at tilbagekalde eller nægte fornyelse gælder efter forslagets  

§ 6, stk. 3 og 4, også godkendelser meddelt i henhold til loven eller  

 forskrifter udstedt i medfør af loven.
I lighed med den nugældende lovgivning  

 kan sådanne godkendelser omfatte en kommunalbestyrelses godkendelse af et  

 bestillingskontor samt udstedelse af førerkort til chauffører og Statens  

 Bilinspektions godkendelse af taxameterkontrollanter.
Som noget nyt vil  

 godkendelser tillige omfatte godkendelse som ansvarlig leder for et selskab,  

 jf. forslagets § 4, stk. 2.
Ifølge forslagets § 7, stk. 1-3, kan den, der har fået en  

 tilladelse eller godkendelse tilbagekaldt eller nægtet fornyet, forlange  

 afgørelsen herom indbragt for domstolene.
Anmodning herom skal inden 4 uger  

 efter, at afgørelsen er meddelt den pågældende, fremsættes over for  

 vedkommende kommunalbestyrelse (Storkøbenhavns Hyrevognsnævn), der anlægger  

 sag mod den pågældende i den borgerlige retsplejes former.
Tilsvarende gælder  

 i de tilfælde, hvor en tilladelsesindehaver m.v. er blevet nægtet fornyelse  

 af sin tilladelse m.v.
Anmodning om sagsanlæg har opsættende virkning i alle tilfælde.
En sådan  

 regel er indføjet af retssikkerhedsmæssige grunde, særligt under hensyntagen  

 til, at det ikke er en enkelt central myndighed, der træffer afgørelse om  

 tilbagekaldelsen, men derimod lokale myndigheder, der erfaringsmæssigt har  

 forskellige bedømmelsesgrundlag i sådanne tilbagekaldelsessager.
Retten kan  

 ved kendelse bestemme, at den pågældende under sagens behandling ikke må  

 udøve den virksomhed, tilbagekaldelsen eller godkendelsen gælder.
 Det fremgår af § 7, stk. 4, at den særlige fremgangsmåde for sagens  

 indbringelse for domstolene som anført i § 3, stk. 3, finder anvendelse, hvis  

 tilbagekaldelsen eller nægtelsen af fornyelse begrundes i, at indehaveren  

 ikke længere opfylder betingelsen om straffemæssig vandel i § 3, stk. 1, nr.  

 7. Der henvises i øvrigt til bemærkningerne herom under § 3.
Til § 8 Den foreslåede bestemmelse svarer til buslovens og godskørselslovens  

 bestemmelser om bortfald af tilladelser og godkendelser samt midlertidig  

 tilladelse til at fortsætte virksomheden.
Der findes ikke en tilsvarende  

 bestemmelse i den gældende hyrekørselslov.
Bestemmelsen skal sammenholdes  

 med, at de i forslagets § 3, stk. 1, nr. 1-4, (og § 4, stk. 2, jf. § 3, stk.  

 1, nr. 1-4), fastsatte krav er klart konstaterbare.
Ophører en tilladelsesindehaver, en godkendt ansvarlig leder, en godkendt  

 taxameterkontrollant, et godkendt bestillingskontor eller en godkendt fører  

 af de af forslaget omhandlede køretøjer med at opfylde ovennævnte  

 betingelser, medfører dette således, at tilladelsen eller godkendelsen  

 bortfalder.
Krav om dansk indfødsret og myndighed finder naturligvis kun  

 anvendelse på personer.
 Reglerne i stk. 2 indebærer adgang til at kunne fortsætte  

 virksomheden på grundlag af en midlertidig tilladelse, selv om den  

 oprindelige tilladelse er bortfaldet. (Såfremt der i den omhandlede periode  

 sker overtrædelse af lovgivningen m.v., vil adgangen til at fortsætte  

 virksomheden kunne bringes til ophør efter bestemmelserne i §§ 6-7). I  

 særlige tilfælde kan fristen til at udføre midlertidig virksomhed forlænges.  

 Det bemærkes, at de tilsvarende bestemmelser i godskørselsloven ved en  

 ændring af denne lov pr. 1. januar 1995 er blevet præciseret til også at  

 omfatte den situation, at den midlertidige tilladelse efter anmeldelse af  

 betalingsstandsning udnyttes med henblik på rekonstruktion af virksomheden.  

 Denne præcisering af bestemmelsen er medtaget i lovforslaget.
 Bestemmelsen om værgers mulighed for midlertidigt at videreføre  

 virksomheden er tilpasset terminologien i værgemålsloven, jf. lov nr. 388 af  

 14. juni 1995, der træder i kraft den 1. januar 1997.
Da personer, der er under værgemål efter værgemålslovens § 5 eller § 7,  

 ikke fratages den retlige handleevne, vil der i disse tilfælde i princippet  

 være mulighed for, at også den, der er under værgemål, disponerer med hensyn  

 til virksomheden.
En aftale i forbindelse hermed indgået af den pågældende  

 vil dog eventuelt kunne anses for ikke bindende i medfør af reglen i  

 værgemålslovens § 46. Bliver adgangen for den, der er under værgemål, til at  

 disponere på egen hånd et problem i forhold til værgens midlertidige  

 fortsættelse af virksomheden, vil der i øvrigt kunne være grundlag for en  

 ændring af værgemålet, således at den pågældende fratages handleevnen og  

 dermed muligheden for at disponere retligt over virksomheden.
Til § 9 Bestemmelsen svarer i princippet til § 15 i busloven.
Hvis en indehaver  

 ikke afleverer tilladelsen og andre kendetegn (ejerkort,  

 bevillingsnummerplade m.v.), der er udleveret til brug for virksomhedens  

 udøvelse, kan kommunalbestyrelsen (Storkøbenhavns Hyrevognsnævn) i medfør af  

 retsplejelovens regler om umiddelbare fogedforretninger begære sig indsat i  

 besiddelse heraf.
Til § 10 Forslaget til § 10, stk. 1, indeholder bemyndigelse til trafikministeren  

 til at fastsætte en række regler vedrørende administrative forhold, som det  

 findes mere hensigtsmæssigt at regulere i bekendtgørelsesform.
Bestemmelsen  

 svarer i sin opbygning til bestemmelserne i busloven og godskørselsloven,  

 idet der dog er foretaget en opremsning af en række særlige områder inden for  

 hyrekørselsvirksomhed m.v., hvor der kan fastsættes nærmere regler.
Bestemmelsen i nr. 1 er medtaget, således at lovforslaget er  

 forberedt på eventuelt kommende EU retsforskrifter vedrørende erhvervsmæssig  

 personbefordring med motorkøretøjer omfattet af loven.
Der henvises til de  

 almindelige bemærkninger herom.
Efter nr. 2 kan ministeren fastsætte regler om undtagelse fra  

 kravet om tilladelse, herunder afgrænsningen mellem erhvervsmæssig og  

 ikke-erhvervsmæssig personbefordring.
Der er i forarbejderne  

 (lovbemærkningerne) til den eksisterende lov anført følgende vedrørende den  

 nævnte afgrænsning:
»Ved afgrænsningen har man valgt at referere til begrebet  

 erhvervsmæssig personbefordring.
Dette har hidtil (d.v.s. før 1978-loven)  

 været anvendt i færdselslovgivningen til fastsættelse af, hvilke særlige krav  

 der af færdselssikkerhedsmæssige hensyn skal stilles til køretøjets udstyr og  

 føreren.
Der har f.eks. været stillet krav om særligt udstyr, periodisk syn  

 og særligt førerbevis.
Det har imidlertid været vanskeligt at foretage en  

 tilfredsstillende afgrænsning af erhvervsmæssig personbefordring ud fra  

 færdselssikkerhedsmæssige hensyn.
Der er derfor enighed mellem  

 justitsministeriet og ministeriet for offentlige arbejder om, at begrebets  

 betydning bør fastlægges ud fra trafikpolitiske hensyn, og justitsministeriet  

 vil fremover foretage tilsvarende fortolkning af begrebet, hvor dette  

 anvendes i færdselslovgivningen.
I det samtidig forelagte forslag til lov om buskørsel er afgrænsningen af  

 den kørsel, der skal kunne udføres uden tilladelse, fordi den ikke kan anses  

 for at være erhvervsmæssig, ligeledes foretaget ud fra trafikpolitiske  

 hensyn.
Disse hensyn fører dog ikke til, at der skal gælde samme afgrænsning  

 på hyre- som på buskørselsområdet, jfr. i øvrigt bemærkningerne til § 1 i  

 forslaget til lov om buskørsel (1978-loven).
Efter såvel dette lovforslag som forslaget til lov om buskørsel falder  

 vederlagsfri kørsel, hvor der udelukkende befordres personer, der har en  

 nærmere tilknytning til den, der er registreret som ejer af køretøjet, uden  

 for begrebet erhvervsmæssig personbefordring, når kørslen udføres som led i  

 anden virksomhed af ejeren selv eller af en hos denne ansat chauffør.
Som  

 eksempel herpå kan nævnes en fabriks- eller forretningsvirksomheds kørsel med  

 personale og en institutions (f.eks. en skoles eller et ungdomhjems)  

 befordring af institutionens elever.
Endvidere kan nævnes politiets og  

 kriminalforsorgens kørsel med anholdte samt brandvæsenets kørsel med  

 mandskab.
I modsætning til, hvad der gælder efter lovforslaget til lov om buskørsel,  

 anses efter dette lovforslag en erhvervsvirksomheds kørsel med kunder også  

 for at falde uden for erhvervsmæssig personbefordring.
Der stilles altså på  

 hyrekørselsområdet ikke samme krav til tilknytningsforholdet mellem køretøjet  

 og passagererne som på buskørselsområdet.
For at kundekørsel skal kunne  

 udføres frit, kræves det ligesom ovenfor, at den skal udføres vederlagsfrit  

 med et virksomheden tilhørende køretøj og med virksomhedens egen chauffør.
Den, der er registreret som bruger, kan - såfremt brugsretten hidrører fra  

 et normalt leasingforhold, det vil sige, at leasing er et normalt led i  

 leasers erhverv - ligestilles med køretøjets ejer.« Der er i overensstemmelse hermed fastsat nærmere retningslinjer vedrørende  

 afgrænsningen af den ikke-erhvervsmæssige over for den erhvervsmæssige  

 personbefordring (såvel hyrekørsel som buskørsel). I henhold til disse anses  

 kørslen for ikke-erhvervsmæssig, såfremt 1) kørslen udføres vederlagsfrit, 2) af den registrerede ejer eller bruger af motorkøretøjer, eller en ansat  

 hos denne, 3) kørslen er led i anden virksomhed, idet der 4) udelukkende må befordres personer med en nærmere tilknytning til ejeren  

 eller brugeren.
 Ved en ændring den 1. juli 1992 af det nævnte regelsæt blev det tillige  

 muligt (under iagttagelse af betingelserne i øvrigt) at udføre  

 ikke-erhvervsmæssig personbefordring i lejede busser - dog kun inden for  

 Danmarks grænser. (Egentlig privatkørsel (d.v.s. kørsel med den nærmeste  

 familie) i lejede køretøjer indrettet til befordring af højst 9 personer,  

 føreren medregnet, kan som hidtil udføres i såvel Danmark som udlandet).
 Det er ikke umiddelbart hensigten at ændre den eksisterende afgrænsning  

 mellem den ikke-erhvervsmæssige personbefordring og den af lovforslaget  

 omfattede personbefordring, men bestemmelsen giver ministeren mulighed for at  

 foretage ændringer i afgrænsningen, såfremt dette findes hensigtsmæssigt.
For så vidt angår den foreslåede bestemmelses første led vedrørende  

 adgangen til at fastsætte regler om undtagelse fra tilladelseskravet,  

 henvises der til bemærkningerne til forslaget til lov om ændring af busloven  

 (lov nr. 364 af 6. juni 1990), hvoraf fremgår, at ministeren kan fastsætte,  

 at »visse særlige former for erhvervsmæssig personbefordring undtages  

 fra kravet om tilladelse, idet afgørelsen vil bero på en konkret vurdering,  

 herunder om kørslen udføres i konkurrence med andre virksomheder.« Ministeren bemyndiges i henhold til nr. 3 til at fastsætte regler  

 vedrørende afgrænsningen mellem hyrekørsel og sygetransport.
Der sigtes ikke  

 umiddelbart på en ændring af den gældende administrativt fastsatte  

 afgrænsning, men det findes formålstjenligt, at afgrænsningen gøres klarere.  

 Forinden et nyt regelsæt udstedes, vil dette blive forelagt  

 Sundhedsministeriet, Amtsrådsforeningen, Kommunernes Landsforening,  

 hyrekørselsorganisationerne og andre berørte til udtalelse.
Der henvises i  

 øvrigt til de almindelige bemærkninger.
I henhold til nr. 4 kan ministeren fastsætte regler om  

 kommunalbestyrelsens (hyrevognsnævnets) fastsættelse af antallet af  

 bevillinger.
Efter den gældende lov fastsætter kommunalbestyrelsen  

 (hyrevognsnævnet) antallet af bevillinger inden for sit område ud fra  

 hensynet til 1) antallet af allerede udstedte bevillinger og udnyttelsen af  

 disse samt hensynet til 2) en rimelig betjening af publikum inden for hele  

 bevillingsområdet.
Trafikministeren vil således kunne fastsætte tilsvarende  

 regler, der indebærer en begrænsning af bevillingsantallet.
Trafikministeren  

 vil imidlertid - såfremt der skulle blive fastsat krav herom fra EU's side  

 eller såfremt forholdene i øvrigt måtte tale herfor - kunne ophæve  

 antalsbegrænsningen.
Forinden beslutning herom måtte blive truffet, vil  

 berørte organisationer og myndigheder blive anmodet om en udtalelse i sagen.
Efter bestemmelsen i nr. 5 kan der fastsættes nærmere regler om  

 indholdet af ansøgninger om tilladelse, godkendelse som ansvarlig leder,  

 godkendelse som taxameterkontrollant m.v. samt om fremgangsmåden ved  

 behandling af ansøgninger, herunder høringsforskrifter.
Der kan endvidere  

 fastsættes regler vedrørende dokumentation af oplysninger, herunder om  

 vandelsmæssige forhold, til brug for behandlingen af ansøgningen.
 Til brug for vurderingen af, hvorvidt en ansøgers vandel kan godkendes,  

 skal der indhentes en straffeattest til offentligt brug, hvilket også skal  

 ske ved ansøgning om fornyelse af tilladelse.
 Efter nr. 6 kan der fastsættes nærmere regler om kravene til  

 økonomisk baggrund og faglige kvalifikationer.
Til brug for vurderingen af, hvorvidt en ansøger opfylder kravet om  

 økonomisk baggrund, skal der udarbejdes et årsbudget og en finansieringsplan  

 for det første driftsår for den virksomhed, ansøgeren påtænker at drive.
På  

 baggrund af disse oplysninger vurderes det, om den påtænkte virksomhed kan  

 antages at blive rentabel.
Der indhentes videre en skatteattest for det  

 senest afsluttede indkomstår.
Der vil blive indført et krav om, at ansøgeren  

 dokumenterer at råde over en nærmere fastsat positiv egenkapital eller  

 tilvejebringer garanti fra et pengeinstitut eller forsikringsselskab for et  

 tilsvarende beløb, hvilket også vil komme til at gælde bevillingshavere, der  

 ansøger om yderligere tilladelser.
For at en ansøger kan anses for faglig kvalificeret til en bevilling, skal  

 vedkommende i en vis periode have været beskæftiget i en  

 hyrekørselsvirksomhed, transportvirksomhed eller anden dermed beslægtet  

 virksomhed og herigennem - eventuelt kombineret med kursusuddannelse eller  

 lignende - have opnået kendskab til driften af en hyrekørsels- eller  

 vognmandsvirksomhed.
Med henblik på at sikre størst muligt kendskab til de  

 økonomiske og retlige vilkår, der gælder for hyrekørsel og sygetransport,  

 indeholder lovforslaget adgang til at indføre et krav om obligatorisk  

 deltagelse i kursus, og således at fritagelse herfor kun vil kunne meddeles i  

 særlige tilfælde.
Der vil blive fastsat særlige bestemmelser om handicappedes  

 fortrinsret til erhvervet, i lighed med de gældende bestemmelser herom i  

 hyrekørselsbekendtgørelsen, jf.
Arbejdsministeriets regler herom.
Efter bestemmelsen i nr. 7 kan der fastsættes regler for de faglige  

 og vandelsmæssige krav, en godkendt fører af en hyrevogn skal opfylde.  

 Hyrevognsførere vil ikke skulle opfylde så vidtgående betingelser som en  

 bevillingshaver.
Der vil dog blive stillet krav om tilfredsstillende  

 gennemførelse af kursus.
Der vil endvidere blive stillet krav om, at den  

 pågældende ikke er dømt for strafbart forhold, der begrunder nærliggende fare  

 for misbrug af adgangen til at udføre hyrekørsel, jf. den foreslåede § 3,  

 stk. 1, nr. 7. Den pågældende skal gøre det antageligt, at han vil kunne  

 udføre hyrekørsel på fornuftig måde og i overensstemmelse med god skik inden  

 for branchen, jf. § 3, stk. 1, nr. 8, 2. led.
Godkendelse af føreren sker ved  

 udstedelse af et førerkort, hvis gyldighed kan tidsbegrænses.
Efter nr. 8 kan der fastsættes regler for betaling for behandling  

 af ansøgning om tilladelser eller godkendelser såvel som for selve  

 meddelelsen af tilladelse eller godkendelsen.
Dette svarer til ordningen på  

 buskørsels- og godskørselsområdet, hvor Færdselsstyrelsen opkræver sådan  

 betaling.
Efter nr. 9 kan der fastsættes regler vedrørende hyrevognes  

 indretning, udstyr og benyttelse, herunder om brug af taxameter,  

 kontrolapparater, printer og mobiltelefon under udførelse af hyrekørsel.
Der  

 er ikke mindst et behov for at fastsætte skærpede krav vedrørende taxametre,  

 således at risikoen for ulovlige indgreb og anden form for »snyd«  

 herved undgås eller reduceres mest muligt.
Endvidere kan der fastsættes  

 bestemmelser om trafikbøger samt maksimumstakster.
Forslaget svarer til den  

 eksisterende bemyndigelsesbestemmelse, idet mobiltelefoner dog er særligt  

 fremhævet og printere medtaget som noget nyt.
Efter nr. 10 kan der fastsættes krav til taxameterkontrollanters  

 økonomiske, faglige og vandelsmæssige forhold.
Der er ikke i den gældende  

 hyrekørselslovgivning fastsat regler om taxameterkontrollanter, udover at de  

 skal godkendes af Statens Bilinspektion.
Praksis har imidlertid vist, at det  

 vil være hensigtsmæssigt at fastsætte nærmere regler om  

 taxameterkontrollanter og deres virksomhed.
Fastsættelse af krav til  

 taxameterkontrollanters økonomiske, faglige og vandelsmæssige kvalifikationer  

 vil medvirke til en højnelse af standarden inden for dette område.
Såfremt  

 taxameterkontrollanterhvervet udøves i selskabsform, skal den ansvarlige  

 leder opfylde krav til faglige kvalifikationer og vandel.
Efter nr. 11 kan der fastsættes bestemmelser om godkendelse og  

 drift af bestillingskontorer, herunder vedrørende økonomiske og  

 vandelsmæssige krav samt krav om faglige kvalifikationer og vandel for en  

 ansvarlig leder af bestillingskontoret.
Der kan endvidere fastsættes  

 bestemmelser om pligt til at være tilsluttet et bestillingskontor.
Der er i  

 henhold til den gældende bekendtgørelse om hyrekørsel pligt til at være  

 tilsluttet et bestillingskontor, såfremt antallet af bevillingshavere i en  

 kommune er 10 eller derover.
De eksisterende regler om tilslutningspligt har  

 - ikke mindst gennem de seneste år - givet anledning til en række problemer  

 med vognmænd, der har ønsket at køre uden for bestillingskontorer - og rent  

 faktisk har gjort dette.
Det findes dog fortsat mest formålstjenligt at  

 opretholde tilslutningspligten, idet det samtidig overvejes, hvorvidt det  

 eksisterende bevillingsantals »udløsning« af tilslutningspligten er  

 hensigtsmæssig.
En grænse på 20 bevillingshavere kunne således være en mere  

 rationel grænse med hensyn til oprettelse af et bestillingskontor i en  

 kommune.
Det har været et stærkt ønske fra bestillingskontorernes side, at disses  

 sanktionsmuligheder forbedres over for de tilsluttede bevillingshavere, der  

 ikke udøver deres hyrekørselsvirksomhed i overensstemmelse med  

 bestillingskontorets vedtægt.
Det skal således være muligt for  

 bestillingskontorerne at fastsætte bestemmelser i vedtægten vedrørende  

 lukning af radioforbindelsen, disciplinærbøder samt voldgift ved  

 uoverensstemmelser mellem bevillingshaveren og bestillingskontoret.  

 Bestillingskontoret skal endvidere kunne ekskludere en bevillingshaver, der  

 groft eller gentagne gange overtræder vedtægten for bestillingskontoret.
En  

 afgørelse om eksklusion kan af den pågældende forlanges prøvet af  

 kommunalbestyrelsen (Storkøbenhavns Hyrevognsnævn). Såfremt eksklusionen  

 findes berettiget skal bevillingshaveren ansøge om optagelse i et andet  

 bestillingskontor.
Dette kontor kan nægte bevillingshaveren optagelse,  

 såfremt han tidligere har været tilsluttet og ekskluderet af det pågældende  

 bestillingskontor.
Såfremt bevillingshaveren ikke har mulighed for at indmelde sig i et nyt  

 bestillingskontor (såfremt der kun er et kontor i kommunen, eller såfremt han  

 har været tilmeldt og efterfølgende ekskluderet af de øvrige), skal  

 kommunalbestyrelsen (Storkøbenhavns Hyrevognsnævn) tage stilling til, om der  

 er grundlag for bevillingstilbagekaldelse.
I så tilfælde kan den pågældende,  

 i overensstemmelse med de foreslåede regler herfor, forlange afgørelsen  

 indbragt for domstolene.
Annullerer domstolene kommunalbestyrelsens  

 (hyrevognsnævnets) afgørelse, er bevillingshaveren berettiget til fortsat at  

 være tilsluttet det sidst tilsluttede bestillingskontor.
 Ministeriet vil, som under den gældende lovgivning, udarbejde en  

 standardvedtægt for bestillingskontorer.
 Bemyndigelsen i nr. 11 vil også kunne udnyttes til at fastsætte krav til  

 bestillingskontorets personale.
Trafikministeren vil - såfremt der måtte blive fremsat krav herom fra EU's  

 side, eller såfremt forholdene i øvrigt måtte tale herfor - kunne ophæve  

 tilslutningspligten.
Forinden en beslutning herom måtte blive truffet, vil  

 berørte myndigheder og organisationer blive anmodet om en udtalelse.
 Bestemmelsen i nr. 12 er en opsamlingsbestemmelse, som bl.a. vil  

 kunne benyttes til præcisering af eksisterende regler, der har givet  

 anledning til tvivlsspørgsmål, f.eks. en passagers ret til under hyrekørslen  

 at aftale, at vedkommende ønsker afhentning på et senere tidspunkt, idet det  

 i så fald påhviler føreren at indberette dette til det pågældende  

 bestillingskontor (hvis et sådant er oprettet i kommunen). Der vil endvidere  

 kunne fastsættes nærmere regler med henblik på kontrol af, at der ikke  

 udføres personbefordring i strid med lovgivningen.
 Bestemmelsen i stk. 2, der svarer til reglerne på bus- og  

 godskørselsområdet, indebærer, at der er udpantningsret for skyldig betaling  

 efter stk. 1, nr. 8.
Til § 11 Hvis en hyrevognsordning med en kvantitativ regulering af adgangen til  

 erhvervet skal kunne administreres således, at også hensynet til  

 publikumsbetjeningen tilgodeses, er det nødvendigt, at kommunalbestyrelsen  

 har adgang til at stille krav til bevillingens udnyttelse.
 For at gøre det muligt at etablere en reservekapacitet af hyrevogne i  

 kommuner, hvor efterspørgslen i perioder af året er væsentligt større end i  

 den øvrige del af året, f.eks. på grund af sommerturisme og lignende, vil der  

 kunne fastsættes vilkår i bevillingen om, at den kun må benyttes i sådanne  

 perioder.
For at kunne sikre en rimelig betjening af publikum overalt i kommunen,  

 herunder dens yderdistrikter, vil der i bevillingen kunne stilles vilkår om,  

 at bevillingshaveren fortrinsvis skal betjene bestemte geografiske områder i  

 kommunen, således at køretøjet efter udførelse af kørselsopgaver ud over  

 disse områder, snarest skal søge tilbage til bevillingsområdet.
Vilkåret  

 indebærer endvidere, at bevillingshaveren, såfremt denne ikke er tilknyttet  

 et bestillingskontor i området, skal have telefon inden for dette til  

 modtagelse af bestillinger på kørsel.
Navnlig i forbindelse med fastsættelsen af bevillingsantallet og i  

 takstspørgsmål kan det blive nødvendigt for kommunalbestyrelsen at indkræve  

 statistisk materiale fra bevillingshaverne.
Der er derfor hjemmel til at  

 stille vilkår herom i bevillingen.
 Herudover er der i stk. 1 (nr. 4) indsat en bestemmelse om, at der til  

 bevillingen kan være knyttet som vilkår, at det benyttede motorkøretøj skal  

 være over en vis størrelse (storvogne) eller have en særlig indretning  

 (f.eks. særligt indrettet til handicapbefordring). Ved indførelse af et  

 sådant vilkår imødekommes et stort ønske fra de bevillingsudstedende  

 myndigheder, der hidtil ikke har haft hjemmel til at kræve, at en  

 bevillingshaver med f.eks. en storvogn bibeholder en sådan vogn under sin  

 bevilling.
Bestemmelsen i stk. 2 svarer til den eksisterende regel i § 6, stk.  

 3, i loven.
Kommunalbestyrelsen (Storkøbenhavns Hyrevognsnævn) kan i det  

 omhandlede kørselsreglement fastsætte bestemmelser om hyrevognes indretning,  

 udstyr og benyttelse.
Hjemmelen sigter på bestemmelser f.eks. om pligt for  

 bevillingshaveren til at installere radio i vognen med forbindelse til  

 bestillingskontoret eller forretningstelefon, krav til passagerrummets  

 indretning og udstyr, herunder til passagerrummets indvendige mål, krav til  

 førerens adfærd overfor publikum og krav om rengøring og vedligeholdelse af  

 vognen.
Der vil også være adgang til at indføre forbud mod tobaksrygning i  

 hyrevogne samt give regler for transport af dyr, herunder medtagning af  

 førerhund ved befordring af blinde og svagtseende.
Til § 12 Efter denne bestemmelse skal kommunerne/Storkøbenhavns Hyrevognsnævn kunne  

 erhverve oplysninger om motorkøretøjers registreringsforhold.
Denne  

 bestemmelse indebærer, at kommuner/hyrevognsnævnet via terminal skal kunne få  

 adgang til oplysninger i Centralregisteret for Motorkøretøjer om  

 registreringsforhold, hvilket vil være af betydning for kontrollen med  

 overholdelse af lovgivningen.
Til § 13 Den foreslåede bestemmelse svarer til den eksisterende bestemmelse i  

 lovens § 10. Der er i stk. 2 indsat en hjemmel til, at trafikministeren kan  

 fastsætte en anden geografisk afgrænsning af hyrevognsnævnets  

 kompetenceområde og en anden sammensætning af nævnet.
Denne bestemmelse er  

 indsat under hensyntagen til de igangværende overvejelser vedrørende en  

 ændret kommunalretlig struktur inden for hovedstadsområdet.
Til § 14 Den foreslåede bestemmelse svarer til den eksisterende bestemmelse i  

 lovens § 11, idet der dog er foretaget nogle enkelte konsekvensændringer i  

 overensstemmelse med de i lovforslaget i øvrigt fastsatte bestemmelser.
Til § 15 Ved det foreslåede ikrafttrædelsestidspunkt, den 1. juli 1997, antages der  

 at være tilstrækkelig tid til, at et udkast til bekendtgørelse kan forelægges  

 berørte myndigheder og organisationer til udtalelse, forinden udstedelse  

 heraf.
Der vil endvidere kunne træffes de nødvendige forberedelser vedrørende  

 etablering af kurser m.v. med henblik på godkendelse af  

 tilladelsesindehavere, ansvarlige ledere m.v.
Der vil i bekendtgørelsen blive  

 fastsat en frist for opfyldelse af de i medfør af loven nærmere fastsatte  

 krav til faglige kvalifikationer, blandt andet under hensyntagen til  

 ministeriets godkendelse af de ovennævnte kurser.
Efter stk. 2 forbliver allerede udstedte bevillinger og  

 godkendelser - herunder førerkort - i kraft.
De i loven og i medfør heraf  

 fastsatte adgangskrav til erhvervet skal dog være opfyldt af de pågældende  

 bevillingshavere m.v. senest den 1. januar 2005. Hvis betingelserne for  

 udstedelse af bevilling m.v. er til stede på dette tidspunkt, udsteder  

 kommunalbestyrelsen (hyrevognsnævnet) en ny bevilling eller godkendelse.  

 Bevillingen er herefter tidsbegrænset i overensstemmelse med lovens  

 bestemmelser herom.
Såfremt en bevillingshaver efter lovens ikrafttrædelse  

 ansøger om yderligere bevillinger, eller såfremt vedkommende ønsker at ændre  

 sin personligt drevne virksomhed til selskabsform, jf. bemærkningerne til  

 forslagets § 4, skal vedkommende dog opfylde de omhandlede adgangskrav.
 Overgangsreglen i stk. 3 bevirker, at personer eller  

 bestillingskontorer, der før lovens ikrafttræden har indgivet ansøgning om  

 bevilling til hyrekørsel, godkendelse af bestillingskontor,  

 taxameterkontrollant eller som hyrevognsfører, og som meddeles bevilling  

 eller godkendelse, i lighed med det i stk. 2 anførte først skal opfylde  

 adgangskravene senest den 1. januar 2005.
