Ankestyrelsens principafgørelse O-2-95 om anbringelse uden for hjemmet uden samtykke - fortsat ophold hos forældremyndighedens indehaver - anbringelse ikke gennemført - retsvirkninger Resume:
Ankestyrelsen har behandlet 2 sager, hvor børnene fortsat havde ophold sammen med forældremyndighedens indehaver, efter at Børn og unge-udvalget havde truffet afgørelse om anbringelse uden for hjemmet i henhold til bistandslovens § 35, stk. 1. (nu servicelovens § 42, stk. 1) Ankestyrelsen fandt, at der ikke var tale om anbringelse uden for hjemmet i lovens forstand, når forældremyndighedens indehaver havde ophold sammen med barnet.
 Ankestyrelsen fandt endvidere, at Børn og unge-udvalgets beslutning om anbringelse uden for hjemmet skulle iværksættes i umiddelbar tilknytning til beslutningens vedtagelse for at kunne bevare sin retsvirkning.
 Love:
Lov om social bistand - lovbekendtgørelse nr. 829 af 1. oktober 1992 - § 35, stk. 1 Vejledninger:
Socialministeriets vejledning nr. 218 af 15. december 1992 om bistandslovens bestemmelser om særlig støtte til børn og unge - pkt. 45, pkt. 70 Sagsfremstilling 1:
Sag nr. 1 - j.nr. 40145-93 Sagen vedrørte et barn på knapt 2 år.
Moderen, der alene havde forældremyndigheden, var stofmisbruger, og barnet var født med behandlingskrævende abstinenser.
Efter at barnet var blevet nedtrappet, tog moderen sammen med barnet ophold hos en 80-årig kvindelig slægtning.
Barnet vedblev at have fast ophold hos slægtningen, også efter at moderen fik andre opholdssteder.
Moderen kom flere gange om ugen og hentede barnet eller var sammen med det.
Under henvisning til bistandslovens § 35, stk. 1, nr. 1, traf Børn og unge-udvalget beslutning om, at barnet skulle være anbragt uden for hjemmet i foreløbig familiepleje hos denne slægtning, indtil egnet plejefamilie fandtes.
Barnet havde i ca. 5 måneder forud for udvalgets beslutning haft ophold hos denne slægtning.
 I mødet i Ankestyrelsen oplyste moderen, at hun igen havde taget fast ophold hos den pågældende slægtning, hvor barnet midlertidigt var anbragt.
____________________________________________________ Afgørelse:
 Ankestyrelsen anså ikke udvalgets afgørelse om tvangsanbringelse af barnet uden for hjemmet for fortsat at have retsvirkning, da barnet opholdt sig sammen med moderen, som havde forældremyndigheden.
 Ankestyrelsen hjemviste samtidig sagen til fornyet vurdering i Børn og unge-udvalget.
 Sagsfremstilling 2:
Sag nr. 2 - j.nr. 40293-94 Et Børn og unge-udvalg traf i begyndelsen af oktober måned en beslutning, hvorefter et barn skulle anbringes uden for hjemmet i henhold til bistandslovens § 35, stk. 1, nr. 4.
 Barnet skulle i midten af november s.å. anbringes i familiepleje.
 Overfor Ankestyrelsen blev det oplyst, at barnet indtil anbringelsen i familieplejen fortsat skulle have ophold i hjemmet hos for ældremyndighedens indehavere.
 Afgørelse:
 Ankestyrelsen traf afgørelse om, at udvalgets beslutning måtte anses for at have mistet sin retsvirkning, idet anbringelsen af barnet ikke var blevet iværksat i umiddelbar tilknytning til Børn og unge udvalgets beslutning.
 Ankestyrelsen hjemviste derfor sagen til fornyet behandling i Børn og unge-udvalget.
