Cirkulære om regulering af tjenestemandspensioner mv. pr. 1. april 2013 (Til samtlige ministerier og pensionsberegnende myndigheder mv.) 1. Procentregulering af tjenestemandspensioner pr. 1. april 2013 Ved overenskomstforhandlingerne pr. 1. april 2013 i staten mv. og den i forbindelse hermed gennemførte lovgivning er der ikke fastsat generel regulering af tjenestemandslønninger i 2013. Som følge heraf sker der heller ikke ændring af procentreguleringen af pensionsgivende tjenestemandslønninger og tjenestemandspensioner i 2013.
Procentreguleringen af de pensionsgivende tjenestemandslønninger er derfor uændret 1,3040 pct. (i forhold til grundbeløb pr. 31. marts 2012), og procentreguleringen af tjenestemandspensioner er uændret 34,0301 (i forhold til grundbeløb pr. 1. oktober 1997) som anført i Moderniseringsstyrelsens cirkulære nr. 9102 af 8. marts 2012 om regulering af tjenestemandspensioner og pensionsgivende lønninger mv. pr. 1. april 2012 (Modst. nr. 010-12.) Efterindtægt af pension og supplementsunderstøttelser, der er aktualiseret senest pr. 1. april 1990, følger regulering af tjenestemandspensioner, og der sker derfor ingen ændring af disse ydelser pr. 1. april 2013.
 Efterindtægt af løn samt af rådighedsløn og ventepenge reguleres svarende til de pensionsgivende lønninger, og der sker derfor ingen ændring af disse ydelser pr. 1. april 2013.
2. Nedsættelse af tillæg efter tjenestemandspensionslovens § 6, stk. 2 Nedsættelsen af tillæg efter tjenestemandspensionslovens § 6, stk. 2, øges pr. 1. april 2013 med 200 kr. årligt til 2.400 kr. årligt som beskrevet i Personalestyrelsens cirkulære nr. 12416 af 4. december 2001 om aftrapning af tillæg i henhold til tjenestemandspensionslovens § 6, stk. 2 (Perst. nr. 033-01). Som følge heraf ændres pensionerne på skalatrin 1-27 ved pensionsalder 36 år og 37 år og skalatrin 28 ved pensionsalder 37 år.
3. Pensionstabeller Der udsendes ikke trykte pensionstabeller pr. 1. april 2013. De ændrede egen- og ægtefællepensioner på skalatrin 1-27 ved pensionsalder 36 og 37 år og på skalatrin 28 ved pensionsalder 37 år er angivet i bilag 1 og 2 til dette cirkulære.
De samlede pensionstabeller inkl. de ændrede satser vil være tilgængelige på Moderniseringsstyrelsens hjemmeside www.modst.dk.
 4. Nulstilling af procentreguleringen af tjenestemandspensioner mv.
 Moderniseringsstyrelsen påregner senere at udsende cirkulære om nulstilling af procentreguleringen af tjenestemandspensioner mv.
