Kapitel 1   Ordningens indhold Kapitel 2   Administration Kapitel 3   Tilskudsberettigede projekter Kapitel 4   Betingelser for tilskud Kapitel 5   Tilskudsberettigede projektudgifter Kapitel 6   Ændring af projektet og indtræden i tilsagn Kapitel 7   Beregning af tilskud Kapitel 8   Udbetaling af tilskud Kapitel 9   Underretningspligt Kapitel 10   Bortfald og tilbagebetaling af tilskud Kapitel 11   Force majeure Kapitel 12   Klageadgang Kapitel 13   Straffebestemmelser Kapitel 14   Ikrafttrædelse Bekendtgørelse om tilskud til projekter vedrørende etablering af nye arbejdspladser i landdistrikterne I medfør af § 3, jf. § 2, nr. 5, 6, 7 og 8, § 5, § 7, stk. 4, § 11, stk.1, 2 og 4, § 12 og § 13, stk. 1, i lov nr. 316 af 31. marts 2007 om udvikling af landdistrikterne (landdistriktsloven) fastsættes efter bemyndigelse:
Kapitel 1 Ordningens indhold § 1. Ministeriet for Fødevarer, Landbrug og Fiskeri kan inden for de afsatte bevillingsmæssige rammer give tilsagn om tilskud til projekter, der har til formål at skabe nye arbejdspladser i landdistrikterne.
Stk. 2. Tilskud kan søges af foreninger, enkeltpersoner, virksomheder, organisationer, almennyttige sammenslutninger og offentlige myndigheder.
Tilskud til projekter efter § 8, stk. 1, nr. 6, kan alene søges af bestyrelsen for de lokale aktionsgrupper godkendt efter bekendtgørelse om oprettelse og drift af lokale aktionsgrupper under landdistriktsprogrammet for perioden 2007-2013.
Kapitel 2 Administration Myndigheder og kontrol § 2. Ministeriet for Fødevarer, Landbrug og Fiskeri ved Direktoratet for FødevareErhverv træffer afgørelser efter denne bekendtgørelse.
 § 3. Direktoratet for FødevareErhverv foretager kontrol i forbindelse med administrationen efter denne bekendtgørelse.
 Stk. 2. Direktoratet for FødevareErhverv forestår den fysiske og den efterfølgende kontrol.
 Stk. 3. Plantedirektoratet kan efter bemyndigelse forestå den fysiske kontrol og den efterfølgende regnskabskontrol.
 Stk. 4. De lokale aktionsgrupper bistår efter behov Direktoratet for FødevareErhverv og Plantedirektoratet med kontrollen, og de lokale aktionsgrupper fører tilsyn med, at projekterne gennemføres i henhold til projektansøgning og godkendelse.
 Stk. 5. Til brug for kontrollen indhentes oplysninger fra andre myndigheder i fornødent omfang.
Ansøgning om tilskud § 4. Ansøgning om tilskud skal indgives på et særligt skema, der fås ved henvendelse til Direktoratet for FødevareErhverv, den lokale aktionsgruppe eller via direktoratets hjemmeside.
 § 5. Ansøgning om tilskud til projekter skal indgives til bestyrelsen for den lokale aktionsgruppe i det område, hvor projektet skal gennemføres.
 Stk. 2. Indgivelse af ansøgning kan ske, når bestyrelsen for aktionsgruppen har offentliggjort en af Direktoratet for FødevareErhverv godkendt lokal udviklingsstrategi for aktionsgruppens geografiske område.
 Stk. 3. Når bestyrelsen for den lokale aktionsgruppe har modtaget ansøgningen om tilskud, kvitterer bestyrelsen for ansøgningens modtagelse og kan i forbindelse hermed give tilladelse til at iværksætte projektet.
Stk. 4. Bestyrelsen for den lokale aktionsgruppe foretager en prioritering af de indkomne ansøgninger og fastsætter tilskuddet til det enkelte projekt.
Kun projekter, som bestyrelsen finder, bidrager til gennemførelse af den i stk. 2 nævnte lokale udviklingsstrategi, kan indstilles til tilsagn og indsendes til direktoratet.
§ 6. Inden for den samlede økonomiske ramme, som Direktoratet for FødevareErhverv har udmeldt til den lokale aktionsgruppe, fremsender bestyrelsen for den lokale aktionsgruppe indstilling om godkendelse af projekter til direktoratet.
De økonomiske rammer for yder- og landkommuner omfatter midler fra Fødevareministeriet og EU, og rammen for mellemkommuner omfatter EU-midler, hvor ansøgeren selv tilvejebringer den tilsvarende nationale offentlige medfinansiering.
Stk. 2. Ud over de i stk. 1 nævnte økonomiske rammer, kan direktoratet udmelde rammer, der alene omfatter EU- midler.
Inden for disse rammer kan bestyrelsen for den lokale aktionsgruppe indstille projekter, der medfinansieres af andre offentlige nationale midler end midler fra Fødevareministeriet.
I så fald udgør tilskuddet efter denne bekendtgørelse den til den offentlige nationale finansiering svarende EU-medfinansiering.
Stk. 3. Hvis der er tale om et erhvervsrettet projekt med et ansøgt tilskud på mere end 1 mio. kr., foretager bestyrelsen for den lokale aktionsgruppe en høring af det regionale vækstforum, forinden bestyrelsen fremsender en indstilling om godkendelse af projektet til direktoratet.
Det regionale vækstforum kan i den forbindelse komme med forslag til ændringer af projektet med henblik på at sikre koordination af erhvervsindsatsen i det pågældende område.
 § 7. Når Direktoratet for FødevareErhverv har modtaget en ansøgning om tilskud, udfører direktoratet en legalitetskontrol, inden direktoratet træffer endelig afgørelse i sagen om tilskud.
Kapitel 3 Tilskudsberettigede projekter § 8. Der kan ydes tilskud til projekter, der har til formål at skabe arbejdspladser i landdistrikterne inden for følgende indsatsområder:
1) Mikrovirksomheder uden for jordbrugs- og fødevaresektoren med op til 10 medarbejdere og en årlig omsætning under 2 mio.
Euro, hvor der kan ydes tilskud til følgende aktiviteter:
 a) Nyetablering af mikrovirksomheder.
 b) Udvikling af eksisterende mikrovirksomheder.
 2) Turisme, hvor der kan ydes tilskud til følgende aktiviteter:
 a) Udvikling af mindre turismeaktiviteter.
 b) Rekreativ infrastruktur og overnatningsmuligheder i mindre målestok.
 c) Markedsføring af turismeprodukter for området.
 3) Diversificering på jordbrugsbedrifterne til ikke-jordbrugsaktiviteter, hvor der kan ydes tilskud til følgende aktiviteter:
a) Nye aktiviteter på jordbrugsbedriften, der ikke er forbundet med egentlig jordbrugsvirksomhed eller med forarbejdning af jordbrugsprodukter.
Jordbrugsbedriften skal have et arbejdskraftbehov på mindst 415 timer pr. regnskabsår.
Behovet for arbejdskraft beregnes på grundlag af mekaniseringsgrad, staldforhold, arrondering og øvrige driftsforhold.
 4) Basale servicefaciliteter, hvor der kan ydes tilskud til følgende aktiviteter:
 a) Etablering af nye eller bevarelse af lukningstruede servicefaciliteter af betydning for erhvervslivet i landdistrikterne, herunder for erhvervs-, fritids- og kulturlivet i landdistrikterne.
 b) Etablering af adgang til ny informations- og kommunikationsteknologi for virksomheder i landdistrikterne.
5) Små og mellemstore fødevarevirksomheder med op til 250 ansatte og en omsætning på op til 50 mio.
Euro, hvor der kan ydes tilskud til følgende aktiviteter:
 a) Investeringstilskud til udvikling af forarbejdningsvirksomheder med henblik på at etablere flere arbejdspladser.
 6) Kompetenceudvikling og informationskampagner i forbindelse med en lokal udviklingsstrategi, hvor der kan ydes tilskud til gennemførelser af analyser og undersøgelser af lokalområdet med henblik på at skabe flere arbejdspladser.
 Stk. 2. De i stk. 1, nr.1-5, nævnte projekter kan gennemføres i samarbejde mellem flere aktører, hvor en lokal aktionsgruppe kan fungere som projektkoordinator.
 Stk. 3. Der kan ikke ydes tilskud til projekter, der omfatter opgaver, som normalt varetages af offentlige myndigheder.
Kapitel 4 Betingelser for tilskud § 9. Det er en betingelse for tilskud, 1) at ansøger sandsynliggør, at projektet skaber et antal nye arbejdspladser, 2) at ansøger opnår de nødvendige tilladelser fra offentlige myndigheder, 3) at ansøger afgiver de oplysninger, den lokale aktionsgruppe og Direktoratet for FødevareErhverv anmoder om til brug ved sagsbehandlingen, 4) at det er tilsagnshaver, der gennemfører projektet, 5) at projektet afsluttes senest to år efter tilsagnsdatoen, medmindre direktoratet meddeler dispensation herfra, 6) at tilsagnshaver indsender afsluttende udbetalingsanmodning og projektrapport rettidigt til direktoratet, jf. § 14. stk. 4, 7) at projektet og de investeringer, hvortil der er ydet tilskud, opretholdes af tilsagnshaver i en periode på 5 år fra det tidspunkt, hvor tilsagn om tilskud er meddelt, eller som fastsat i tilsagnet, og 8) at tilsagnshaver holder udbetalingsanmodninger med tilhørende originale regnskabsbilag tilgængeligt i 5 år regnet fra udbetalingsdatoen.
 Stk. 2. Hvis tilskuddet ydes som de minimisstøtte, jf. § 13, stk. 3, skal tilsagnshaver opbevare alt materiale til brug ved dokumentationen af, at samtlige tilskudsbetingelser er opfyldt, i 10 skatteår fra det tidspunkt, hvor tilskuddet blev modtaget.
 Stk. 3. Direktoratet fastsætter i tilsagnet nærmere betingelser for tilsagnshavers forpligtigelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
 Stk. 4. Direktoratet kan i tilsagnsskrivelsen fastsætte yderligere betingelser for tilskud.
Kapitel 5 Tilskudsberettigede projektudgifter § 10. Der ydes tilskud til udgifter, der er nødvendige for gennemførelse af projekter for at skabe nye arbejdspladser i landdistrikterne.
 Stk. 2. Der kan ikke ydes tilskud til følgende:
 1) Udgifter, som tilsagnshaver har betalt, inden bestyrelsen for den lokale aktionsgruppe har givet tilladelse til at iværksætte projektet, jf. § 5, stk. 3.
 2) Værdien af eget og ansattes arbejde, jf. dog stk. 3 og 4.
 3) Brugt og renoveret udstyr, medmindre der foreligger en forhåndstilladelse fra direktoratet.
 4) Udgifter, hvortil der gives andre EU-tilskud.
 5) Finansierings-, revisions-, advokat- og pengeinstitutomkostninger, medmindre disse skyldes krav fra tilsagnsgivende myndighed.
 6) Moms, medmindre denne endeligt bæres af tilskudsmodtager.
 7) Køb af fast ejendom, herunder køb af jord.
 8) Løbende driftsudgifter.
 Stk. 3. Der kan ydes tilskud til løn afholdt af tilsagnshaver, hvis der foreligger en specifik projektansættelseskontrakt for den pågældende medarbejder.
Stk. 4. Ved almennyttige projekter er frivilligt ulønnet arbejde tilskudsberettiget med 100 kr. pr. time.
Dog kan det samlede tilskudsbeløb til et projekt, hvori der indgår frivilligt arbejde, ikke overstige de samlede reelt afholdte udgifter.
Kapitel 6 Ændring af projektet og indtræden i tilsagn § 11. Ændring af et projekt kan godkendes af Direktoratet for FødevareErhverv, på betingelse af, at projektets overordnede formål overholdes, og at ændringen indstilles godkendt af den lokale aktionsgruppe.
Ansøgning om ændring af et projekt skal godkendes af direktoratet, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
 § 12. Direktoratet for FødevareErhverv kan efter ansøgning tillade, at en anden, der ifølge § 1 kan være tilsagnshaver, indtræder i et tilsagn om tilskud, med den virkning, at den nye tilsagnshaver indtræder i rettigheder og forpligtelser efter tilsagnet om tilskud.
Kapitel 7 Beregning af tilskud § 13. Der kan efter denne bekendtgørelse ydes tilskud på op til 50 pct. af de tilskudsberettigede udgifter, 1) hvis projektet er af almennyttig karakter, 2) hvis projektet er omfattet af indsatsområderne i § 8, stk.1, nr. 6, eller 3) hvis projektet i øvrigt ikke er konkurrenceforvridende.
 Stk. 2. Til projekter efter § 8, stk. 1, nr. 5, kan små og mellemstore fødevarevirksomheder opnå et tilskud på op til 40 pct. af de tilskudsberettigede udgifter.
 Stk. 3. Til andre projekter end nævnt i stk. 1 eller 2, som kan være konkurrenceforvridende, kan der ydes tilskud på op til 50 pct. af de tilskudsberettigede udgifter under forudsætning af, at ansøger overholder EUs de minimis regler, hvilket indebærer, at summen af tilskud efter denne bekendtgørelse og anden de minimisstøtte, over en treårig periode maksimalt må udgøre, hvad der svarer til 200.000 Euro.
Stk. 4. Inden for de udmeldte rammer, jf. § 6, stk. 2, kan projekter medfinansieres af andre offentlige nationale midler end midler fra Fødevareministeriet.
I så fald udgør tilskuddet efter denne bekendtgørelse den til den offentlige nationale finansiering tilsvarende EU-medfinansiering.
Kapitel 8 Udbetaling af tilskud § 14. Udbetaling af tilskud sker på baggrund af tilsagnshavers opgørelse over betalte tilskudsberettigede projektudgifter, der skal kunne dokumenteres.
Anmodning om udbetaling af tilskud skal ske på et særligt skema, og vedlægges en revisorerklæring fra en registreret eller statsautoriseret revisor eller fra Kommunernes Revision.
Skema og formular til revisorerklæring fås ved henvendelse til Direktoratet for FødevareErhverv eller via direktoratets hjemmeside.
 Stk. 2. Anmodning om udbetaling indsendes i 2 eksemplarer til den lokale aktionsgruppe, der efter en afsyning af projektet, afgiver indstilling til direktoratet om udbetaling af tilskud.
 Stk. 3. Tilskud kan udbetales i op til 2 rater.
 Stk. 4. Afsluttende udbetalingsanmodning skal være vedlagt en projektrapport og være modtaget i direktoratet senest 3 måneder efter, at projektet er afsluttet.
 Stk. 5. Tilskuddet overføres af direktoratet til tilsagnshavers NemKonto.
Kapitel 9 Underretningspligt § 15. Tilsagnshaver skal i hele perioden, hvor betingelserne for tilskud skal opfyldes, på forlangende afgive erklæring til Direktoratet for FødevareErhverv om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold skriftligt at give direktoratet meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 16.
Kapitel 10 Bortfald og tilbagebetaling af tilskud § 16. Tilsagn om tilskud bortfalder, hvis 1) betingelserne for tilskud ikke længere er opfyldt, jf. kapitel 4, 2) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 3) projektet ikke gennemføres i overensstemmelse med den godkendte ansøgning, herunder hvis væsentlige dele af projektet bortfalder, 4) tilsagnshaver tilsidesætter sine pligter efter landdistriktslovens § 11, stk. 2, eller 5) tilsagnshaver ikke overholder sin underretningspligt efter § 15.
Stk. 2. I de i stk. 1 nævnte tilfælde træffer Direktoratet for FødevareErhverv afgørelse om tilbagebetaling af tilskud.
Ved opgørelse af et tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 11 Force majeure § 17. Direktoratet for FødevareErhverv anerkender følgende begivenheder som force majeure:
 1) Ekspropriation, hvis en sådan ekspropriation ikke kunne forudses på tidspunktet for meddelelse af tilsagn til tilsagnshaver.
 2) En alvorlig naturkatastrofe, der i væsentlig grad berører tilsagnshavers virksomhed.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. Direktoratet kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 18. Hvis tilsagnshaver eller dennes dødsbo ønsker at påberåbe sig force majeure, skal dette meddeles Direktoratet for FødevareErhverv skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 12 Klageadgang § 19. Afgørelser, truffet af Direktoratet for FødevareErhverv i medfør af denne bekendtgørelse, kan påklages til ministeren for fødevarer, landbrug og fiskeri, jf. dog stk. 3.
Stk. 2. Klagen skal indgives gennem Direktoratet for FødevareErhverv.
Klagen skal være direktoratet i hænde senest 4 uger efter modtagelsen af den afgørelse, klagen vedrører.
 Stk. 3. Afgørelser, jf. stk. 1, der beror på en indstilling fra en lokal aktionsgruppe, kan kun påklages for så vidt angår retlige spørgsmål.
 Stk. 4. Direktoratet kan genoptage en sag, efter der er indgivet en klage.
 Stk. 5. Afgørelser truffet af den lokale aktionsgruppe kan ikke påklages til anden administrativ myndighed.
Kapitel 13 Straffebestemmelser § 20. Efter landdistriktslovens § 14 straffes med bøde den, der 1) afgiver urigtige eller vildledende oplysninger eller fortier oplysninger af betydning for afgørelser, der træffes i henhold til loven eller de i medfør af loven fastsatte regler, 2) handler i strid med vilkår, der er fastsat i en afgørelse, der træffes i henhold til loven eller de i medfør af loven fastsatte regler, 3) undlader at afgive den dokumentation og de oplysninger, som den pågældende har pligt til at afgive i henhold til loven eller regler fastsat i medfør af loven, 4) afgiver urigtige eller vildledende oplysninger eller fortier oplysninger, som den pågældende har pligt til at afgive i henhold til loven eller regler fastsat i medfør af loven, 5) undlader at give kontrolmyndigheden adgang til virksomheden m.v. efter lovens § 11, stk. 1, 6) undlader at udlevere eller indsende materiale eller at yde kontrolmyndigheden bistand efter lovens § 11, stk. 2.
 Stk. 2. Der kan pålægges selskaber m.v. (juridiske personer) straffeansvar efter reglerne i straffelovens 5. kapitel.
Kapitel 14 Ikrafttrædelse § 21. Bekendtgørelsen træder i kraft den 16. februar 2008.
