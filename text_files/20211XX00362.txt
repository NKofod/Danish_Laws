Skriftlig fremsættelse (14. december 2021) Kristian Thulesen Dahl (DF):
 Herved tillader jeg mig for Folketinget at fremsætte:
Forslag til lov om udvandring (Lovforslag nr.
L 100) Formålet med lovforslaget er at få antallet af udlændinge i Danmark, der lever op til ét eller flere kriterier, reduceret med 70 procent inden 2030 i forhold til 2020.
 Reduktionsmålet på 70 procent i 2030 er ligelydende med klimalovens reduktionsmål, og lovforslaget har dermed samme ambitiøse mål.
 Lovforslagets målgruppe omfatter udlændinge, der er kommet til Danmark siden 1983, hvis første lovlige opholdstilladelse i Danmark er en opholdstilladelse som flygtning eller som familiesammenført til en flygtning, og som efter 10 års ophold i Danmark lever op til ét eller flere af nedenstående kriterier:
 1) Har ikke gennemført integrationsprogrammer omfattet af integrationsloven.
 2) Har ikke bestået prøve i dansk 2 eller en danskprøve på et tilsvarende eller højere niveau.
 3) Har ikke været i ordinær beskæftigelse i 7 af de sidste 10 år.
 4) Har været på kontanthjælp i mere end 12 sammenhængende måneder.
 5) Er dømt for kriminalitet med en fængselsstraf på mere end 3 måneder.
 6) Har været på offentlig forsørgelse i mere end 8 af de sidste 10 år.
 Opfylder udlændingen i målgruppen ét eller flere af de objektive kriterier 1-6, er det efter forslagsslagsstillernes opfattelse et udtryk for, at vellykket integration i Danmark ikke har fundet sted, og udlændingen pålægges derfor at udvandre af Danmark.
 Følgende bemærkninger kan knyttes til de seks objektive kriterier:
Efter integrationsloven tilbyder kommunerne nyankomne flygtninge og familiesammenførte et selvforsørgelses- og hjemrejseprogram eller et introduktionsprogram (tidl. integrationsprogram) efter reglerne i integrationsloven.
Hovedformålet er, at udlændingen hurtigst muligt bliver selvforsørgende gennem beskæftigelse, og programmet består af danskuddannelse, og beskæftigelsesrettede tilbud i form af vejledning og opkvalificering, virksomhedspraktik, ansættelse med løntilskud efter integrationsloven.
 Det er et krav for at kunne få permanent opholdstilladelse i Danmark, at udlændingen har bestået prøve i dansk 2 eller en danskprøve på et tilsvarende eller højere niveau.
Man bidrager til det danske samfund gennem arbejde og positiv skattebetaling.
Det er derfor rimeligt at stille krav om, at udlændingen har bidraget gennem ordinært arbejde i 7 af de sidste 10 år.
 Har udlændingen i sidste 10 år været på kontanthjælp i mere end 12 sammenhængende måneder, har udlændingen ikke bidraget med noget nyttigt til Danmark.
 Hvis udlændingen er idømt mere end 3 måneders fængsel for kriminalitet, har udlændingen ikke levet op til danske værdier om ordentlighed.
Har udlændingen været på offentlig forsørgelse i mere end 8 af de sidste 10 år, har udlændinge ikke været et positivt bidrag for Danmark.
Offentlig forsørgelse er hjælp fra det offentlige i bred forstand og omfatter integrationsydelse, kontanthjælp, førtidspension, folkepension mv.
Størrelsen på målgruppen, der opfylder ét eller flere af de seks kriterier, er ukendt.
Pr. 1. juli 2021 var der i alt 286.695 personer i Danmark med oprindelse i MENAP-landene og Tyrkiet, hvoraf mange er kommet som flygtninge eller som familiesammenført til flygtninge siden 1983. Under udvalgsarbejdet vil målgruppen blive nærmere indkredset.
 Lovforslagets kapitel 2-6 er stort set en gengivelse af klimalovens opbygning, dog er Klimarådet erstattet af et udvandringsråd med en indholdsmæssig beskrivelse af de opgaver, som udvandringsrådet skal have.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
