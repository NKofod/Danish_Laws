Ligebehandlingsnævnets afgørelse om køn - forskellige priser - medhold Klagen drejede sig om påstået forskelsbehandling på grund af køn i forbindelse med forskellige priser for mænd og kvinder for medlemskab af en klub.
Mænd skulle betale mellem 50.000 kr. og 500.000 kr. for medlemskab afhængig af, hvor mange klubber manden ønskede at være medlem af.
Kvinderne skulle betale mellem 50 kr. og 250 kr. om året for medlemskab afhængig af den rating, kvinderne fik.
Nævnet fandt, at indklagede havde overtrådt lov om ligestilling af mænd og kvinder ved at opkræve forskellige priser for medlemskab for mænd og kvinder.
Klager fik derfor medhold i klagen.
 Klagen drejer sig om påstået forskelsbehandling på grund af køn i forbindelse med, at en klub opkræver forskellige priser for mænd og kvinder i forbindelse med medlemskab af klubben.
Ligebehandlingsnævnets afgørelse Det var i strid med ligestillingsloven, at indklagede opkrævede forskellige priser for mænd og kvinder i forbindelse med medlemskab af klubben.
Sagsfremstilling Indklagede er en del af et globalt netværk af eksklusive online klubber for mænd og kvinder.
Mænd skal betale mellem 50.000 kr. og 500.000 kr. for medlemsskab afhængig af, hvor mange klubber manden ønsker at være medlem af.
Kvinderne skal betale mellem 50 kr. og 250 kr. om året for medlemsskab afhængig af den rating, kvinden får.
Parternes bemærkninger Klager gør gældende, at det var i strid med ligestillingsloven, at indklagede opkrævede forskellige priser for medlemskab for mænd og kvinder.
 Klager har ikke besvaret indklagedes indlæg i sagen.
 Indklagede gør gældende, at der ikke er sket forskelsbehandling i den konkrete sag.
Indklagede har lavet en datingside med inspiration fra USA, hvor kvinder kan møde rige mænd, og man opfordrer derfor mænd til at betale et meget højt beløb for medlemsskabet, og kvinder kun et symbolsk beløb.
Det er en god løsning for begge parter, da kvinder får mulighed for at møde en rig mand og mænd får mulighed for at signalere deres økonomiske formåen på samme måde, som når en mand køber en meget dyr bil eller et dyrt ur.
Indklagede har haft en advokat til at undersøge, om konceptet lever op til gældende dansk lovgivning.
Advokaten gjorde opmærksom på, at man ikke må tage forskellig pris for det samme produkt for henholdsvis mænd og kvinder, som eksempelvis ved indgangen til et diskotek.
Da der imidlertid i den konkrete sag er tale om medlemsskaber med meget forskellig funktionalitet, er det lovligt at opkræve to forskellige priser.
Advokaten nævnte et eksempel på en LadyShaver, der jo er tiltænkt kvinder i forhold til en barbermaskine til mænd, hvor prisforskel jo er tilladt.
Mænd kan sagtens købe et kvindeligt medlemskab, om end der er forståelse for, at en mand kan føle sig ramt på sin maskulinitet, hvis han vælger at købe et kvindeligt medlemskab.
Det er vel ikke anderledes end hvis en mand køber en LadyShaver eller en kjole? Indklagede vil ihvertfald ikke forhindre mænd i at købe det kvindelige medlemskab eller nogen kvinder i at købe det mandlige medlemskab.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har overtrådt lov om ligestilling af mænd og kvinder ved at opkræve forskellige priser for medlemsskab for mænd og kvinder.
 Nævnet har herved lagt vægt på, at det af klubbens hjemmeside fremgår, at der er forskellige priser for mænd og kvinder.
 Klager får derfor medhold i klagen.
