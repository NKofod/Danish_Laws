Ankestyrelsens principafgørelse B-11-97 om hjemsted - børnefamilieydelse - ophold i udlandet - udstationering - orlov - ferie Resume:
 En mor havde under ophold i udlandet, hvor opholdet var begrundet i ægtefællens arbejde i det pågældende land uden for EU/EØF, ikke ret til børnefamilieydelse.
 Opholdet var på forhånd fastlagt til at vare i under 1 år, og moderen havde fået bevilget forældreorlov i perioden.
 Ægtefællen fik løn fra arbejdsgiveren i Danmark.
Ankestyrelsen lagde vægt på, at moderen opholdt sig i udlandet sammen med familien på grund af ægtefællens arbejde, hvorfor opholdet ikke kunne anses for et ophold, der kunne sidestilles med ferie.
Ankestyrelsen lagde således familiens samlede situation til grund ved vurderingen.
 Kassation:
Principafgørelsen har ikke længere vejledningsværdi Kassationsdato:
10-06-2009 Love:
Lov om en børnefamilieydelse - lovbekendtgørelse nr. 791 af 1. oktober 1995 - § 2, stk. 1, nr. 2 Vejledninger:
Skatteministeriets cirkulære nr. 148 af 17. december 1986 om lov om en børnefamilieydelse - pkt. 5 Sagsfremstilling:
 En kvinde, der var bevilget orlov til børnepasning efter lov om orlov, havde modtaget børnefamilieydelse under ophold i USA, hvor hun var fulgt med sin ægtefælle, der var på studieophold med løn fra arbejdsgiveren i Danmark.
 Opholdet varede og var på forhånd planlagt til at vare ca. 10 måneder.
 Da kommunen blev opmærksom på, at familien var udvandret til USA, krævede kommunen børnefamilieydelsen tilbagebetalt.
Ankenævnet ændrede kommunens afgørelse, da varigheden af opholdet i udlandet på forhånd var fastlagt, og da opholdet var af mindre end 1 års varighed.
Ankenævnet havde endvidere lagt vægt på opholdets karakter, herunder at det for kvindens vedkommende kunne sidestilles med ferie, jf.
SM B-7-94.
Kommunen påklagede nævnets afgørelse til Ankestyrelsen.
Sagen blev behandlet i principielt møde til afklaring af, om en medfølgende ægtefælle med barn kunne anses for at holde ferie, når familien samlet i mere end 6 måneder, men under et år, tager ophold i et andet land uden for EU/EØS på grund af den anden ægtefælles arbejde.
 Afgørelse:
 Ankestyrelsen fandt, at kvinden ikke havde været berettiget til at modtage børnefamilieydelse under opholdet i USA.
 Ankestyrelsen havde ved afgørelsen særlig lagt vægt på, at retten til børnefamilieydelsen var betinget at, at barnet havde hjemsted her i landet.
 Ankestyrelsen havde endvidere lagt vægt på, at det i cirkulære om en børnefamilieydelse fremgik, at begrebet hjemsted skulle forstås på samme måde som i lov om børnetilskud og forskudsvis udbetaling af børnebidrag, hvorefter barnet normalt har hjemsted, hvor forældrene bor.
 Bopælskravet anses for bevaret i Danmark under kortvarigt ophold i udlandet, der normalt er af højst 6 måneders varighed.
 Bopæl og hjemsted i Danmark kan dog anses for bevaret, hvis varigheden af opholdet i udlandet på forhånd er fastlagt til under 1 år, når det drejer sig om ophold i udlandet, der kan sidestilles med ferie.
 Kvindens ophold i USA, hvor hun opholdt sig sammen med familien på grund af ægtefællens arbejde (studieophold) med løn fra hans arbejdsgiver i Danmark, kunne ikke anses som et ophold, der kunne sidestilles med ferie, idet Ankestyrelsen fandt, at familiens samlede situation skulle lægges til grund ved vurderingen.
 Ankestyrelsen ændrede herefter ankenævnets afgørelse.
 Ankestyrelsen hjemviste sagen til kommunen med henblik på stillingtagen til, om kvinden under opholdet i USA havde modtaget børnefamilieydelsen mod bedre vidende, hvilket ville være nødvendigt, hvis der skulle eksistere et tilbagebetalingskrav.
