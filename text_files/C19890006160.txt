(Supplement til Socialstyrelsens  

 vejledning af 27. juli 1988 om bistandslovens bestemmelser om  

 døgnophold for børn og unge) (Til kommuner og amtskommuner) På baggrund af en henstilling fra Folketingets Ombudsmand skal  

 Socialstyrelsen oplyse, at det sociale udvalg kun kan træffe afgørelse om  

 tidmæssige begrænsninger i samværet mellem barnet og forældremyndighedens  

 indehaver efter bestemmelsen i bistandslovens § 67, stk 2. Der er ikke som  

 tidligere antaget hjemmel til at træffe sådanne afgørelser overfor  

 forældremyndighedens indehaver efter bistandslovens § 67, stk. 1.
 Enhver beslutning om tidsmæssig begrænsninger må herefter opfattes som  

 midlertidige (tilbagevendende) afbrydelser af samværet.
 Enhver tidsmæssig begrænsning af samværet mellem forældremyndighedens  

 indehaver og et barn i døgnophold henhører således under bistandslovens § 67,  

 stk. 2. Socialudvalgets afgørelse kan indbringes for Socialstyrelsen, hvis  

 beslutningen vedrører en periode på indtil 3 måneder, jf. § 67, stk. 3.
 Socialstyrelsens afgørelse i medfør af § 67, stk. 3, kan indbringes for  

 Socialministeriet.
 Vedrører beslutningen en periode ud over 3 måneder skal afgørelsen træffes  

 efter reglerne i bistandslovens § 126. Det vil sige i et møde i det sociale  

 udvalg med deltagelse af dommer og pædagogisk- psykologisk konsulent, jf. §  

 67, stk. 4.
 Det sociale udvalgs afgørelse efter § 67, stk. 4, kan indbringes for  

 Amtsankenævnet.
 Socialstyrelsen skal samtidig gøre opmærksom på, at en beslutning om  

 afbrydelse eller tidsmæssig begrænsning af samværet altid skal træffes for en  

 bestemt periode, jf. § 67, stk. 2. Beslutningen skal således altid rumme en  

 angivelse af den periode, den er gældende for.
 DENNE VEJLEDNING SUPPLERER OG ÆNDRER:
 1. Hovedafsnit VII, pkt. 77 i Socialstyrelsens  

 vejledning nr. 3 af 27. juli 1988 om bistandslovens bestemmelser om  

 døgnophold for børn og unge.
 2. Hovedafsnit I, pkt.17, 5. afsnit og hovedafsnit IV,  

 pkt. 24, 5. afsnit i Socialministeriets vejledning af 11. januar 1988 om  

 klageregler og tilsyn på det sociale område.
