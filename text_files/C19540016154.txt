 I en hertil indsendt skrivelse har foreningen anmodet om vejledning om, i  

 hvilket omfang forkyndelse lovligt kan finde sted over for en indstævnet  

 persons husvært.
 Foranlediget heraf skal man meddele, at spørgsmålet om, i hvilket omfang  

 stævninger m. v. lovlig kan forkyndes for den pågældendes husvært efter  

 reglerne i retsplejelovens § 156, stk. 1, nr. 2, jfr. § 3, k. 2 a, i instruks  

 for stævningsmænd, henhører under domstolenes afgørelse.
Det tilføjes, at præsidenten for Østre landsret i en over sagen afgivet  

 erklæring har oplyst, at stævningsmændene under Østre landsret ikke benytter  

 forkyndelse for husværten, såfremt den for hvem forkyndelse skal ske, ikke  

 har været at træffe.
Præsidenten har herved henvist til den i Ugeskrift for  

 retsvæsen 1949, side 968, refererede Østre landsrets kendelse af 26. april  

 1949, hvorefter retsplejelovens § 156 stk. 1, nr. 2, skal forstås således, at  

 forkyndelse for en husvært kun kan ske, når husværten træffes tilstede på  

 vedkommendes bopæl, hvilket i det omhandlede tilfælde, der angik forkyndelse  

 i en større københavnsk beboelsesejendom, ville sige i den pågældende  

 lejlighed.
Præsidenten har i denne forbindelse bemærket, at selvom der ikke  

 ved kendelsen er truffet nogen afgørelse om, hvorledes retten ville stille  

 sig, hvis det drejede sig om en mindre ejendom med kun to lejligheder, hvoraf  

 husværten bebor den ene, er det dog i Østre landsret den almindelige mening,  

 at man også i sådanne tilfælde ville være betænkelig ved at lade de af  

 udeblivelse følgende konsekvenser indtræde, hvis husværten ved forkyndelsen  

 ikke har været truffet til stede i vedkommendes lejlighed.
 Præsidenten for Vestre landsret og Den danske dommerforening har tiltrådt  

 den af præsidenten for Østre landsret afgivne udtalelse.
