Landsskatteretskendelse Aktieombytning - negativ anskaffelsessum - omgåelsesbetragtning A klagede for indkomståret 1994 over, at de stedlige  

 skattemyndigheder ikke havde anset aktieombytning for skattefri, men havde  

 ansat fortjeneste på aktier til 1.010.554 kr.
 Det fremgik af sagens oplysninger, at klageren pr. den 1. januar 1992  

 overdrog sin personligt drevne virksomhed til et anpartsselskab, B ApS.  

 Omdannelsen skete efter virksomhedsomdannelsesloven, og klageren fik en  

 negativ anskaffelsessum på sine anparter på 1.010.544 kr.
 Aktiviteten i B ApS bestod udelukkende i udlejning af driftsmidler til et  

 datterselskab, C A/S, som blev erklæret konkurs den 10. oktober 1994.  

 Det fremgik af den efter konkurslovens § 111 afgivne erklæring, at  

 tilgodehavender hos moderselskabet B ApS var uden værdi, da B ApS ikke  

 havde ubehæftede aktiver og var uden aktivitet.
Med virkning fra den 17. oktober 1994 foretog klageren en ombytning af  

 anparterne i B ApS, nominelt 80.000 kr., med anparter i D ApS, nominelt 1.000  

 kr.
Dette selskab blev stiftet den 1. september 1994 af klagerens  

 ægtefælle, der ejede samtlige anparter, nominelt 80.000 kr.  

 Ligeledes den 17. oktober 1994 blev anpartskapitalen udvidet med 1.000 kr.,  

 således at den samlede kapital udgjorde nominelt 81.000 kr.
 B ApS blev tvangsopløst efter begæring af Erhvervs- og  

 Selskabsstyrelsen den 8. marts 1995.
 Den stedlige skatteforvaltning havde anset aktieombytningen for en  

 afståelse af de ombyttede aktier, og opgjort klagerens aktieavance til  

 1.010.544 kr. svarende til den negative anskaffelsessum for aktierne.  

 Myndighederne havde således ikke godkendt aktieombytningen efter  

 aktieavancebeskatningslovens § 13, stk. 1, som værende skattefri.
Skatteforvaltningen havde herved bemærket, at det var den lokale  

 skattemyndighed, der skulle tage stilling til, om betingelserne i lovens §  

 13, stk. 1, var opfyldt.
Disse betingelser var principielt opfyldt, men  

 bestemmelsen kunne ikke anvendes med det formål at undgå  

 avancebeskatning i tilfælde af et selskabs konkurs.
Ombytningen var  

 således ikke anset for sket af forretningsmæssige grunde eller  

 med henblik på et kommende generationsskifte, men alene af  

 skattemæssige årsager.
Det var herved tillige bemærket, at  

 B ApS ikke havde aktivitet og ikke havde ubehæftede aktiver, og at  

 klageren derfor - og da datterselskabet var gået konkurs - måtte  

 indse, at selskabet ville gå konkurs.
Der var hertil henvist til EF-domstolens afgørelse af 17/7 1997,  

 sag C-28/95, Leur-Bloem, der var offentliggjort i SU 1997,257, TfS 1997.206  

 samt artikel i SR-skat 6/97 s. 436 ff.
Der var endelig henvist til  

 Fusionsdirektivets artikel 11, hvoraf bl.a. fremgik, at en medlemsstat helt  

 eller delvis kunne afslå at anvende bestemmelserne (om bl.a. skattefri  

 aktieombytning), såfremt et af hovedformålene havde været  

 skattesvig eller unddragelse.
 Klagerens repræsentant havde nedlagt påstand om godkendelse af  

 den selvangivne kapitalindkomst.
Til støtte herfor havde han gjort gældende, at den kommunale  

 skatteforvaltning ikke havde haft hjemmel til at nægte den foretagne  

 aktieombytning som værende skattefri.
Han havde herved bemærket,  

 at kommunen ikke skulle godkende aktieombytningen, men tage den til  

 efterretning, da den var foretaget på et tidspunkt, hvor transaktionen  

 ikke krævede tilladelse fra skattemyndighederne.
 Dette var først indført ved lov nr. 312 af 17. maj 1995 § 4,  

 stk. 4, med virkning fra den 2. november 1994. I bemærkningerne til  

 lovforslaget anførtes således bl.a.:
"Efter de nugældende regler kan ombytning af aktier med selskaber,  

 der er omfattet af artikel 3 i EU's fusionsbeskatningsdirektiv (direktiv  

 90/434/EØF) gennemføres uden tilladelse fra  

 Ligningsrådet.
Med det formål at hindre omgåelse af  

 skattereglerne foreslås det, at ombytning af aktier efter  

 aktieavancebeskatningslovens § 13, stk. 1 og 2, gøres betinget af  

 tilladelse fra Ligningsrådet, som endvidere bemyndiges til at stille  

 vilkår for tilladelsen.
Rådet og Kommissionen har ved vedtagelsen  

 af direktivet i et rådsprotokollat til artikel 11, stk. 1,  

 erklæret, at en medlemsstat kan gøre brug af mulighederne i  

 denne artikel, hvis for eksempel en tilførsel af aktiver eller  

 ombytning af aktier efterfølges af et hurtigt salg af de  

 værdipapirer, der er udstedt til gengæld for tilførslen.  

 Med den foreslåede bestemmelse om forhåndsgodkendelse fra  

 Ligningsrådet udnyttes den mulighed, direktivet giver i artikel 11 for  

 at indføre regler mod omgåelse." Repræsentanten havde hertil bemærket, at lovændringen  

 således havde til formål at forhindre omgåelse.  

 Såfremt kommunens opfattelse havde været korrekt, havde det  

 været overflødigt at ændre loven.
En anvendelse af artikel 11 forudsatte intern dansk hjemmel, jf.  

 bemærkningerne.
Der var hertil henvist til Werlauffs artikel i SU  

 1997.256.
Landsskatteretten udtalte Retten fandt, at en anvendelse af fusionsdirektivets artikel 11 til ugunst  

 for borgeren måtte forudsætte, at medlemsstaten nærmere  

 institutionaliserede brugen af bestemmelsen ved implementeringen af  

 direktivet, hvilket bl.a. syntes forudsat af lovgiver ved den  

 efterfølgende indførelse af  

 forhåndsgodkendelsesproceduren som anført af klagerens  

 repræsentant, ligesom det fandt en vis støtte i EF-domstolens  

 afgørelse af 17/7 1997, sag C-28/95 (Leur-Bloem).
 Da en sådan institutionalisering som nævnt ikke var  

 indført på tidspunktet for aktieombytningen, og da klageren i  

 øvrigt da opfyldte betingelserne i aktieavancebeskatningslovens § 13,  

 stk. 1 og 2, fandt retten således, at de stedlige skattemyndigheder  

 havde savnet hjemmel til at nægte den foretagne aktieombytning som  

 skattefri.
 Klageren fik medhold i den nedlagte påstand.
