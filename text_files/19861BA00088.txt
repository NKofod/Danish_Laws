Nr BSF 88 Forslag til folketingsbeslutning om standardisering af plastmaterialer til  

 emballager Fremsat af Tinning (VS) Albrechtsen (VS) Elisabeth Bruun Olesen (VS)  

 Margrete Auken (SF) Leif Hermann (SF) Anne Grete Holmsgård (SF) den 20. januar 1987 Folketinget opfordrer regeringen til at nedbringe forureningen fra plastemballager efter følgende retningslinier:
 1. Brug af PVC til engangsemballager forbydes pr. 1. januar 1989.
2. Der udarbejdes en positivliste for plastmaterialer, der må anvendes til emballager.
Positivlisten skal sikre, at der anvendes så få og så rene typer plast som muligt til emballager.
Den skal endvidere præcisere, hvilke typer der må anvendes til de forskellige former for emballage.
BEMÆRKNINGER TIL FORSLAGET Beslutningsforslaget er en stort set uændret genfremsættelse af et i folketingsåret 1985-86 fremsat forslag, se Folketingstidende 1985-86, forhandlingerne sp. 6721 og sp. 7556, samt tillæg A sp.
 4393.
AD 1 Det er for længst erkendt, at PVC er et produkt, der ikke kan nedbrydes uden skadevirkninger for miljø og mennesker.
Danmark har sagt nej til en produktion af PVC af samme årsag, men anvendelsen fortsætter man med.
PVC kan ikke (som f,.eks. polyethylen) genanvendes, og produktet kan i øvrigt for så vidt angår engangsemballager erstattes med andre plastprodukter (især polyethylen). Der kan dog være problemer i forbindelse med emballager til husholdningskemikalier.
Her anvendes i dag PVC, da materialet er specielt kemikaliebestandigt.
Da glasbeholdere, der ellers kunne være erstatningsemballage, er mindre egnet til kemikalier, fordi flaskerne kan gå i stykker, kan det her være berettiget at bevare PVC.
Til gengæld foreslås disse gjort til returemballager (jf. beslutningsforslag om fjernelse af miljøgifte fra affaldet fremsat i folketingsåret 1985-86, se Folketingstidende 1985-86, forhandlingerne sp. 6721 og sp. 7572, samt tillæg A sp. 4397.
Tilbage står et prismæssigt problem.
PVC er billigt.
Her må det imidlertid være indlysende at vælge miljøfordelene på bekostning af en lidt højere pris for emballagerne.
PVC bør også begrænses i andre produkter end engangsemballager.
Men dette område er mere uoverskueligt, og der kan i højere grad være seriøse tekniske grunde til at anvende PVC.
Hele området undersøges i øjeblikket for miljøstyrelsen i et projekt om erstatningsmuligheder for PVC.
Dette forventes færdigt med udgangen af 1986. Endvidere har området fået højeste prioritet med hensyn til bevillinger i Miljøstyrelsens emballageprogram, jf.
Miljøstyrelsens notat af 14. maj 1986. Forslagsstillerne har derfor valgt at afvente disse undersøgelser, før man stiller flere forslag ud over forbud mod engangsemballage.
AD 2 Når der er foreslået en positivliste, skyldes det et ønske om at få plastmaterialerne til engangsemballage standardiseret, således at det klart fremgår, hvilke materialer der må anvendes til de forskellige emballageformer.
En sådan standardisering vil gøre det muligt at genanvende en stor del af plastemballagerne.
Vægten bør lægges på, at der anvendes så få og rene materialer som overhovedet muligt, og på, at der især satses på anvendelse af polyethylen.
Dette produkt udgør i forvejen en stor del af den samlede plastanvendelse (ca. 45 pct.), og der er allerede etableret en virksomhed (i Vojens), der kan genindvinde polyethylen.
Positivlisten bør f.eks. fastsætte, at der skal anvendes polyethylen til fremstilling af store kategorier som folier, plastsække og engangsflasker.
