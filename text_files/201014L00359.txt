Bilag 1 Betænkning afgivet af Boligudvalget den 9. december 2010 Betænkning over Forslag til lov om ændring af lov om almene boliger m.v.
(Udvidet flyttehjælp) [af socialministeren (Benedikte Kiær)] 1. Ændringsforslag Socialministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 17. november 2010 og var til 1. behandling den 2. december 2010. Lovforslaget blev efter 1. behandling henvist til behandling i Boligudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring.
Den 25. november 2010 sendte socialministeren de indkomne høringssvar og et notat herom til udvalget.
Den 6. december 2010 sendte socialministeren yderligere høringssvar til udvalget.
Spørgsmål Udvalget har stillet 2 spørgsmål til socialministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
 Socialdemokratiets og Socialistisk Folkepartis medlemmer af udvalget ser lovforslaget som et positivt tiltag, idet ressourcesvage beboere sikres bedre mulighed for at etablere sig uden for ghettoområder og udsatte boligområder.
Under udvalgsbehandlingen har partierne fået belyst,  at lovforslagets udvidelse af flyttehjælpen omfatter alle almene boligområder,  at der som led i satspuljeaftalen er afsat 20 mio. kr. til at yde refusion af de udgifter til flyttehjælp, som kommunen udbetaler til beboere i ghettoområder og udsatte boligområder, og  at lovforslaget ikke medfører kommunale merudgifter.
 Afklaringerne har styrket partiernes tilslutning til lovforslaget.
 Partierne noterer sig i øvrigt, at lovforslaget er en udmøntning af satspuljeaftalen, som partierne er med i, hvorfor partierne naturligvis honorerer denne aftale ved at støtte lovforslaget.
Dansk Folkepartis medlemmer af udvalget henviser til, at lovforslaget udmønter satspuljeaftalen for 2011, der vedrører et forslag om at udvide den nuværende mulighed for kommunalbestyrelserne til at yde økonomisk tilskud til flyttehjælp og indskud til også at omfatte tilskud fra en pulje til en ny start et nyt sted.
Kommuner med ghettoområder kan som et forsøg søge om refusion af en del af deres udgifter til flyttetilskud, indskud, periodevis tomme lejligheder og tilskud til en ny start fra puljen på 20 mio. kr.
Radikale Venstres medlem af udvalget støtter lovforslaget, som er en del af satspuljeaftalen.
Radikale Venstre kan tillige støtte ministerens ændringsforslag, som giver mulighed for, at kommunerne kan støtte etablering og ikke som ved lovforslagets fremsættelse kun kunne give støtte til flytteudgifter.
 Enhedslistens medlem af udvalget er for lovforslaget, selv om Enhedslisten er imod, at den frivillige flyttehjælp finansieres af satspuljen og dermed af dem, der har de laveste indkomster.
 Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af socialministeren, tiltrådt af udvalget:
 1) Titlen affattes således:
»Forslag til Lov om ændring af lov om almene boliger m.v. og ligningsloven (Udvidet flyttehjælp)« [Konsekvens af ændringsforslag nr. 2] Ny paragraf 2) Efter § 1 indsættes som ny paragraf:
»§ 01 I lov om påligningen af indkomstskat til staten (ligningsloven), jf. lovbekendtgørelse nr. 176 af 11. marts 2009, som ændret bl.a. ved § 1 i lov nr. 546 af 26. maj 2010 og § 6 i lov nr. 573 af 31. maj 2010 og senest ved § 2 i lov nr. 725 af 25. juni 2010, foretages følgende ændring:
1. I § 7, nr. 29, ændres »flytteudgifter« til: »flytte- og etableringsudgifter«.« [Konsekvens af lovforslagets § 1, nr. 1 og 2, om tilskud til etableringsudgifter] Bemærkninger Til nr. 1 Den foreslåede ændring af titlen er en konsekvens af, at der ved ændringsforslag nr. 2 foreslås en ændring af ligningsloven.
Til nr. 2 Forslaget om ændring af ligningslovens § 7, nr. 29, er en konsekvens af de foreslåede ændringer i lovforslagets § 1, nr. 1 og 2, om udvidet flyttehjælp, hvor det i almenboliglovens § 63 c foreslås tillige at give kommunalbestyrelserne adgang til at yde tilskud til etableringsudgifter til lejere, som fraflytter en almen boligafdeling.
Efter de gældende regler i § 63 c kan kommunalbestyrelserne alene yde tilskud til flytteudgifter.
Troels Christensen (V) nfmd.
Peter Madsen (V) Mads Rørvig (V) Eyvind Vesselbo (V) Michael Aastrup Jensen (V) Anita Knakkergaard (DF) Hans Kristian Skibby (DF) Daniel Rugholm (KF) Naser Khader (KF) Yildiz Akdogan (S) Bjarne Laustsen (S) René Skau Björnsson (S) Thomas Jensen (S) Peter Westermann (SF) Astrid Krag (SF) fmd.
Morten Østergaard (RV) Frank Aaen (EL) Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
