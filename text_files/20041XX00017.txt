Skriftlig fremsættelse (7. oktober 2004) Beskæftigelsesministeren  

  

 (Claus Hjort Frederiksen):
 Herved tillader jeg mig for Folketinget at fremsætte:
Forslag til lov om  

 ændring af lov om fleksydelse (Ændring af anciennitetsreglernes  

 overgangsbestemmelser, fradrag for feriepenge, ændret  

 pensionsmodregningsregel  

 m.v.) (Lovforslag nr.
L 18).
 Erfaringerne fra administrationen af fleksydelsesordningen  

 har vist, at der er behov for visse mindre ændringer, der bringer loven i  

 bedre  

 overensstemmelse med den oprindelige hensigt om, at personer, der er  

 visiteret  

 til fleksjob, så vidt mulig skal have vilkår og rettigheder, der svarer til  

 beskæftigede på det ordinære arbejdsmarked.
 Det foreslås, at der indføres en karensperiode for overgang  

 til fleksydelse, så man tidligst kan overgå til fleksydelse 3 måneder efter  

 visitationen til fleksjob.
 Det foreslås videre, at der indføres hjemmel til at beregne  

 fleksydelsen på ny ved indbetalinger til pensionsordninger efter § 15 A i  

 pensionsbeskatningsloven, og at der indføres hjemmel til at fradrage  

 udbetalte  

 feriepenge i fleksydelsen.
 For at harmonisere fradragsreglerne med efterlønsordningen  

 foreslås det, at der gives hjemmel til at fastsætte regler for, at der  

 løbende  

 skal indsendes oplysninger om arbejde ved siden af fleksydelsen.
 Det foreslås, at overgangsreglerne for anciennitet ændres  

 således, at personer, der ville kunne have optjent ret til efterløn, kan  

 optjene ret til fleksydelse ved visitation til fleksjob.
 Endelig foreslås det at lovfæste den gældende praksis om  

 medregning af medlemsperioder af en arbejdsløshedskasse til opfyldelse af  

 anciennitetskravet uden betaling af efterlønsbidrag.
 Det foreslås, at loven træder i kraft den 1. januar 2005.
 Idet jeg i øvrigt henviser til lovforslaget og  

 bemærkningerne hertil, skal jeg anbefale lovforslaget til Folketingets  

 velvillige behandling.
