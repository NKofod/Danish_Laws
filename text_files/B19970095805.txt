 I medfør af § 1, stk. 2, nr. 10, i lov om foderstoffer, jf.  

 lovbekendtgørelse nr. 422 af 15. maj 1996, og efter bemyndigelse fastsættes:
 § 1.  Virksomheder, der er registreret efter  

 bekendtgørelse om foderstoffer og bekendtgørelse om tilsætningsstoffer til  

 foderstoffer samt virksomheder nævnt i § 6, stk. 2, i bekendtgørelse om  

 salmonellafri foderstoffer, skal betale afgifter og gebyrer som fastsat i  

 bilaget til dækning af Plantedirektoratets udgifter i finansåret til  

 administration og kontrol m.m. i henhold til de nævnte bekendtgørelser.
 Stk. 2.  Uanset stk. 1 skal virksomheder, der alene  

 producerer ublandede foderstoffer, eller som efter bekendtgørelse om  

 salmonellafri foderstoffer er tilsluttet et godkendt regelsæt om god  

 produktionspraksis for produktion af salmonellafri foderstoffer, ikke betale  

 afgift for proceskontrol, jf. bilaget, nr. 9. Dette gælder dog ikke for  

 virksomheder, der forarbejder olieholdige frø og alene sælger forarbejdede  

 produkter til registrerede foderstofvirksomheder.
 Stk. 3.  Afgifter og gebyrer tillægges merværdiafgift.
 § 2.  Virksomheder, der kun er registreret en del af  

 finansåret, kan ikke kræve tilbagebetaling eller afkortning af grundafgiften,  

 jf. bilaget nr. 1 og 2.
 § 3.  Registrerede virksomheder skal hvert år efter  

 anmodning fra Plantedirektoratet og inden den 15. februar, meddele  

 direktoratet de oplysninger om produktion og salg i det senest afsluttede  

 finansår, der er nødvendige for beregning af afgifter.
 Stk. 2 .  For virksomheder, der registreres, beregnes  

 afgifterne det første år på grundlag af virksomhedens oplysninger om  

 forventet produktion og salg i det pågældende år.
 Stk. 3.  For virksomheder, der afmelder deres  

 registrering, beregnes tillægs- og proceskontrolafgifterne på grundlag af  

 virksomhedens oplysninger om produktion og salg i den forløbne del af  

 finansåret.
 Stk. 4.  Undlader en virksomhed at meddele direktoratet  

 de nødvendige oplysninger inden den fastsatte frist, fastsætter direktoratet  

 beregningsgrundlaget for tillægsafgifterne skønsmæssigt.
 § 4.  Afgifter og gebyrer forfalder ved påkrav, og  

 betaling skal ske senest 30 dage efter fakturaens dato.
 Stk. 2.  Betales forfaldne afgifter og gebyrer ikke  

 rettidigt, skal der betales rente af beløbet på 1,3 pct. månedligt for hver  

 påbegyndt måned regnet fra forfaldsdagen.
 Stk. 3.  Der er udpantningsret for afgifter og renter.
 § 5.  Dækker de opkrævede afgifter ikke  

 Plantedirektoratets udgifter, kan direktoratet indregne det manglende beløb  

 ved fastsættelsen af afgiftssatser for følgende finansår.
 Stk. 2.  Overstiger de opkrævede afgifter  

 Plantedirektoratets udgifter, kan direktoratet indregne det overskydende  

 beløb ved fastsættelsen af afgiftssatser for følgende finansår.
 § 6.  Bekendtgørelsen træder i kraft den 1. januar  

 1998.
 Stk. 2.  Bekendtgørelse nr. 1140 af 13. december 1996 om  

 betaling for foderstofkontrol ophæves.
