Skriftlig fremsættelse (27. januar 2022) Miljøministeren (Lea Wermelin):
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse (Mulighed for kommunal beslutning om, at dieseldrevne personbiler skal være omfattet af eksisterende miljøzoner og fremrykning af trinkrav for dieseldrevne varebiler) (Lovforslag nr.
L 114) Alt for mange danskere dør eller bliver syge på grund af luftforurening.
Det gælder særligt i større byområder, hvor mange mennesker bor, arbejder og færdes til daglig.
 De fem største danske byer (København, Frederiksberg, Odense, Aarhus og Aalborg) fik tilbage i 2007 mulighed for at indføre miljøzoner med krav til udledninger fra ældre tunge dieseldrevne køretøjer (lastbiler og busser) og reglerne er siden blevet skærpet og der er indført krav til varebiler.
Regeringen ønsker at give kommunalbestyrelserne i de fem miljøzonekommuner mulighed for at skærpe miljøkravene til at omfatte dieseldrevne personbiler.
Dette skal sikre, at miljøzoner fortsat vil understøtte formålet om at forbedre luftkvaliteten i de største byer.
Lovforslaget er en udmøntning af dele af Aftale om Miljøinitiativer i grønne byer og en hovedstad i udvikling, som regeringen indgik med Socialistisk Folkeparti, Radikale Venstre og Enhedslisten den 14. september 2021.
 For yderligere at nedbringe luftforureningen fra vejtrafik foreslås det at fremrykke ikrafttrædelsen af de eksisterende krav om partikelfilter til dieseldrevne varebiler med to år til den 1. juli 2023. Efter gældende regler skulle disse krav være trådt i kraft den 1. juli 2025.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
