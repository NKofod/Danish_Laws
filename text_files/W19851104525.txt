 Fundet, at indberetning til et advarselsregister kan finde sted, når  

 der er forløbet mindst otte dage fra den rettidige afleveringsfrist, og at  

 der forinden er udsendt mindst en rykkerskrivelse til lejeren samt, at  

 sletning skulle ske senest et år efter registreringerne.
En virksomhed indenfor videobranchen anmodede registertilsynet om  

 tilladelse til, at man oprettede et advarselsregister over lejere af  

 videobånd, der ikke tilbageleverer de lejede bånd.
Registeret skulle  

 indeholde oplysninger om navn, adresse, fødselsdato, dato for det  

 misligholdte lejemål samt udlejernummer.
Registeret skulle oprettes og  

 ajourføres på baggrund af oplysninger indberettet fra de tilsluttede  

 udlejere, der kunne indberette til registeret, når den rettidige  

 afleveringsfrist var overskredet med mindst tre dage.
Der udsendtes ikke  

 rykkerskrivelse, forinden der blev foretaget indberetning.
En gang om ugen  

 skulle der udsendes lister til abonnenterne indeholdende oplysninger om  

 lejerens navn, adresse og fødselsdato.
Der skulle udsendes meddelelse til en  

 lejer, når denne blev optaget i registeret, ligesom denne meddelelse  

 fungerede som rykkerskrivelse.
De registrerede oplysninger skulle slettes,  

 når det lejede bånd tilbageleveredes, dog senest to år efter registreringen.
 Registertilsynet udtalte herefter, at det register, som virksomheden  

 påtænkte at oprette, måtte anses for at være omfattet af lov om private  

 registre m.v. § 3, stk. 3, og at registertilsynet således på nærmere angivne  

 vilkår skulle give tilladelse til oprettelsen af registeret.
Som nævnt skulle de tilsluttede udlejere kunne indberette til registeret,  

 når den rettidige afleveringsfrist var overskredet med mindst tre dage.
Om  

 baggrunden for denne frist havde virksomheden oplyst, at den var nødvendig  

 for at forhindre, at lejere, der har overskredet en rettidig  

 afleveringsfrist, på ny lejer bånd i andre forretninger.
Registertilsynet  

 udtalte herom, at man finder det væsentligt, at der, forinden indberetning  

 finder sted, er forløbet et vist tidsrum, og at lejeren forinden har modtaget  

 et antal rykkerskrivelser, således at det sikres, at der alene registreres  

 oplysninger om lejere, der ikke blot har undladt at aflevere et lejet bånd på  

 grund af forglemmelse eller lignende.
På den baggrund fandt registertilsynet,  

 at indberetning kan finde sted, når der er forløbet mindst otte dage fra den  

 rettidige afleveringsfrist, og at der forinden er udsendt mindst en  

 rykkerskrivelse til lejeren.
Som nævnt skulle de registrerede oplysninger slettes senest to år efter  

 registrering.
Registertilsynet udtalte herom, at en sletningsfrist på et år i  

 tilstrækkeligt omfang ville kunne tilgodese udlejerens interesse i at undgå  

 at udleje bånd til kunder, der ikke afleverer bånd til tiden.  

 Registertilsynet fandt således, at sletning skulle ske senest et år efter  

 registreringen.
Desuden fandt registertilsynet, at der ikke måtte ske registrering af en  

 person, som efter at have modtaget rykkerskrivelse fastholdt at have  

 afleveret båndet.
Det forudsattes endvidere, at der ikke blev registreret  

 oplysninger om strafbare forhold, f.eks. om personer der oplyser falske  

 adresser, afleverer falske checks, fremstiller piratkopier m.v.
 Under henvisning hertil meddelte registertilsynet herefter virksomheden  

 tilladelse til at oprette det nævnte advarselsregister på en række nærmere  

 angivne vilkår.
 Virksomheden har efterfølgende meddelt registertilsynet, at den givne  

 tilladelse ikke vil blive udnyttet.
Registertilsynets årsberetning 1985 s. 44 f.
Lov om private registre m.v.  

 er ændret, se nu J LBK nr. 622 af 2. oktober 1987 § 3, stk. 6.
