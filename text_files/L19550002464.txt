 Stats- og udenrigsministeren har den 1. april 1955 på regeringens vegne  

 overfor folketinget fremsat nedenstående erklæring om de almindelige  

 rettigheder, der tilkommer personer tilhørende det tyske mindretal i de  

 sønderjyske landsdele:
I ønsket om at fremme det fredelige samliv i befolkningen på begge sider  

 af den dansk-tyske grænse og dermed tillige i almindelighed at fremme  

 udviklingen af venskabelige forbindelser mellem kongeriget Danmark og  

 forbundsrepublikken Tyskland og under henvisning til artikel 14 i den europæiske konvention om  

 menneskerettigheder, ifølge hvilken alle de i konventionen anerkendte  

 rettigheder og friheder skal sikres enhver, således at ingen må underkastes  

 forskelsbehandling på grund af sit tilhørsforhold til et nationalt mindretal erklærer den kongelig danske regering til bekræftelse af de for dette  

 mindretal allerede gældende retsgrundsætninger - således som de også har  

 fundet udtryk i den erklæring, som den daværende danske statsminister Hans  

 Hedtoft den 27. oktober 1949 afgav overfor repræsentanter for det tysk  

 mindretal i Nordslesvig (det såkaldte Københavnsnotat) - følgende:
 I.
 Efter dansk ret - grundloven for kongeriget Danmark af 5. juni 1953 og  

 anden lovgivning - nyder enhver statsborger og således også enhver, der  

 tilhører det tyske mindretal uden hensyn til det af ham benyttede sprog,  

 følgende rettigheder og friheder:
1. Den personlige friheds ukrænkelighed, 2. lighed for loven, 3. tros- og samvittighedsfrihed, 4. ytrings- og pressefrihed, 5. forsamlings- og foreningsfrihed, 6. ret til frit at vælge erhverv og arbejdssted, 7. boligens ukrænkelighed, 8. ret til frit at danne politiske partier, 9. lige adgang til enhver offentlig stilling efter  

 evner, egnethed og faglige kvalifikationer, d.v.s. at der med hensyn til  

 embedsmænd, funktionærer og arbejdere i offentlig tjeneste ikke må gøres  

 forskel mellem personer, der tilhører det tyske mindretal, og andre  

 statsborgere, 10. almindelig, umiddelbar, lige, fri og hemmelig  

 valgret, der også gælder ved de kommunale valg.
11. ret til at påkalde domstolenes beskyttelse, hvis  

 nogen anser sig for at være krænket i sin ret af myndighederne, 12. ret til ligelig behandling, hvorefter ingen må  

 forfordeles eller begunstiges på grund af sin afstamning, sit sprog, sin  

 herkomst eller sin politiske anskuelse.
 II.
 Som en følge af disse retsprincipper fastslås hermed:
 1. Bekendelsen til tysk nationalitet og tysk kultur er  

 fri og må ikke af myndighederne bestrides eller efterprøves.
2. Personer, der tilhører det tyske mindretal og deres  

 organisationer, må ikke hindres i, i tale og skrift, at benytte det sprog, de  

 foretrækker.
Anvendelsen af det tyske sprog for domstolene og over for  

 forvaltningsmyndighederne retter sig efter de herom i lovgivningen fastsatte  

 forskrifter.
 3. Almendannende skoler og folkehøjskoler (også  

 faglige) samt børnehaver kan som følge af det i Danmark gældende princip om  

 undervisningsfrihed oprettes af det tyske mindretal i henhold til lovene.
 4. Da forholdstalsvalgmåden i henhold til  

 kommunallovgivningen anvendes ved nedsættelse af udvalg i de kommunale råd,  

 deltager repræsentanter for det tyske mindretal i udvalgsarbejdet i forhold  

 til deres antal.
 5. Den danske regering anbefaler, at der inden for  

 rammerne af de til enhver tid gældende regler for radioens benyttelse tages  

 rimeligt hensyn til det tyske mindretal.
 6. Med hensyn til understøttelser og andre ydelser af  

 offentlige midler, som tilstås efter frit skøn, vil der ikke blive gjort  

 forskel mellem personer, der tilhører det tyske mindretal, og andre  

 statsborgere.
 7. Ved offentlige bekendtgørelser skal der tages  

 rimeligt hensyn til det tyske mindretals dagblade.
 8. Det tyske mindretals særlige interesse i at pleje  

 sine religiøse, kulturelle og faglige forbindelser med Tyskland anerkendes.
 Folketinget har ved beslutning af 19. april 1955 givet denne erklæring sin  

 tilslutning.
 Udenrigsministeriet, den 7. juni 1955.
H.C.
Hansen.
