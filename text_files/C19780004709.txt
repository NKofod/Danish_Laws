Indholdsfortegnelse 10. Vidner 11. Vurdering 12. Skyldnerens oplysningspligt 13. Undersøgelse af husrum eller person 14. Vejledningspligt 15. Underretningspligt 16. Genoptagelse 17. Skyldnerens udtagelsesret 18. Genstande af personlig betydning og hjælpemidler 19. Løn m.v.
 20. Underholdsbidrag m.v.
 21. Pension m.v.
22. Invaliditets- og forsørgertabserstatning 23. Krav på godtgørelse for ikke-økonomisk skade 24. Båndlagte gaver 25. Vederlag for visse offentlige hverv 26. Fast ejendom m.v.
27. Lejekrav 28. Gensidigt bebyrdende kontrakter 29. Rådighedsberøvelse 30. Udleveringspligt 31. Afdragsordninger 32. Prioritetsstillingen for udlæg 33. Bortfald af udlæg 34. 12-ugersfristen 35. Udlæg i fordringer m.v.
36. Tvivlsspørgsmål 1. Indledning Reglerne om udpantning er ændret ved lovene nr. 258 og nr. 278 begge af  

 26. maj 1976. Lov nr. 258 ændrer retsplejelovens kapitler om udlæg og  

 udpantning.
Lov nr. 278 om fremgangsmåden ved inddrivelse af skatter og  

 afgifter m.v. erstatter lov nr. 9 af 29. januar 1970. Begge love er trådt i  

 kraft den 1. januar 1977.
 I det følgende foretages en gennemgang af de vigtigste nye bestemmelser i  

 retsplejeloven og inddrivelsesloven, der har betydning for kommunernes  

 inddrivelse af skatter m.v.
 1.1 Inddrivelse af skatter m.v. foretages efter de nye regler om udlæg i  

 retsplejeloven, kap. 45-47, §§ 478-527. Særlige regler om inddrivelse af  

 skatter og afgifter er anført i inddrivelsesloven.
 1.2 Udlæg foretaget af pantefogden har samme virkning som udlæg foretaget  

 af de ordinære fogedretter, og pantefogden har samme beføjelser som  

 fogedretten, medmindre inddrivelsesloven udtrykkelig har bestemt andet.
1.3 Udpantning som selvstændig inddrivelsesform ved siden af udlæg er  

 ophævet.
I stedet kan udlæg gennemføres for de krav, som i lovgivningen er  

 tillagt udpantningsret.
2. Rekvirenten 2.1 Skatter m.v., der skal betales efter kildeskatteloven, opkræves ved  

 statsskattedirektoratets foranstaltning med bistand af kommunerne efter  

 ministeren for skatter og afgifters nærmere bestemmelser.
Udlæg foretages  

 således fortsat af kommunerne på statsskattedirektoratets vegne, og  

 statsskattedirektoratet skal anføres som rekvirent.
 2.2 Ved udlæg i fast ejendom, registreret skib og luftfartøj skal  

 kommunerne dog anføre opkrævningskommunens navn i forbindelse med  

 statsskattedirektoratet, således at rekvirenten anføres som  

 statsskattedirektoratet v/xxx kommune.
2.3 Ved statsskattedirektoratetes skrivelse af 30. december 1976  

 bemyndigede man kommunerne, og specielt de af kommunerne autoriserede  

 pantefogder, til at give møde under fogedforretninger, hvor direktoratet er  

 rekvirent.
Efter lov nr. 39 af 26. januar 1977 om ændring af lov nr. 258 af  

 26. maj 1976 skal rekvirenten ikke give møde for krav, der er tillagt  

 udpantningsret, jf. § 492, stk. 2, medmindre fogedretten finder dette  

 nødvendigt.
3. Fuldbyrdelsesfrist 3.1 Efter § 485 er fuldbyrdelsesfristen for krav, som er tillagt  

 udpantningsret, fastsat til 7 dage efter dagen for meddelelse om  

 forretningen.
 3.2 Udlæg vil dog efter § 486, stk. 2, kunne foretages før ovennævnte  

 frits udløb eller, selv om forkyndelsen ikke er sket, såfremt skyldneren  

 indvilliger heri.
 3.3 Endvidere vil udlæg kunne foretages uden hensyn til, at fristen ikke  

 er udløbet, eller forkyndelse ikke er sket, hvis det må antages, at  

 muligheden for dækning ellers vil blive væsentligt forringet.
 3.4 Udlæg kan dog tidligst foretages dagen efter sidste rettidige  

 betalingsdag.
4. Forkyndelse 4.1 Efter § 493, stk. 3, skal meddelelse om en udlægsforretning forkyndes,  

 medmindre andet er bestemt i lovgivningen.
4.2 Forkyndelse for de enkelte skyldnere kan dog efter § 9, stk. 1, i  

 inddrivelsesloven erstattes af en bekendtgørelse i de på stedet mest udbredte  

 dagblade.
Bekendtgørelse kan først ske efter sidste rettidige betalingsdag,  

 og udlæg kan tidligst foretages 7 dage efter bekendtgørelsen.
 4.3 Udlæg kan endvidere efter inddrivelseslovens § 9, stk. 2, foretages  

 uden forudgående forkyndelse eller bekendtgørelse, hvis dette tydeligt er  

 angivet på indbetalingskort eller anden skriftlig meddelelse til skyldneren,  

 hvori beløbets størrelse og sidste rettidige betalingsdag er anført.
 Udlæg kan tidligst foretages 7 dage efter sidste rettidige betalingsdag.
 Gives meddelelse efter sidste rettidige betalingsdag, kan udlæg tidligst  

 foretages 7 dage efter afsendelsen af meddelelsen.
 4.3.1 De af statsskattedirektoratet udsendte indbetalingskort vedrørende  

 personlige skatter og selskabsskatter opfylder betingelserne for, at udlæg  

 kan finde sted uden forudgående forkyndelse eller bekendtgørelse.
 4.3.2 Indbetalingskortet for A-skatter opfylder derimod ikke disse  

 betingelser, idet det skyldige beløb ikke er anført ved udsendelsen.
 Kommunen skal derfor ved inddrivelsen af disse restancer forkynde  

 udlægsforretningen for arbejdsgiveren eller tilsende ham særlig meddelelse  

 efter inddrivelseslovens § 9, stk. 2, eller indrykke en bekendtgørelse i de  

 på stedet mest udbredte dagblade.
 Under henvisning til statsskattedirektoratets skrivelse af 30. december  

 1976 skal man anmode kommunerne om mindst een gang månedligt at indrykke en  

 bekendtgørelse i overensstemmelse med reglerne i inddrivelseslovens § 9, stk.  

 1.
 En månedlig bekendtgørelse vil dog ikke være tilstrækkelig for en effektiv  

 inddrivelse over for arbejdgivere, der er pålagt at indbetale indeholdte  

 A-skatter forud for de ordinære tidsfrister (permanent inkasso med fremrykket  

 indbetalingsfrist).
 4.3.3. Tvangsinddrivelse af vedtagne bødeforlæg kræver ligesom A-skatter  

 forudgående forkyndelse eller bekendtgørelse eller anden skriftlig meddelelse  

 til skyldneren, hvori beløbets størrelse og sidste rettidige betalingsdag er  

 anført.
 5. Underretning om tid og sted for forretningen.
 5.1. Ifølge § 493, stk. 1, skal pantefogden forud for enhver  

 udlægsforretning så vidt muligt underrette skylneren om tid og sted for  

 forretningens foretagelse.
 Skal forretningen foretages uden for pantefogdens kontor, angives tid og  

 sted så bestemt som foreneligt med tilrettelæggelsen af pantefogdens arbejde.
 Ved afhentning af effekter, hvori udlæg tidligere er foretaget, skal  

 skyldneren underrettes om afhentningsforretningen.
 Underretning kan ske ved tilsigelse til forretningen, jf. § 494, jf. i  

 øvrigt under 7.
 Underretningspligten vil normalt være opfyldt ved, at skyldneren tilsiges  

 til at give møde på pantefogdens kontor, bopælen eller andet sted.
 Underretning kan tillige ske ved almindeligt brev eller efter  

 omstændighederne telefonisk, jf. retsplejelovens § 154.
 5.2. Underretning kan, jf. § 493, stk. 2, undlades, hvis det findes  

 ubetænkeligt at foretage forretningen uden forudgående underretning til  

 skyldneren, eller hvis det må antages, at muligheden for at opnå dækning  

 ellers vil blive væsentligt forringet.
 5.3. Såfremt en skyldner ikke giver møde efter tilsigelse til kontoret,  

 vil det i almindelighed være nødvendigt at underrette ham på ny om tid og  

 sted for forretningens foretagelse andetsteds, f.eks. på hans bopæl,  

 medmindre den udgående udlægsforretning finder sted inden for et kortere  

 tidsrum efter tilsigelsestidspunktet.
 5.4. Såfremt skyldneren ikke har betalt et skattekrav, om hvilket han har  

 modtaget underretning om, at udlæg vil blive foretaget, kan yderligere  

 påløbne skatterestancer, for hvilke udlæg kan foretages, medtages under  

 udlægsforretningen uden særskilt underretning herom.
 5.5. Udlægsforretninger over for en samlevende ægtefælle eller børn, jf.  

 kildeskattelovens § 72, stk. 2. kan normalt kun foretages, efter at  

 ægtefællen/børnene er underrettet særskilt - eventuelt telefonisk - om  

 forretningens foretagelse.
 6. Pantefogdens stedlige kompetence.
 6.1. Udlæg kan efter § 487 påbegyndes af pantefogden i den kommune, hvor  

 skyldneren har hjemting; det vil typisk være det sted, skyldneren bor eller  

 driver erhvervsmæssig virksomhed.
 Kan hjemtinget ikke fastslås, kan udlæg påbegyndes, hvor skyldneren  

 opholder sig eller træffes, eller hvor han måtte besidde aktiver.
 Herudover er der, jf. § 487, stk. 4, åbnet mulighed for, at udlæg kan  

 påbegyndes hvor som helst, hvis muligheden for fuldbyrdelse ellers vil blive  

 væsentligt forringet.
 Udlægsforretningen skal således som hidtil normalt påbegyndes af  

 pantefogden i den kommune, hvor skyldneren bor eller driver forretning.
 6.2. Efter de nye regler kræves ikke samtykke fra skyldneren til at  

 foretage udlæg i aktiver, der befinder sig uden for kommunen (f.eks. i et  

 sommerhus).
 6.3. Den efter § 487 kompetente pantefoged kan, hvis særlige grunde taler  

 derfor, foretage forretninger uden for kommunen, jf. § 491, stk. 3.
 7. Tilsigelse.
 7.1. Efter inddrivelseslovens § 10 kan pantefogden tilsige skyldneren til  

 forretningen, såfremt denne foretages i den kommune, hvor skyldneren har  

 bopæl eller opholdssted, eller hvorfra han driver erhvervsmæssig virksomhed.
 7.2. Er skyldneren en forening, et selskab eller lignende, kan foreningens  

 eller selskabets direktør eller forretningsfører eller i fornødent fald et  

 medlem af bestyrelsen tilsiges efter samme regler som for personlige  

 skyldnere, hvis vedkommende har bopæl eller opholdssted i kommunen, eller  

 foreningen eller selskabet har hjemting i eller driver erhvervsmæssig  

 virksomhed fra kommunen, jf. § 494, stk. 4.
7.3. Skyldneren kan tilsiges til at give møde på pantefogdens kontor eller  

 et af pantefogden valgt andet sted inden for kommunen, f.eks. skyldnerens  

 bopæl.
Det kan i tilsigelsen pålægges skyldneren at møde personligt.  

 Tilsigelsen skal indeholde oplysning om varslet og om virkningerne af  

 udeblivelse.
7.4. Ved udgående fogedforretninger kan forretningen foretages, selv om  

 skyldneren ikke møder eller træffes, jf. § 495, stk. 1. Udlæg på pantefogdens  

 kontor kræver altid skyldnerens tilstedeværelse.
Dog kan udlæg i fast ejendom  

 på grundlag af pantebrev - eller lovbestemt pant - foretages på pantefogdens  

 kontor, hvis skyldneren ikke er mødt efter behørig tilsigelse.
 8. Politifremstilling.
8.1. Udebliver skyldneren, uanset at lovlig tilsigelse er foryndt for ham  

 og uden anmeldt lovligt forfald, kan pantefogden, jf. inddrivelseslovens § 7,  

 stk. 1, bestemme, at skyldneren skal tages i forvaring af politiet, indtil  

 han kan fremstilles for pantefogden.
Det samme gælder, hvis skyldneren ikke  

 giver personligt møde, uagtet dette er pålagt ham ved tilsigelsen, jf. § 494,  

 stk. 2.
8.2.1. Anser pantefogden det for overvejende sandsynligt, at der ikke  

 under forretningen kan opnås hel eller delvis dækning af kravet, bør  

 pantefogden i almindelighed ikke træffe bestemmelse om fremstilling ved  

 politiet.
Det samme gælder, hvis fremstilling ved politiets foranstaltning  

 ikke vil stå i rimeligt forhold til gældens størrelse, jf. § 494, stk. 3.
 8.2.2. Politifremstilling af en skyldner vil dog kunne kræves med henblik  

 på at få oplyst navn m.v. på dennes arbejdsgiver til brug for  

 lønindeholdelse, jf. inddrivelseslovens § 7, stk. 1.
 8.2.3. Politifremstilling bør i almindelighed ikke begæres for  

 skatterestancer under kr. 300.
 8.3. Såfremt skyldneren er en forening, et selskab eller lignende, kan  

 foreningens eller selskabets direktør eller forretningsfører eller i  

 fornødent fald et medlem af bestyrelsen politifremstilles efter foranstående  

 regler, hvis vedkommende har bopæl eller opholdssted i kommunen, eller  

 foreningen eller selskabet har hjemting i eller driver erhvervsmæssig  

 virksomhed fra kommunen.
 Uagtet bestemmelsen i inddrivelseslovens § 7, stk. 1, alene henviser til §  

 494, stk. 2 og 3, må det antages, at politifremstilling af de nævnte personer  

 også kan finde sted efter pantefogdens begæring.
 Det er dog en betingelse, at det ved tilsigelsen er pålagt den pågældende  

 at give møde personligt, jf. § 494, stk. 1, 3. pkt.
 9. Fredningsperiode.
 9.1. Ifølge § 490 kan en kreditor, der ikke har fået tilstrækkeligt udlæg  

 til at dække sin fordring, først begære fornyet udlæg foretaget for samme  

 fordring, når der er forløbet 6 måneder siden sidste udlægs foretagelse.
 Endvidere kan fogedretten afvise at foretage udlægsforretning hos en  

 skyldner, såfremt fogedretten er bekendt med, at der indenfor de sidste 6  

 måneder har været afholdt udlægsforretning, hvor det ikke har været muligt at  

 opnå dækning.
 9.2. I inddrivelseslovens § 8, stk. 1, er det bestemt, at disse regler  

 ikke gælder for udlæg, der foretages af pantefogder.
 10. Vidner.
 10.1. Pantefogden kan efter § 491, stk. 4, selv træffe bestemmelse, om et  

 vidne skal overvære forretningen og bistå ham med en eventuel vurdering.
 10.2. På grund af pantefogdens særlige arbejdsvilkår bør et vidne altid  

 medvirke ved udgående udlægsforretninger.
 11. Vurdering.
 11.1. Vurdering skal kun finde sted, såfremt skyldneren forlanger det,  

 eller pantefogden finder det påkrævet, jf. § 507, stk. 3.
 11.2. Pantefogden foretager vurderingen.
 11.3. Kræves til vurderingen særlig sagkyndig bistand, som ikke kan ydes  

 af et vidne, kan pantefogden rekvirere sådan bistand:
 Skyldneren kan også begære vurdering foretaget med særlig sagkyndig  

 bistand, men pantefogden kan da gøre vurderingen afhængig af, at der forinden  

 stilles sikkerhed for omkostningerne herved.
 11.4. Ved eventuel vurdering skal vurderingssummen angives i udlægsbogen,  

 jf. § 518, stk. 1.
 11.5. Vurdering kan også foretages under en genoptagelsesforretning, jf. §  

 504, stk. 3.
 11.6. Subsidært udlæg efter kildeskattelovens § 72, stk. 2, hos en  

 skyldners ægtefælle kan kun foretages, efter at der forgæves er forsøgt  

 foretaget udlæg hos skyldneren.
 Såfremt der hos skyldneren foretages udlæg i effekter, der ikke åbenbart  

 skønnes at give dækning for restancen, og restancen tillige kan søges  

 inddrevet hos skyldnerens ægtefælle, skal der foretages en vurdering af de  

 hos skyldneren udlagte effekter for derigennem at få konstateret og noteret  

 omfanget af det forgæves udlæg hos skyldneren.
 Efter denne vurdering kan der eventuelt for den udækkede del af restancen  

 foretages subsidiært udlæg hos ægtefælle m.v.
 Ægtefællen skal underrettes om den ny udlægsforretning, jf. 5.5.
 12. Skyldnerens oplysningspligt.
 12.1. Skyldneren er pligtig at give de oplysninger, som pantefogden finder  

 nødvendige til gennemførelse af tvangsfuldbyrdelsen, herunder oplysning om  

 sine og sin husstands økonomiske forhold samt om sit arbejdssted, jf. § 497,  

 stk. 1.
 Pantefogden skal pålægge skyldneren at tale sandhed og gøre ham bekendt  

 med strafansvaret for afgivelse af urigtig erklæring.
 12.2. Undlader skyldneren at meddele de oplysninger, som pantefogden  

 finder nødvendige for tvangsinddrivelsen, kan skyldneren tages i forvaring.
 Pantefogden kan ikke selv træffe afgørelse herom, men skal straks  

 indbringe sagen for fogedretten, for at denne kan træffe bestemmelse om, at  

 skyldneren skal tages i forvaring, indtil han indvilliger i at opfylde sin  

 pligt til at meddele de ønskede oplysninger, jf. § 497, stk. 2, og  

 inddrivelseslovens § 7, stk. 2.
 13. Undersøgelse af husrum eller person.
 13.1. Pantefogden kan undersøge skyldnerens husrum og gemmer, i det omfang  

 det er nødvendigt for gennemførelse af udlægsforretningen, jf. § 498, stk. 1.
I forbindelse hermed kan pantefogden anvende den for fuldbyrdelsen  

 nødvendige magt.
Politiet skal efter anmodning fra pantefogden yde ham  

 bistand hertil, jf. § 498, stk. 2.
 13.2. Undersøgelse af skyldnerens person kan pantefogden kun foretage  

 efter fogedrettens udtrykkelige bemyndigelse, jf. inddrivelseslovens § 7,  

 stk. 3.
13.3. Bemyndigelsen kan forventes givet som en generel tilladelse, men må  

 indhentes i hvert enkelt tilfælde, eventuelt telefonisk.
Det må antages, at  

 fogedretterne efter omstændighederne vil være indstillet på at give en sådan  

 tilladelse inden forretningens påbegyndelse.
 Ved undersøgelse af skyldnerens person kan pantefogden få bistand hos  

 politiet, jf. § 498, stk. 2.
 14. Vejledningspligt.
 Pantefogden vejleder i fornødent omfang den, der ikke møder med advokat,  

 om hans retsstilling, jf. § 500.
 15. Underretningspligt.
 15.1. Pantefogden skal gøre skyldneren bekendt med udlæggets  

 retsvirkninger, herunder at uberettiget råden over de udlagte aktiver kan  

 medføre strafansvar.
 15.2. Er skyldneren ikke til stede, kan underretning ske enten ved en  

 skriftlig meddelelse eller ved tilkendegivelse til den, der varetager hans  

 interesser, jf. § 519, stk. 2.
 15.3. Er skyldneren repræsenteret under udlægsforretningen ved ægtefælle  

 eller andre personer over 18 år, som må antages at have kendskab til  

 skyldnerens forhold, jf. § 495, stk. 2, bør der, ud over eventuel  

 tilkendegivelse over for den mødende, efterfølgende gives skyldneren  

 skriftlig meddelelse om udlæggets foretagelse og retsvirkningerne heraf,  

 herunder om eventuelt strafansvar.
 16. Genoptagelse.
 Efter § 504 kan pantefogden genoptage en udlægsforretning.
 Genoptagelse kan finde sted for at få foretaget en udførlig registrering  

 af tilbehør til fast ejendom eller for at få foretaget en vurdering af  

 udlagte effekter.
 Såfremt skyldneren eller tredjemand i øvrigt fremsætter begæring om  

 genoptagelse, skal sagen forelægges direktoratet, inden pantefogden træffer  

 afgørelse, medmindre der samtidig tilbydes en bedre sikkerhed.
 17. Skyldnerens udtagelsesret.
 17.1. Udlæg kan ikke foretages i aktiver, der er nødvendige til  

 opretholdelse af et beskedent hjem og en beskeden levefod for skyldneren og  

 hans husstand.
Under et beskedent hjem må antages at høre almindelige indbogenstande,  

 herunder polstrede møbler, køleskab, støvsuger og cykel.
Uden for  

 trangsbeneficiet må antages at falde mere værdifulde effekter, f.eks.  

 antikviteter, biler, farvefjernsyn, lædermøbler og stereoanlæg.
 Af bemærkningerne til lovforslaget fremgår, at bestemmelsen skal fortolkes  

 således, at en skyldner, der i øvrigt administrerer sine indtægter forsigtigt  

 og fornuftigt, som hovedregel ikke ved udlæg bør tvinges til at søge  

 offentlig hjælp.
 Udlæg kan dog altid foretages i fast ejendom, herunder ejerlejligheder.
 Man henleder opmærksomheden på socialministeriets cirkulære nr. 67 af 26.  

 marts 1976, punkt 5, hvorefter det bl.a. henstilles til fogedretter at være  

 opmærksom på de muligheder for hjælp, som bistandsloven indebærer, og at  

 medvirke til, at de sociale udvalg får lejlighed til på et så tidligt  

 tidspunkt som muligt at tage spørgsmålet om støtte op i tilfælde, hvor det må  

 formodes, at der er behov herfor.
17.2. Udlæg kan, jf. § 509, stk. 2, ikke foretages i aktiver af indtil  

 3.000 kroners værdi, som er nødvendige til skyldnerens eller hans husstands  

 erhverv eller uddannelse.
Sondringen mellem enlige og familieforsørgere er  

 ophævet.
 17.3. Skyldneren kan ikke gyldigt give afkald på sin udtagelsesret efter §  

 509, stk. 1 og stk. 2, og pantefogden har en selvstændig pligt til at påse,  

 at udtagelsesretten iagttages.
 18. Genstande af personlig betydning og hjælpemidler.
18.1. Efter § 515, stk. 1, undtages fra udlæg genstande, der har en særlig  

 personlig betydning for skyldneren eller medlemmer af hans husstand.
Som  

 eksempler kan nævnes vielsesringe, familieportrætter, hæderstegn,  

 sportspræmier, selskabsdyr og lignende.
Udlæg kan dog foretages, hvis  

 genstandene har en sådan værdi, at det ikke findes rimeligt at holde dem uden  

 for fuldbyrdelsen.
 18.2. Udlæg kan ikke foretages i hjælpemidler, som er nødvendige på grund  

 af legemlig mangler eller sygdom, jf. § 515, stk. 2.
 Efter omstændighederne vil selv en invalidebil eller elektrisk kørestol  

 kunne være undtaget for udlæg.
 Afgørende er alene, hvor nødvendigt det pågældende hjælpemiddel er for  

 brugeren.
 19. Løn m.v.
 19.1. I medfør af § 511, stk. 1, kan udlæg ikke foretages i endnu ikke  

 udbetalt løn eller andet vederlag for personligt arbejde, medmindre der er  

 forløbet mere end 7 dage efter slutningen af den periode, i hvilken lønnen er  

 indtjent, eller efter at vederlaget er fortjent.
 Udlæg kan således foretages i lønandele og vederlag, f.eks.  

 akkordoverskud, provision og tantieme, uanset at forfaldstidspunktet endnu  

 ikke er indtrådt, hvis udbetalingen sker mere end 7 dage efter optjeningen.
 Udlæg kan foretages hos lønmodtageren, når lønnen er udbetalt, og uanset  

 om lønnen er fortjent på udlægstidspunktet.
 Udlæg kan herefter foretages i lønkonti, så snart lønnen er overført til  

 skyldnerens konto i et pengeinstitut og disponibel for kontohaver.
 19.2. Udlæg kan ikke foretages i krav på erstatning for tabt  

 arbejdsfortjeneste, medmindre der er forløbet 7 dage fra den dag, beløbet  

 kunne fordres udbetalt, jf. § 513, stk. 3.
 19.3. Efter § 57 i lov nr. 262 af 3. juni 1972 er krav på sygedagpenge  

 undtaget fra udlæg.
 19.4. Uanset at udlæg er udelukket i løn, kan der foretages  

 lønindeholdelse efter kildeskattelovens § 73 efter de hidtige regler.
 20. Underholdsbidrag m.v.
 Udlæg kan ikke foretages i retten til ydelser, der ikke kan kræves betalt  

 til andre end den berettigede personligt, jf. § 512, stk. 1.
 Udlæg kan heller ikke foretages i krav på underholdsbidrag i henhold til  

 lovgivningen om ægteskab og om børns retsstilling, jf. § 512, stk. 2.
 21. Pension m.v.
 Udlæg kan ikke foretages i krav på pension eller i krav på understøttelse  

 eller anden hjælp fra det offentlige eller fra stiftelser eller andre  

 velgørende institutioner, medmindre der er forløbet 3 måneder fra den dag,  

 beløbet kunne fordres udbetalt, jf. § 512, stk. 3.
 22. Invaliditets- og forsørgertabserstatning.
 22.1. Erstatning for invaliditet eller tab af forsørger eller i  

 godtgørelse i forbindelse hermed er undtaget for udlæg.
 Fritagelsen gælder tillige renter og udbytte af kapitalen.
 Er beløbet udbetalt, kan udlæg dog ske, medmindre erstatningsbeløbet er  

 indsat på særskilt konto i bank eller sparekasse, eller på anden måde er  

 holdt klart udskilt fra skyldnerens øvrige formue, jf. § 513, stk. 1.
 Såfremt erstatningsbeløbet omplaceres fra bank- eller sparekassekonto til  

 obligationer eller lignende, der henligger i særskilt depot, er disse også  

 undtaget fra udlæg.
 Fast ejendom, som er erhvervet for en invaliditets- eller  

 forsørgertabserstatning, kan undtages fra udlæg, såfremt erstatningen  

 (købesummen) var holdt klart adskilt fra skyldnerens øvrige formue.  

 Fritagelsen skal dog være tinglyst på ejendommen for at have gyldighed over  

 for kreditorer.
 22.2. Udlæg kan foretages, efter at kravet og dets størrelse er anerkendt  

 eller fastslået af domstolene, hvis skyldneren under udlægsforretningen giver  

 samtykke hertil, eller hvis skyldneren har stillet erstatningskravet som pant  

 for restancen, jf. § 513, stk. 4.
At beløbet skal holdes adskilt betyder, at der ikke må indsættes andre  

 midler på kontoen.
Er et beløb hævet, kan det ikke senere indsættes på  

 kontoen og være omfattet af beskyttelsen.
 23. Krav på godtgørelse for ikke-økonomisk skade.
Udlæg i krav på godtgørelse for ikke-økonomisk skade, for eksempel for  

 svie og smerte, som ikke falder ind under 22, kan først foretages, når  

 beløbet er udbetalt, medmindre skyldneren giver samtykke til udlæg eller hvis  

 skyldneren har stillet godtgørelseskravet som pant for restancen.
Kravet skal  

 i så fald være anerkendt eller fastslået af domstolene, jf. § 513, stk. 2 og  

 stk. 4.
 24. Båndlagte gaver.
 24.1. Udlæg kan dog foretages i gaver, hvis giveren, da gaven blev givet,  

 har bestemt at udlæg ikke kan foretages.
 På samme måde som ved udbytte af en båndlagt arv kan der heller ikke  

 foretages udlæg i uhævede renter eller udbytte af en sådan gave indtil 6  

 måneder efter forfaldsdagen, jf. § 514, stk. 3.
 24.2. Udlæg kan dog foretages i gaver, hvis skyldneren har fri rådighed  

 over dem, eller hvis der ikke er truffet rimelige foranstaltninger til at  

 hindre skyldnerens råden, jfr. § 514, stk. 1.
 24.3. Vilkår om, at modtageren af en gave ikke kan råde over denne,  

 antages at omfatte udelukkelse af udlæg, medmindre andet fremgår af  

 omstændighederne, jf. § 514, stk. 4.
 25. Vederlag for visse offentlig hverv.
 25.1. Udlæg kan ikke foretages i beløb som forud er udbetalt personer, der  

 udfører offentlige hverv, vidner eller syns- og skønsmænd som godgørelse for  

 udgifter og ulempe ved udførelsen af hvervet, jf. § 516.
 25.2. Når hvervet er udført, kan udlæg frit foretages.
 26. Fast ejendom m.v.
 26.1. Ifølge § 518, stk. 2, omfatter udlæg det i tinglysningslovens § 37  

 og § 38 nævnte tilbehør.
 Optegnelsen af de enkelte tilbehørsgenstande er herefter kun fornøden,  

 hvis pantefogden finder det påkrævet for at sikre sig mod, at skyldneren  

 fjerner en del af tilbehøret eller som oplysning for eventuelle købere på en  

 senere tvangsauktion.
 Tinglyst udlæg og tinglyst pantebrev i fast ejendom sidestilles således.
 Udlæg i fast ejendom og tilbehør er ikke til hinder for, at skyldneren  

 forbruger eller afhænder enkelte dele af tilbehøret, dersom det sker ifølge  

 en regelsmæssig drift af ejendommen, jf. § 520 stk. 1. Omvendt vil  

 tilbehørsgenstande, der erhverves af skyldneren efter udlæggets foretagelse,  

 være omfattet af udlægget, jf. § 518, stk. 2.
 26.2. Bestemmelsen i § 518, stk. 2, finder tilsvarende anvendelse for  

 registreret skib og luftfartøj.
 26.3. Særskilt udlæg i tilbehør til fast ejendom, som omfattes af  

 tinglysningslovens § 37 og 38, kan kun ske med samtykke fra ejendommens ejer  

 og andre rettighedshavere over tilbehøret, jf. § 510, stk. 1.
 27. Lejekrav.
 Særskilt udlæg i krav på leje af fast ejendom kan ikke foretages, før  

 kravet er forfaldent, jf. § 511, stk. 2.
 Reglen omfatter ikke blot en samlet fast ejendom, men ethvert lejemål om  

 hus eller husrum.
 28. Gensidigt bebyrdende kontrakter.
 Skyldnerens medkontrahent ifølge en gensidig bebyrdende kontrakt kan -  

 uanset udlæg i skyldnerens ret - betale til skyldneren og træffe aftale med  

 denne om ændring i kontraktforholdet, hvis dette er nødvendigt for at undgå  

 nærliggende fare for tab eller væsentlig ulempe, jf. § 511, stk. 3.
 Medkontrahenten kan i disse tilfælde modsætte sig udlægget helt eller  

 delvis, hvis han har rimelig interesse heri.
 Skyldneren kan ikke selv modsætte sig udlæg i den pågældende kontrakt,  

 medmindre han handler som fuldmægtig for medkontrahenten.
 29. Rådighedsberøvelse.
 29.1. Efter § 523, stk. 1, kan pantefogden bestemme, at løsøre, hvori  

 udlæg er foretaget, skal fratages skyldneren, medmindre tredjemands ret er  

 til hinder derfor, jf. også 31.
 29.2. Ved udlæg i rede penge, værdipapirer eller fordringer, for hvilke  

 skriftligt bevis er udstedt, skal pantefogden straks fratage skyldneren  

 aktiverne, jf. § 523, stk. 2.
 29.3. Pantefogden kan anvende den for fuldbyrdelsen nødvendige magt og  

 anmode om politiets bistand hertil, jf. § 498, stk. 2.
 29.4. Er et aktiv, hvori udlæg er foretaget, i tredje mands besiddelse,  

 skal pantefogden give denne meddelelse om, at aktivet ikke må udleveres til  

 skyldneren, jf. § 523, stk. 4.
Udlagte effekter må ikke sælges på tvangsauktion før forløbet af 4 uger  

 fra udlæggets foretagelse.
Såfremt der er anket eller kæret inden denne  

 frists udløb, må auktionens afholdelse afvente appelsagens afgørelse.
 30. Udleveringspligt.
 Efter § 523, stk. 3, kan pantefogden pålægge skyldneren umiddelbart efter  

 udlægget eller senere at udlevere det udlagte.
 Undlader skyldneren at efterkomme dette pålæg, skal pantefogden straks  

 indbringe sagen for fogedretten, som ved kendelse kan bestemme, at skyldneren  

 ved politiets foranstaltning skal tages i forvaring, indtil han opfylder sin  

 pligt, dog højst i 6 måneder, jf. § 497, stk. 2.
 31. Afdragsordninger.
 31.1. Efter § 525, stk. 1, kan fogedretten bestemme, at det udlagte løsøre  

 ikke må fratages skyldneren, så længe skyldneren overholder en  

 afdragsordning, der er fastsat af fogedretten og tiltrådt af skyldneren.  

 Afdragsordningens varighed kan ikke overstige 10 måneder.
Andre kreditorer kan gøre sekundært udlæg i aktiver, som er omfattet af en  

 afdragsordning.
En sådan anden udlægshaver kan lade aktiverne afhente og  

 sælge ved tvangsauktion, jf. § 551, stk. 1, medmindre fogedretten også for  

 ham fastsætter en afdragsordning.
Bestemmelsen tager navnlig sigte på aktiver, der, selv om de ikke er  

 omfattet af trangsbeneficiet, alligevel har en betydelig brugsværdi for  

 skyldneren og hans familie.
Bestemmelsen bør anvendes med en vis varsomhed  

 over for luksusgenstande og aktiver af betydelig værdi.
 31.2. Efter tilsvarende regler kan der fastsættes en afdragsordning, der  

 hindrer tvangsauktion over fast ejendom, der tjener til helårsbolig for  

 skyldneren eller hans husstand, dog således at afdragsordningernes varighed  

 kan overstige 10 måneder, jf. § 525, stk. 2.
 31.3. Af forarbejderne til retsplejeloven og inddrivelsesloven fremgår  

 det, at ovennævnte bestemmelser i princippet også gælder for pantefogder.
 Af forarbejderne fremgår det tillige, at en sådan afdragsordning normalt  

 ikke vil kunne etableres, idet pantefogden er en underordnet tjenestemand i  

 forhold til overordnede skatte- og afgiftsmyndigheder.
 En almindelig regel om at pantefogden kunne fastsætte en sådan  

 afdragsordning med de almindelige fogedretter som klageinstans, ville efter  

 forarbejderne bebyrde fogedretternes virksomhed uforholdsmæssigt og i øvrigt  

 fremkalde en uensartethed i afgørelserne, som ikke er ønskelig.
 Forarbejderne udtaler videre, at man fandt det ønskeligt, at de skatte- og  

 afgiftsopkrævende myndigheder efter forholdene viser samme sociale hensyn  

 over for deres skyldnere, som der ved ændringen af retsplejeloven åbnedes  

 mulighed for at vise over for skyldnere i privatretlige gældsforhold.
 På baggrund af ovenstående skal man bemyndige kommunerne til i særlige  

 tilfælde at indgå afdragsordninger, hvis varighed ikke overstiger 10 måneder,  

 idet man samtidig skal henstille til kommunerne at tilstræbe, at restancerne  

 bliver afviklet over den kortest mulige periode.
De af pantefogderne indgåede afdragsordninger skal altid være i  

 overensstemmelse med de generelle og specielle retningslinier, som fastsættes  

 af direktoratet, jf.
KD-meddelelse 1971/42.
 32. Prioritetsstillingen for udlæg.
32.1. Rækkefølgen mellem flere udlæg i samme aktiv afgøres normalt af  

 tidspunktet for indgivelsen af anmodning til fogedretten om udlæg.  

 Anmodninger, der indkommer samme dag, sidestilles.
Fortrinsret på grundlag af  

 en sådan anmodning fortabes, hvis fordringshaveren forsømmer at søge  

 forretningen fremmet, jf. § 526, stk. 1.
 32.2. For et af pantefogden eller toldfogden foretaget udlæg regnes dettes  

 plads i prioritetsrækkefølgen dog fra tidspunktet for udlæggets foretagelse  

 jf. § 526, stk. 2.
 32.3. Dette vil bl.a. kunne medføre, at et af pantefogden foretaget udlæg  

 vil kunne fortrænges af et senere foretaget udlæg i samme aktiv, hvis  

 udlægsbegæringen er indgivet til fogedretten, senest dagen før pantefogdens  

 udlæg er foretaget.
 32.4. Reglen gælder ikke udlæg i fast ejendom, registreret skib eller  

 luftfartøj, hvor prioritetsstillingen stadig afhænger af  

 tinglysningen/registreringen.
32.5. Bestemmelsen i § 526, stk. 1, gælder for udlæg foretaget i samme  

 aktiv.
Såfremt et aktiv er realiseret eller i øvrigt oppebåret af pantefogden  

 (f.eks. rede penge og udestående fordringer), kan andet udlæg ikke foretages  

 heri, selv om anmodningen herom er indgivet til fogedretten inden det første  

 udlægs foretagelse.
 33. Bortfald af udlæg.
 33.1. Udlæg i løsøre bortfalder et år efter udlæggets foretagelse,  

 medmindre udlæghaveren forinden har forlangt tvangsauktion afholdt, jf. §  

 526, stk. 4.
 Det er tilstrækkeligt, at der inden 1-årsfristens udløb er indgivet  

 begæring om tvangsauktion.
1-årsfristen suspenderes, såfremt auktionen ikke har kunnet gennemføres på  

 grund af anke eller kære eller af, at tredjemands ret har været til hinder  

 herfor.
Når hindringen er ophørt, skal tvangsauktionen begæres inden 8 uger  

 fra ophøret, for at udlægget ikke skal bortfalde.
 33.2. Tilsvarende regler gælder udlæg i fordringer, hvis der for  

 fordringen er udstedt omsætningsgældsbrev eller andet dokument, hvis særlige  

 beskaffenhed medfører, at skyldneren ifølge fordringen ikke frigøres ved at  

 betale til andre end ihændehaveren.
 Hvis der i stedet for udlæg opnås håndpant i omsætningsgældsbrev m.v.,  

 gælder 1-årsfristen ikke.
 34. 12-ugersfristen.
 Den tidligere gældende bestemmelse, om at udlagt løsøre skulle fjernes fra  

 skyldnerens besiddelse inden 12 uger, er ophævet.
 35. Udlæg i fordringer m.v.
 35.1. Såfremt en pantefoged har foretaget udlæg i en skyldners fordring  

 imod en tredjemand, kan pantefogden, jf. inddrivelseslovens § 8, stk. 2,  

 foretage udlæg hos tredjemanden, såfremt denne misligholder sin forpligtelse  

 over for skyldneren, og det på grundlag af retsforholdet mellem skyldneren og  

 tredjemanden er muligt ved fogedretten at få foretaget udlæg for skyldnerens  

 tilgodehavende hos tredjemanden.
 35.2. Efter § 478, stk. 1, kan der foretages udlæg bl.a. på grundlag af:
- domme og kendelser afsagt af domstole eller af andre myndigheder, hvis  

 afgørelser efter lovgivningen kan tvangsfuldbyrdes, samt forlig indgået for  

 samme myndigheder, - udenretlige skriftlige forlig om forfalden gæld, når det udtrykkeligt er  

 bestemt i forliget, at det kan tjene som grundlag for fuldbyrdelse, - gældsbreve, når det udtrykkeligt er bestemt i dokumentet, at det kan  

 tjene som grundlag for fuldbydelse, - pantebreve; for så vidt angår ejerpantebreve og skadesløsbreve dog kun  

 når gældens størrelse og forfaldstidens indtræden er erkendt af skyldneren  

 eller klart fremgår af omstændighederne, - veksler og checks, for så vidt angår de i § 443, nr. 2 og 3, nævnte  

 krav.
 35.3. I det omfang pantefogden har foretaget udlæg i de foranstående  

 aktiver, kan pantefogden således selv foretage udlæg hos tredjemand.
 Ved udlæg hos tredjemand skal pantefogden følge den fremgangsmåde, der er  

 fastlagt for foretagelse af udlæg for civilretlige fordringer, idet de  

 særregler der er gældende for pantefogdens virksomhed i øvrigt, ikke kan  

 antages at omfatte udlæg for disse krav.
 Pantefogden er dog ikke bemyndiget til at gå udenfor de begrænsninger, der  

 i øvrigt er fastlagt for hans virksomhed.
 Ved udlæg i henhold til veksler og checks skal de særlige regler for  

 veksel- og checkomgangen følges.
 Forinden pantefogden påbegynder en sådan udlægsforretning hos tredjemand,  

 skal sagen forelægges statsskattedirektoratet.
 36. Tvivlsspørgsmål.
 Efter inddrivelseslovens § 6 kan pantefogden henskyde tvivlsspørgsmål til  

 fogedrettens afgørelse, selvom der ikke fremsættes indsigelser.
 Bestemmelsen tager navnlig sigte på afgørelse af konkrete aktuelle  

 problemer, der opstår under en udlægsforretning.
 Spørgsmål af mere teoretisk karakter bør ikke forelægges fogedretten uden  

 forudgående - eventuel telefonisk - forelæggelse for direktoratet.
 Statsskattedirektoratet, den 15. marts  

 1978.
HANS WESTERBERG /Birger Sørensen.
