 Landbrugsministeriet afviser anvendelse af gasning af  

 interventionskorn, også hvor sælger er lagerholder.
 DAKOFO har med skrivelse af 30. november 1990 rettet en fornyet  

 henvendelse til Landbrugsministeriets departement vedrørende eventuel  

 tilladelse til gasning af ikke midefrit korn tilbudt til intervention.
Det anføres bl.a. heri, at en sælger af korn til intervention, efter de  

 gældende bestemmelser, umiddelbart før indleveringen på EF-interventionslager  

 kan lade det pågældende parti gasse, hvorefter partiet - efter DAKOFOs  

 opfattelse - uden videre ved kontrolundersøgelsen vil blive godkendt, som  

 værende fri for levende mider.
En sådan »forebyggende gasning«  

 forekommer DAKOFO helt overflødig og et unødvendigt spild af ressourcer.
 I forlængelse heraf foreslår DAKOFO, at der etableres en praksis,  

 hvorefter EF-direktoratet ved konstatering af levende mider meddeler  

 sælgeren, at partiet kun overtages, såfremt det »gasses«, og at en  

 efterfølgende kontrol viser, at partiet er fri for omhandlede mider.  

 Subsidiært foreslås en lignende procedure, dog begrænset til tilfælde, hvor  

 sælger og lagerholder juridisk set er identiske.
 Landbrugsministeriet skal i denne anledning henvise til de i ministeriets  

 skrivelse af 1. november 1990 anførte betragtninger og konklusioner i  

 relation til samme emne.
 Til grund for Landbrugsministeriets fastholdelse af de tidligere anførte  

 bemærkninger m.v. skal ministeriet dog i relation til de af DAKOFO yderligere  

 fremførte betragtninger og forslag udtale følgende.
 Vedrørende anvendelse af (præventiv) gasning af konkrete kornpartier  

 forinden disse tilbydes til intervention og prøveudtagningen i forbindelse  

 hermed finder sted, skal Landbrugsministeriet fortsat henholde sig til de  

 foreliggende videnskabelige udsagn på området, nemlig at en fuldstændig og  

 vedvarende bekæmpelse af kornmider kun kan opnås ved at holde det givne  

 kornparti i tilstrækkelig god kondition (i.e. nedtørring). Såfremt gældende  

 regler i øvrigt ses overholdt, i denne forbindelse især f.s.v.a.  

 restkoncentration af gasarter, finder man, at spørgsmålet ligger uden for  

 ministeriets indflydelsessfære, selv om man dog ikke kan anbefale en sådan  

 »præventiv« fremgangsmåde.
 Til de af DAKOFO fremførte løsningsforslag finder ministeriet, at det  

 primære forslag - i hvert fald efter dets umiddelbare ordlyd -strider mod de  

 foreliggende videnskabelige resultater på området, idet der ikke ses belæg  

 for, at kornmiden bekæmpes effektivt og vel at mærke også vedvarende ved  

 gasning.
 Det subsidiære forslag strider efter ministeriets opfattelse helt klart  

 mod en ligelig behandling af alle potentielle tilbydere af korn til  

 intervention.
Med venlig hilsen Mogens Kjørup Se også skrivelse af 1. november 1990 vedr. samme.
