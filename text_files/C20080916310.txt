Cirkulæreskrivelse om vederlag til bistandsværger (Til samtlige politikredse) Efter § 18 i bekendtgørelse nr. 77 af 5. februar 1999 om bistandsværger udbetales der vederlag til bistandsværger, som er optaget på fortegnelsen over bistandsværger, og som er beskikket for henholdsvis en sigtet eller tiltalt under straffesagens behandling eller en dømt.
Ved bekendtgørelse nr. 1025 af 21. oktober 2004 om ændring af bekendtgørelse om bistandsværger blev der indsat en ny bestemmelse i bekendtgørelsen, der har til formål at regulere størrelsen af vederlaget til bistandsværger.
Det fremgår således af § 18, stk. 5, at beløbene i § 18, stk. 1 og 2 (grundbeløb pr. 1. april 2000), reguleres årligt pr. 1. april med den på dette tidspunkt gældende reguleringsprocent for ansatte i amter og kommuner.
 Justitsministeriet skal i den anledning meddele, at reguleringsprocenten for kommunalt ansatte pr. 1. april 2008 udgør 16,5293 %. De i bekendtgørelsens § 18, stk. 1, og stk. 2, 2. pkt., nævnte beløb udgør således pr. 1. april 2008 1.318 kr., og det i § 18, stk. 2, 1. pkt., nævnte beløb udgør pr. 1. april 2008 1.757 kr.
