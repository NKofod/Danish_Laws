Fremsat den 29. oktober 2021 af Alex Vanopslagh (LA), Henrik Dahl (LA) og Ole Birk Olesen (LA) Forslag til folketingsbeslutning om at give danske børnefamilier større frihed til at indrette deres hverdag Folketinget pålægger regeringen at fremsætte lovforslag inden udgangen af indeværende folketingsår om at 1) indføre et skattefradrag på 130.000 kr. til pasning af egne børn som erstatning for kommunernes mulighed for at give tilskud til pasning af egne børn, 2) indføre et tilskud til privat børnepasning svarende til den gennemsnitlige udgift, som kommunerne har til en institutionsplads, og 3) deregulere dagtilbudsområdet, så det bliver lettere at oprette frivuggestuer og private vuggestuer og børnehaver.
Bemærkninger til forslaget Danske børn har europarekord i at være længst tid i daginstitution.
Det er blevet en selvfølge i den socialdemokratiske velfærdsstat, at børn har det bedst uden for hjemmet  og at forældres primære rolle er at være skatteydere.
Der er desværre masser af eksempler på forhold i daginstitutionerne, der er under al kritik, og flere og flere begynder at spørge, om det virkelig er det bedste for børnene.
De spørgsmål skal familierne have mulighed for at udforske.
Det gode familieliv skal ikke indrettes på statens præmisser.
Det skal indrettes på familiernes egne præmisser.
 Ved at indføre følgende tre elementer skabes bedre muligheder for de forældre, der ønsker at være mere sammen med deres børn.
Skattefradrag for pasning af eget barn Med forslaget afskaffes kommunernes mulighed for at give tilskud til pasning af egne børn efter daginstitutionslovens § 86 og de regler, som regulerer denne.
Til gengæld indføres et fradrag i den arbejdende forælders skattebetaling, som nogenlunde skal modsvare den kommunale omkostning ved at stille en institutionsplads til rådighed.
Denne omkostning varierer i kommunerne, men der tages udgangspunkt i 130.000 kr. for et vuggestuebarn (under 3 år) og 73.000 kr. for et børnehavebarn.
 Kriterierne for at modtage tilskuddet i den nuværende ordning videreføres.
Disse betingelser er, 1) har tilstrækkelige danskkundskaber til at kunne udvikle barnets dansksproglige kompetencer, 2) ikke samtidig modtager offentlig overførelsesindkomst eller har en arbejdsindtægt, 3) ikke er omfattet af § 13, stk. 10, og § 13 f, stk. 1-4, jf. § 26, stk. 4-10, i lov om aktiv socialpolitik og 4) har opholdt sig her i riget i 7 ud af de seneste 8 år.
I tillæg til disse krav foreslås et beskæftigelseskrav for den hjemmegående forælder.
Den hjemmegående skal have haft ordinært arbejde i de seneste 2 år ud af de seneste 2 år og 6 måneder forud, for at skattefradraget kan påbegyndes.
Perioder, hvor man passer egne børn i ordningen, og barsel skal ikke tælle med i opfyldelsen af beskæftigelseskravet.
Med de nuværende regler kan man få tilskud til at passe eget barn i 1 år.
Det vil forslagsstillerne øge til 3 år.
En forælder skal maksimalt kunne passe egne børn i 6 år samlet set med fradraget, dvs. bruge fradraget fuldt ud for to børn.
En familie bør alene kunne få udbetalt fradraget for et barn ad gangen.
Fradraget skal også kunne gives, hvis f.eks. en onkel eller en bedstemor passer barnet.
Det foreslås, at fradraget gives i den betalte skat.
Det betyder, at der indføres en helt ny fradragstype i personskattesystemet med en fradragsværdi på 100 pct.
Et fradrag på 130.000 kr. af denne type betyder således, at familien får 130.000 kr. mere at gøre godt med.
 For at man kan gøre brug af så stort et fradrag, kræver det en indtægt af en vis størrelse (man kan ikke slippe billigere i skat, hvis man ikke betaler noget). Afhængigt af kommune og andre fradrag vil det kræve en indkomst på 37.000-42.000 kr. om måneden at kunne gøre fuldt brug af fradraget.
 Det foreslås derfor, at halvdelen af det resterende fradrag kan udbetales som tilskud.
 Hvis man passer sit eget 1-årige barn, vil man med forslaget få ca. 10.800 kr. om måneden som kompensation for den manglende arbejdsindkomst, og spare udgiften til vuggestue, dvs. omkring 13.700 kr. om måneden efter skat.
Der er stillet ministerspørgsmål om, hvad det vil koste at udvide den nuværende ordning.
Det har ministeren ikke set sig i stand til at svare på, og derfor må man forlade sig på et skøn over omkostningerne forbundet med forslaget.
De primære omkostninger ved forslaget er manglen på skatteindtægter fra forældre, som vælger at gå hjemme, imens der samtidig vil være en modsat effekt, da kommunen sparer tilskud til børnehavepladsen.
Forestiller man sig, at ordningen bliver populær og f.eks. 10 pct. af alle forældre til vuggestuebørn vil gøre brug af den, vil det koste i størrelsesordenen 1-2 mia. kr.
Det er et langt større brug, end det vi ser i dag.
Cirka halvdelen af landets kommuner tilbyder tilskud, men kun ca. 1.200 forældre gør brug af ordningen.
Det foreslås, at ordningen finansieres ved at nedsætte dimittenddagpengene til 8.000 kr. om måneden.
Finansministeriet angiver, at det vil give 1,9 mia. kr. mere i statskassen og øge arbejdsudbuddet med 6.100 personer.
Tilskud til privat børnepasning Det foreslås, at de familier, som ønsker at anvende en privat børnepasser, skal have friheden til dette.
Den udgift, som kommunen ellers ville have haft til en vuggestue/dagplejeplads, skal familien kunne anvende til en børnepasser efter eget valg.
 Det skal være et krav for at få tilskuddet, at begge forældre eller den enlige forælder, som barnet bor hos, er i arbejde.
Deregulering af daginstitutionsområdet Det foreslås at deregulere dagtilbudsområdet, således at det bliver lettere at oprette frivuggestuer og private vuggestuer og børnehaver.
Alle krav, som går ud over, hvad der stilles af krav til kommunale dagtilbud, skal fjernes, således at der ikke stilles højere krav til en privat daginstitution end til en kommunal.
Skriftlig fremsættelse Alex Vanopslagh (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at give danske børnefamilier større frihed til at indrette deres hverdag.
(Beslutningsforslag nr.
B 26) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
