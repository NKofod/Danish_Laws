Nr BSF 22 Forslag til folketingsbeslutning om en mere retfærdig formueskat Fremsat af Jens Thoft (SF) Jes Lunde (SF) Rahbæk Møller (SF) Bjørn Poulsen  

 (SF) Ebba Strange (SF) den 10. november 1988 Folketinget pålægger regeringen at fremsætte lovforslag om en mere retfærdig formueskat efter følgende principper:
 1. Formuenedslaget på fysiske erhvervsaktiver fjernes på nær nedslaget for  

 så vidt angår skove.
 2. I det formueskattepligtige beløb skal indgå værdien af særlig  

 værdifuldt indbo, herunder samlinger, kunstgenstande, malerier, smykker,  

 sølvtøj, antikviteter, ægte tæpper m.v., idet der dog heri gives et  

 bundfradrag vedrørende værdien af indbo m.v. i et gennemsnitligt normalhjem,  

 som ansættes til 400.000 kr. reguleret efter personskattelovens § 20.  

 Forsikringssummen benyttes normalt som udgangspunkt for værdiansættelsen.
 3. Værdien af aktier, der ikke er omsættelige, fastsættes efter den indre  

 værdi i virksomheden tillagt goodwillbeløbet og i øvrigt beregnet efter de  

 retningslinjer, Ligningsrådet vedtog den 15. marts 1988.
4. Der fastsættes en ordning, således at hovedaktionærer (dvs. aktionærer,  

 der er omfattet af aktieavancebeskatningslovens § 4, stk. 2 og 3) kan betale  

 den formueskat, som forholdsmæssigt kan henføres til aktierne i det selskab,  

 hvori den pågældende er hovedaktionær, i stemmeberettigede aktier i det  

 pågældende selskab.
Aktiernes værdi som betalingsmiddel af formueskatten  

 ansættes efter kursen som beregnet i pkt. 3. Der fastsættes regler, hvorefter  

 aktieoverdragelse efter dette punkt helt friholdes for aktieavancebeskatning.  

 Endvidere fastsættes der regler således, at stemmeretten til de aktier, der  

 er overdraget som betaling af formueskat, skal udøves af de ansatte i  

 virksomheden gennem et af de ansatte valgt virksomhedsråd.
5. Der fastsættes regler, hvorefter pensionistreglen i kildeskattelovens §  

 89 A udvides, såldes at alle får mulighed for at udskyde betalingen af  

 den del af formueskatten, der hidrører fra een ejerbolig og/eller een  

 fritidsbolig.
Den således udskudte formueskat tinglyses og renteberegnes  

 efter tilsvarende regler som den nugældende § 89 A og forfalder den dag,  

 ejerboligen sælges eller går i arv.
6. Den formueskattepligtige bundgrænse ansættes til 1 mio. kr. pr. person  

 og således, at ægtepar har indbyrdes overførselsret for uudnyttet  

 bundfradrag.
For børn under 18 år fastsættes bundfradraget til 25 pct. af det  

 normale fradrag, som reguleres efter reglerne i personskattelovens § 20.
 7. Nedslagsreglerne i personskattelovens § 19 fjernes, således at  

 formueskat ikke indgår i skatteloftberegningen.
 8. Med det formål at sikre en ligestilling mellem danske virksomhedsejere  

 og udlændinge, der opkøber danske virksomheder, pålægges det regeringen at  

 nedsætte et udvalg, der undersøger mulighederne for og virkningen af at  

 flytte formueskatten på besiddelse af aktier over i selve aktieselskabet  

 gennem en selskabsformueskat.
Bemærkninger til forslaget Almindelige bemærkninger Formueskatten er efter SF's opfattelse et absolut nødvendigt korrektiv til  

 en meget ufuldstændig indkomstskat og ingen eller kun ringe beskatning af  

 kapitalgevinster. Årligt undslipper milliardindkomster en egentlig  

 beskatning.
For dog at sikre, at de grupper, der formår at sikre sig meget  

 store ubeskattede indtægter, trods alt yder lidt til samfundshusholdningen,  

 er det vigtigt at fastholde og udbygge formueskatten, indtil der sker en  

 fuldstændig og progressiv beskatning af alle typer indkomster, avancer eller  

 formuestigninger.
På denne baggrund anser SF det meste (men ikke alt) af den højlydte  

 jamren, som høres i denne tid fra formueskattebetalerne, som voldsomt  

 overdrevet.
Når skatteministeren f.eks. i en stort opsat artikel i  

 Erhvervsbladet den 2. marts 1988 »dokumenterer«, at en formueløs  

 pensionist er lige så godt stillet som en pensionist med en formue på 1,4  

 mio. kr., er det nok at stille spørgsmålet: »Hvem mon ministeren helst  

 ville være?» for at afdække hykleriet.
Som det fremgår af den netop udsendte betænkning om beskatning af formue  

 (betænkning nr. 1136/marts 1988), afgivet af det af skatteministeren nedsatte  

 udvalg, findes der ikke noget mere progressivt element i det danske  

 skattesystem end formueskatten.
Det er så decideret personer med meget høje  

 indkomster, der betaler formueskat.
Ifølge Danmarks Statistiks publikation  

 »Skatter og afgifter 1987«, betaler den gennemsnitlige husstand 40  

 kr. i formueskat.
Det gælder for de 3,7 mio. mennesker, der tjener under  

 175.000 kr.
Men for de 4.000 mennesker, der tjener over 1 mio. kr. i  

 bruttoindkomst, betales gennemsnitligt 71.000 kr. i formueskat.
Hertil kommer, at personer, der har så stor en formue, at der skal betales  

 formueskat, typisk også vil have en nettorenteindkomst - eller  

 kapitalindkomst, som det hedder med skattereformens terminologi.
Som følge af  

 skattereformen blev netop nettorenteindtægter beskattet væsentligt lavere end  

 arbejdsindkomst, hvilket er yderligere et argument for at sikre en retfærdig  

 formueskat.
Selv om formueskatten således klart rammer netop den personkreds, som har  

 de højeste indkomster, er der desværre mange eksempler på, at landets mest  

 formuende personer slipper særdeles lempeligt.
Her er der behov for at skærpe  

 reglerne.
Formueskatten rammer forskelligt, alt efter om to samboende er gift  

 eller ej.
Her er der behov for ligestilling.
Og i visse tilfælde, f.eks. for  

 hovedaktionærerne i mindre familieaktieselskaber, virker formueskatten  

 uhensigtsmæssigt.
Her er der behov for ændrede regler.
Endelig kan  

 formueskatten ramme visse grupper med ejerboliger meget hårdt.
Her er behov  

 for regler, der mindsker byrden, så rimelige forbrugsmuligheder opretholdes.  

 Derfor har SF stillet de ovenstående forslag til ændringer.
Bemærkninger til forslagets enkelte punkter Ad 1. Formuenedslaget på fysiske erhvervsaktiver Formuenedslaget på fysiske erhvervsaktiver savner enhver begrundelse.
I  

 forvejen er en lang række fysiske erhvervsaktiver ikke optaget til  

 handelsværdien, hvilket typisk gælder driftsmidler og skibe, hvorpå der er  

 forlods afskrevet.
Ligeledes er ejendomsvurderingen normalt lavere end den  

 faktiske handelsværdi på grund af inflationen.
Endelig betyder  

 nedslagsreglerne, at endog meget store formuer ikke behøver at blive  

 formuebeskattet, hvilket følgende eksempel viser:
Vi antager, at en skatteyder har en formue anbragt i værdipapirer med en  

 kursværdi på 50 mio. kr.
Ved at omplacere en brøkdel af formuen i  

 erhvervsejendomme vil formueskatten helt kunne forsvinde.
Der anskaffes erhvervsejendomme til et samlet beløb af 100 mio. kr. med  

 f.eks. 20 mio. kr. i udbetaling.
Ejendommene vil typisk have en ejendomsværdi  

 på kun 80 mio. kr.
 Herefter ser formueberegningen for multimillionæren ud som følger:
 Multimillionæren i det pågældende eksempel vil således efter anskaffelsen  

 af disse erhvervsaktiver have nedbragt sin skattepligtige formue fra 50 mio.  

 kr. til minus 2 mio. kr.
 For ikke at opmuntre til fældning af vore skove fastholdes nedslaget for  

 så vidt angår skove .
I Formueskatteudvalgets betænkning nr. 1136/marts 1988 hedder det om  

 nedslagsreglerne (pag. 27 f): »Reglerne om nedslag for fysiske  

 erhvervsaktiver har til formål at lette formueskattebyrden for  

 erhvervsdrivende.
Reglerne forvrider imidlertid valget mellem investering i  

 forskellige typer af materielle aktiver og mellem investering i materielle og  

 finansielle aktiver.
Som nedslaget er udformet, giver det endvidere et  

 væsentligt incitament til at investere i fysiske erhvervsaktiver for lånte  

 midler for at nedbringe formueskatten.« (Vor fremhævelse). Sådanne  

 overinvesteringer, der ikke er tilstrækkeligt erhvervsmæssigt begrundet,  

 kunne formentlig også hjælpe den slunke valutakasse.
Ad 2. Særlig værdifuldt indbo SF finder det uholdbart, at særlig værdifuldt indbo ikke skal medregnes i  

 den skattepligtige formue.
Det giver en beskatningsmæssig forvridning mellem  

 formueejere, der investerer i f.eks. malerier, antikviteter, kostbart indbo  

 m.v., og formueejere, der sætter formuen i sparekassen, og ejere af  

 virksomheder.
Vi forestiller os en ordning som den, der allerede kendes fra  

 Norge, hvor der gives et bundfradrag svarende til værdien af et pænt hjem, og  

 hvor man tager udgangspunkt i forsikringssummen for indboet i den  

 udstrækning, denne sum overstiger værdien af et pænt hjem.
Bundfradraget - værdien af et normalt hjem - ansættes til 400.000 kr.  

 Bundfradraget bør sættes så højt, at der ikke opstår større problemer i  

 ligningen.
Særlige værdier, samlinger m.v., der opbevares uden for hjemmet og  

 derfor ikke er omfattet af indboforsikringen, ansættes til omtrentlig  

 handelsværdi.
I tvivlsspørgsmål benyttes anskaffelsessummen. (Se bilag 1 og  

 2).
 I Formueskatteudvalgets betænkning (pag. 33) anføres »at alle  

 formuegoder bør behandles ens i relation til formuebesktning«.
Ad 3. Værdiansættelse af ikke omsættelige aktier Ligningssrådet har netop gennemført nye regler for beregning af goodwill i  

 en virksomhed i drift.
Aktiekursen skal således ansættes til summen af  

 selskabets indre værdi tillagt goodwillværdien og uden det nuværende nedslag.  

 Hermed bringes værdiberegningen af ikke omsættelige aktier i overensstemmelse  

 med den værdiberegning, der i øvrigt finder sted.
Ad 4. Hovedaktionærreglen Formueskatten møder især kritik fra hovedaktionærer i små og mellemstore  

 familieaktieselskaber, som påstår, at formueskatten ødelægger deres  

 erhvervsgrundlag, fordi den dræner virksomheden for driftskapital.
SF mener,  

 at kritikken er voldsomt overdrevet, men vil ikke afvise, at der i visse  

 tilfælde kan være reelle problemer.
Forøger ejeren sin løn for dermed at  

 kunne betale formueskat, skal den pågældende først betale indkomstskat af det  

 således hævede beløb.
Samtidig vil der i visse tilfælde kunne statueres  

 maskeret udbytte.
Vælger ejeren at forøge udbyttet, rammes han af  

 indkomstskat og delvis også af selskabsskatten.
Skal ejeren således finasiere  

 formueskatten via løn eller udbytte fra virksomheden, skal det hævede beløb  

 normalt udgøre langt mere end den formueskat, der skal betales.
SF har med  

 den foreslåede løsning, hvorerefter formueskatten kan afregnes i aktier i  

 virksomheden, fundet en fremgangsmåde, som ikke vil dræne virksomheden for så  

 meget som een krone.
Løsningen med at afregne i aktier har endvidere den  

 fordel, at samfundet også kommer til at deltage i den risiko, der er ved  

 virksomhedens drift.
Var aktiernes kurs overvurderet, fordi virksomheden  

 løber ind i vanskeligheder, så er afregningskursen for de aktier, der  

 benyttes til formueskattebetaling, også overvurderet.
Bliver aktierne efter  

 nogle år intet værd, er der reelt heller ikke blevet betalt nogen formueskat  

 heraf, for så bliver samfundets aktiepost jo heller ikke noget værd.
Formueskatten kan kun afregnes i stemmeberettigede aktier.
For at undgå  

 unødigt bureaukrati overdrages stemmeretten på disse aktier til virksomhedens  

 ansatte, som udøver stemmeretten gennem et valgt virksomhedsråd.
På denne  

 måde sikres, at stemmeretten udnyttes af en personkreds, der har en aktiv  

 interesse i virksomhedens fortsatte drift.
 Aktier, der overdrages på denne måde som betaling for den på aktierne  

 hvilende formueskat, fritages helt for aktieavancebeskatning.
Ad 5. Pensionistreglen udvides til at gælde alle Der har i debatten om formueskatten været megen kritik fra pensionister og  

 andre, der har anskaffet ejerbolig for mange år siden med en i dag attraktiv  

 beliggenhed.
Sådanne ejendomme vil især i storbyerne medføre, at man passerer den  

 formueskattepligtige bundgrænse.
Da denne værdiforøgelse helt isoleret set  

 ikke øger den pågældendes forbrugsmuligheder, så længe ejerboligen ikke  

 sælges eller belånes, foreslår SF, at den hidtidige pensionistregel gøres  

 helt generel.
Herefter vil ingen kunne fastslå, at formueskatten driver dem  

 fra hus og hjem, hvilket er et ikke usædvanligt argument i debatten, selv om  

 SF mener, at også denne kritik af formueskatten er overdrevet, fordi en stor  

 del af formueskattebetalerne allerede i dag kan benytte de bestående regler i  

 kildeskattelovens § 89 A.
Det sker imidlertid rent faktisk ikke.
Ordningen,  

 som i dag fortrinsvis omfatter folke- og invalidepensionister, benyttes af  

 mindre end 1.000 personer årligt.
Men ingen skal tvinges til at flytte fra  

 sit hjem på grund af formueskatten.
Derfor foreslås personkredsen udvidet til  

 alle.
Formueskatten skal således først betales, når ejerboligen sælges eller  

 går i arv.
Henstanden foreslås administreret på samme måde, som det i dag  

 sker med henstand efter § 89 A.
Af den således udskudte formueskat svares en  

 ikke fradragsberettiget rente, der for tiden udgør 6 pct. p.a.
Den ringe anvendelse af de bestående henstandsregler i kildeskattelovens §  

 89 A skyldes formentlig, at befolkningen kun i ringe udstrækning er opmærksom  

 herpå.
SF opfordrer derfor til en omgående forøget informationsindsats  

 herfor.
Ad 6. Dobbelt bundfradrag for ægtepar Endelig har formueskatten været kritiseret, fordi den enliges bundfradrag  

 er af samme størrelse som ægtepars.
Det er hævdet, at denne beregningsform er  

 en særlig skat på en bestemt samlivsform.
SF mener, at denne kritik er  

 berettiget, hvorfor vi foreslår, at ægtepar skal have dobbelt så stort et  

 fradrag som enlige.
 Børn under 18 år skal derimod kun have et bundfradrag svarende til 25 pct.  

 af normalfradraget.
 Da SF med disse forslag inddrager en række formuebeløb under beskatning,  

 der ikke tidligere har været medregnet, mener vi at kunne hæve ægtepars  

 bundfradrag voldsomt - nemlig fra ca. 1,3 mio. kr. til 2 mio. kr. - mens  

 enliges bundfradrag næsten kan fastholdes på det nuværende niveau.
 Ad 7. Nedslagsreglerne i det vandrette skatteloft fjernes.
 De nuværende nedslagsregler for så vidt angår formueskatteloftet eller  

 »det vandrette skatteloft«, som det også benævnes, bør ophæves.  

 Vores kritik imod disse regler er sammenfattende, at:
- Reglerne er så helt utroligt komplicerede, at ikke engang  

 skattemyndighederne har kunnet magte dem.
Der har i årsopgøreslen for 1987  

 været mange fejl af denne årsag.
- Ved en given indkomst er den samlede indkomst- og formueskat konstant  

 over meget store formueintervaller.
En højere formue udløser således ikke  

 større skattebetaling.
Den marginale formueskatteprocent er i disse tilfælde  

 0,0 pct. (Det er ingen fejlskrivning).
 - Ved en given formue kan formueskatten efter loftsnedslag isoleret set  

 falde over betydelige indkomstintervaller.
 - Skatteydere, der betaler mere end 78 pct. i samlet indkomst- og  

 formueskat, skal alene betale kommunal indkomstskat af sidst tjente krone.  

 Det bringer marginalindkomstskatten for disse grupper ned på 29 pct. selv for  

 meget store indkomster.
- Gennemsnitligt betragtet betyder nedslagsreglerne, at den nuværende  

 formueskatteprocent på 2,2 kun betales af skatteydere med en formue, der lige  

 netop når op over formueskattegrænsen, mens formueskatteprocenten falder, jo  

 større formuen er.
Formueejere med en skattepligtig formue på over 100 mio.  

 kr. (det er efter at alle nedslagsreglerne har været taget i brug) betaler  

 gennemsnitligt kun 0,26 pct. i formueskat eller ca. 1/10-del af den  

 »lille« millionærs formueskatteprocent.
- Multimillionærerne hører typisk til den gruppe, der i størst omfang har  

 kunnet udnytte det ufuldkomne indkomstskattesystem gennemn skattefrie  

 værdistigninger, legale skattemanipulationer/arbitrage m.v.
Men på grund af  

 skatteloftsreglernes tåbelige virkninger vil denne gruppe på grund af en  

 forholdsvis lav skattepligtig indkomst endnu engang få jackpot, når  

 nedslagene på grund af skatteloftsreglerne træder i kraft.
 - De fordelingsmæssige konsekvenser af loftsreglerne er klart asociale.  

 Multimillionærerne slipper klart billigst.
 Derfor forslår vi, at formueskatten ikke indregnes i det vandrette  

 skatteloft.
Ad 8. Undersøgelsesudvalget vedrørende udlændinges fortrinsstilling Det har med rette været anført, at udlændinge, der ejer danske  

 virksomheder, har en fortrinsstilling, idet de ikke betaler formueskat,  

 medmindre de er bosiddende i et af de lande, der har sådanne regler.
SF  

 mener, at problemet er reelt, og forslår derfor nedsat et  

 skattedepartementalt undersøgelsesudvalg, som skal overveje mulighederne for  

 at flytte formueskatten på aktiebesiddelse over i aktieselskabet gennem  

 etablering af en progressiv selskabsformuebeskatning.
Beslutningsforslagets provenuvirkninger Selv om en lang række af de mennesker, der i dag betaler formueskat,  

 kommer til at slippe helt eller næsten helt for formueskat, fordi bundgrænsen  

 hæves for ægtepar, så vil formueskatten årligt fremover mindst indbringe  

 yderligere 2 mia. kr.
 De, som kommer til at betale mere, er typisk også dem, som har kunnet  

 undslippe indkomstskatten, og som formueskatten hidtil heller ikke har kunnet  

 ramme på grund af nedslagsregler, skatteloftsregler og formueskattefrihed for  

 samlinger, særligt indbo m.v.
 Derimod vil virkningen af SF's forslag for det almindelige ægtepar med  

 lidt på kistebunden, et ordinært udstyret hjem, en ejerbolig og et fritidshus  

 uden ret megen gæld være, at ægteparret slipper afgørende billigere og i de  

 fleste tilfælde ikke skal betale formueskat.
Bilag 1 Spørgsmål fra Folketingets Skatte- og Afgiftsudvalg om de norske  

 formueskatteregler vedrørende indbo m.v. og skatteministerens besvarelse heraf Ad Forslag til lov om begrænsing af adgangen til tinglysning af  

 pantesikkerhed i fast ejendom til bekæmpelse af overforbrug.
 Af Thoft (SF) m.fl.
(Lovforslag nr.
L 38). (Folketinget 1986-87 (1. samling)).
 Spørgsmål:
 Ministeren bedes orientere om de norske regler, der svarer til reglerne  

 om, at indbo og samlinger er formueskattepligtige.
 Svar:
Spørgsmålet har været forelagt Det Kgl.
Finans- og Tolldepartement, Norge,  

 med anmodning om at bidrage til besvarelsen heraf.
Der er fra norsk side  

 oplyst følgende (oversat til dansk):
»I henhold til gældende norske skatteregler skal privat indbo og  

 løsøre, som ikke giver indtægt, formuebeskattes af den del del af  

 salgsværdien, som overstiger 100.000,00 kr.
Dette følger af skattelovens §  

 36, første led, og § 37 a, hvorfra citeres:
 Skattelovens § 36, første led:
»Formuen ansættes til det beløb, som den 1. januar i det år,  

 ligningen foretages, efter gængse priser udgør den virkelige værdi af den  

 skattepligtiges rørlige formue og faste ejendom, samt udestående fordringer  

 efter fradrag af påhvilende gæld.« Skattelovens § 37:
 »Ved værdiansættelsen af formuen gælder følgende regler:
a. - - - Af den samlede værdi af skatteyderens indbo og andet løsøre, som ikke  

 giver indtægt, herunder dog ikke motorkøretøjer, campingvogne og  

 lystfartøjer, medregnes kun den del, som overstiger 100.000,00 kr.« Udtrykket »indbo og andet løsøre« omfatter møbler og andet  

 udstyr i hjemmet, smykker, samlinger af kunstgenstande, bøger, frimærker og  

 lign.
 Til grund for formueansættelsen lægges salgsværdien pr. 1. januar.  

 Da det er vanskeligt at fiksere salgsværdien for privat indbo og løsøre,  

 bliver værdien i praksis fastsat til en vis del af forsikringsværdien.
Der er fastsat følgende vejledende normer Gevinst ved salg af indbo eller andet løsøre, som har været brugt i  

 sælgerens eller hans families bopæl eller husholdning, er ikke skattpligtig,  

 jf. skattelovens § 43, nr. 1 a.' Bilag 2 Spørgsmål fra Folketingets Skatte- og Afgiftsudvalg om de norske  

 formueskatteregler og skatteministerens besvarelse heraf Ad Forslag til lov om begrænsning af adgangen til tinglysning af  

 pantesikkerhed i fast ejendom til bekæmpelse af overforbrug.
 Af Thoft (SF) m.fl.
(Lovforslag nr.
L 38). (Folketinget 1986-87 (1. samling)).
 Spørgsmål:
»Kan ministeren oplyse, om administrationen af de norske  

 formueskatteregler som beskrevet i svaret på spørgsmål 7 har voldt særlige  

 problemer? Har der således været særlig mange tvistigheder mellem skatteydere og  

 ligningsmyndighederne på dette område?» Svar:
Spørgsmålet har været forelagt Det Kgl.
Finans- og Tolldepartement, Norge,  

 med anmodning om at bidrage til besvarelse heraf.
Der er fra norsk side  

 oplyst følgende (oversat til dansk):
I henhold til de vejledende normer kan skatteyder forsikre indbo og løsøre  

 for kr. 625.000, før der udløses skattepligt.
De allerfleste skatteydere har  

 forsikret for en lavere værdi end kr. 625.000.
Det er derfor sjældent, at ligningsmyndighederne behøver at tage  

 standpunkt til problemstillinger i forbindelse med disse regler.
Efter hvad  

 departementet erfarer, er det også sjældent, at spørgsmålet om, hvad der skal  

 regnes til indbo og hvad der regnes som investeringsobjekter, rejser sig  

 under ligningsbehandlingen.
 Konklusionen bliver derfor, at de norske regler fungerer tilfredsstillende  

 både administrativt og med hensyn til proceshyppighed.
