Nr BRL 33 Beretning over Forslag til lov om undersøgelseskommissioner   

 Nr L 33 1996-97, 1. samling Afgivet af Udvalget for Forretningsordenen Afgivet: 19970625 Udvalget vedrørende Undersøgelsesorganer (Nordskov-udvalget) afgav i maj 1996 betænkning om undersøgelsesorganer.
Betænkningen indeholdt et lovudkast.
Lovudkastet blev fremsat uændret til fri debat, idet man fandt det rimeligst at udskyde en detaljeret realitetsbehandling til efter fremsættelsen.
Udvalget for Forretningsordenen har behandlet lovforslaget i en række  

 møder.
Professor Lars Nordskov Nielsen har været tilknyttet udvalget som  

 ekspert og har i den forbindelse ydet udvalget værdifuld bistand.
Udvalget har endvidere stillet justitsministeren en række spørgsmål, som  

 denne har besvaret skriftligt.
Som bilag 1 til beretningen vedlægges  

 justitsministerens besvarelse af 24. april 1997 af spørgsmål nr. 20-22.
 Behandlingen af Forslag til lov om undersøgelseskommissioner har afdækket  

 nogle forhold, som gør det ønskeligt på ny at indhente bistand fra særligt  

 sagkyndige.
 Der er navnlig fire spørgsmål, som har givet anledning hertil:
1) Belysning af konsekvenserne for undersøgelseskommissionens arbejde i  

 tilfælde af, at der vedtages adgang til at have helt eller delvist åbne døre  

 under kommissionsmøderne og i retsmøder i forbindelse hermed.
Der tænkes  

 navnlig på hensynet til afklaring af den undersøgte sags faktiske  

 omstændigheder, hensynet til den eller de undersøgte personers retsstilling  

 og retssikkerhed og hensynet til offentlighedens saglige indsigt.
Der tænkes  

 endvidere på, om det at åbne dørene vil bidrage til, at undersøgelsen får en  

 mere proceslignende karakter og dermed øger indtrykket af, at der afsiges en  

 dom.
Det i Folketinget behandlede forslag har hvilet på en forudsætning om  

 gennemførelse af arbejdet for lukkede døre, hvorfor de enkelte elementer i  

 opbygningen af regler for kommissionens arbejde skal bedømmes i et andet lys,  

 såfremt dørene åbnes.
2) Inddragelsen af bl.a. statslige selskaber under området for  

 undersøgelseskommissioners virke giver anledning til en række parallelle  

 overvejelser om relationerne til andre lovgivningsområder, herunder  

 forvaltningsloven og lov om offentlighed i forvaltningen m.v.
Det fra flere  

 sider understregede ønske om at lade lovforslaget erstatte de hidtidige  

 regler i retsplejelovens § 21 og § 21 a vil indebære en række  

 konsekvensændringer, dels i selve loven om undersøgelseskommissioner, dels i  

 anden lovgivning.
3) Lovens virkning på Færøerne og i Grønland.
Der er grund til forud for  

 en vedtagelse af lovgivning af denne art at have afklaret, om personer og  

 myndigheder på Færøerne og i Grønland kan inddrages i sådanne undersøgelser.  

 En sådan afklaring bør finde sted i samarbejde med hjemmestyremyndighederne  

 på Færøerne og i Grønland.
 4) Uden for lovforslaget ligger endvidere afklaring af de spørgsmål, der  

 knytter sig til Folketingets opfølgning på de beretninger, der måtte komme  

 fra fremtidige undersøgelseskommissioner.
Disse forhold har medført, at der ikke på en tilstrækkelig afklaret  

 baggrund kan træffes beslutninger i Folketinget med et sådant bredt flertal,  

 at loven vil stå stærkt og uomtvistet i år fremover.
Da dette har været en  

 del af det politiske ønske forud for igangsætningen af arbejdet, synes det  

 naturligt at søge en yderligere afklaring på disse områder.
Udvalget har  

 derfor besluttet at afgive denne beretning som en foreløbig status for  

 udvalgets arbejde.
Om offentlighedsspørgsmålet (punkt 1) Udvalget har i anledning af drøftelsen af offentlighedsspørgsmålet  

 besluttet at høre en række myndigheder, foreninger, organisationer og  

 enkeltpersoner om deres syn på en ordning, hvor der er hel eller delvis  

 offentlighed i kommissionen (bilag 2).
Om området for undersøgelser (punkt 2) Udvalget har i anledning af ønsket om at inddrage bl.a. statslige  

 selskaber under området for undersøgelseskommissioners virke rettet  

 henvendelse til justitsministeren (bilag 3) om nedsættelse af et  

 ekspertudvalg til at vurdere en række spørgsmål knyttet til inddragelsen af  

 bl.a. de statslige selskaber.
I henvendelsen opfordres justitsministeren  

 endvidere til at forberede lovforslag, der tager sigte på at gennemføre de  

 nødvendige konsekvenser for anden lovgivning.
Om lovens virkning på Færøerne og i Grønland (punkt 3) I denne anledning har udvalget rettet en anden henvendelse til  

 justitsministeren (bilag 4) med henblik på at skabe grundlaget for en  

 afklaring allerede i lovteksten om, hvorvidt loven bør gælde for Færøerne og  

 Grønland.
Justitsministeriet er i den forbindelse anmodet om at forelægge  

 spørgsmålet for hjemmestyremyndighederne på Færøerne og i Grønland.
Om Folketingets opfølgning af beretninger (punkt 4) Parlamentarisk opfølgning Med en vedtagelse af en lovgivning om undersøgelseskommissioner vil der  

 skabes et retligt instrument, som fremover kan anvendes, når  

 hændelsesforløbet i konkrete sager af regeringen eller Folketinget ønskes  

 belyst med henblik på efterfølgende ansvarsvurdering.
Det er imidlertid vigtigt, at der også i Folketinget etableres en fast  

 procedure, som sikrer, at beretninger fra undersøgelseskommissioner kan få en  

 korrekt og grundig behandling med det sigte at vurdere et eventuelt  

 ministeransvar.
Eventuelt embedsmandsansvar vil som hidtil alene være et  

 anliggende for regeringens bedømmelse.
Udvalget for Forretningsordenen har flere gange i de senere år drøftet  

 forslag om, at der i Folketinget nedsættes et permanent udvalg til behandling  

 af og opfølgning på undersøgelseskommissioners beretninger.
Der har hidtil  

 været fulgt en uensartet procedure i Folketinget.
Der er således ikke i Folketinget sket en systematisk opfølgning på  

 undersøgelsesorganers beretninger i form af forespørgsel, redegørelse eller  

 udvalgsberetning.
Beretninger fra kommissionsdomstolen vedrørende den  

 såkaldte Aaberg-sag (1989-90), kommissionsdomstolen vedrørende  

 landbrugsfondene (1990-91) og kommissionsdomstolen vedrørende køb  

 dansk-klausulen 1990-91 gav alene anledning til udvalgsspørgsmål - ofte fra  

 flere udvalg i samme sag.
Det samme var tilfæl-det efter dommerundersøgelsen  

 vedrørende Kryolitselskabet Øresund A/S (1987), og dommerundersøgelsen  

 vedrørende donorblod (1987-88).
Udvalget for Forretningsordenen finder, at det er af afgørende betydning,  

 at der i Folketinget sikres en ensartet og grundig behandling af alle  

 beretninger fra undersøgelseskommissioner vedrørende ministres forhold.
Dette  

 hænger også sammen med lovforslagets § 4, hvorefter undersøgelseskommissioner  

 aldrig kan tillægges dømmende myndighed eller få til opgave at foretage  

 retlige vurderinger vedrørende en ministers embedsførelse.
Kommissionens  

 opgave er således at tilvejebringe og fremlægge materiale, som skal danne  

 grundlag for andre myndigheders afgørelse af, om sagen bør fremmes til  

 ansvarsafgørelse, det vil for Folketingets vedkommende sige afgørelse om  

 politisk ansvar eller rigsretstiltale mod en minister.
Også dette stiller  

 store krav til Folketingets behandling af sagerne.
Disse vil jævnligt være så  

 politisk og juridisk komplicerede, at de tilsiger en grundig og nuanceret  

 parlamentarisk vurdering, som derfor ikke bør give anledning til forhastede  

 reaktioner.
Udvalget for Forretningsordenen har drøftet, hvordan den parlamentariske  

 opfølgning bør finde sted.
Udvalget finder, at der under Udvalget for  

 Forretningsordenen bør etableres et permanent udvalg - underudvalget  

 vedrørende undersøgelseskommissioner - som skal have til opgave - på grundlag  

 af beretninger fra undersøgelsesorganer nedsat i medfør af denne lov - at  

 foretage den parlamentariske opfølgning vedrørende ministres og tidligere  

 ministres eventuelle politiske eller retlige ansvar.
Underudvalget skal bestå  

 af et medlem fra hvert parti.
Udgangspunktet må selvsagt tages i beretningen fra  

 undersøgelseskommissionen.
Der henvises endvidere til bemærkningerne til  

 lovforslagets § 32, stk. 1, hvoraf det fremgår, at det forudsættes, at en  

 kopi af kommissionens protokol og eventuel retsbog optages som bilag til  

 undersøgelseskommissionens beretning.
Det forudsættes endvidere, at  

 eventuelle udtalelser efter lovforslagets § 23, stk. 4, optrykkes som bilag  

 til beretningen.
Det nævnte materiale vil sædvanligvis udgøre tilstrækkeligt  

 grundlag for underudvalgets behandling af sagen.
Underudvalget vedrørende  

 undersøgelseskommissioner bør dog ikke være forhindret i, såfremt der er  

 behov derfor, at indhente eventuelle yderligere bilag fra  

 undersøgelseskommissionen og stille opklarende spørgsmål til ministre.  

 Sådanne spørgsmål kan ikke stilles til embedsmænd, og underudvalget kan ikke  

 afhøre embedsmænd.
Udvalget for Forretningsordenen har overvejet, hvilke  

 retssikkerhedsgarantier der bør gives en minister/tidligere minister, hvis  

 forhold er genstand for undersøgelse i et parlamentarisk organ på baggrund af  

 en undersøgelseskommissions beretning.
Udvalget skal i den forbindelse  

 henvise til Nordskov-udvalgets betænkning s. 183. Underudvalget vedrørende  

 undersøgelseskommissioner bør så hurtigt som muligt i forbindelse med  

 behandlingen af sagen give den berørte minister/tidligere minister lejlighed  

 til at udtale sig over for underudvalget.
Herudover bør ministeren/den  

 tidligere minister få udleveret underudvalgets udkast til redegørelse, når  

 dette foreligger, og gives lejlighed til at fremkomme med en skriftlig  

 udtalelse, og ministeren/den tidligere minister bør have mulighed for under  

 et møde med underudvalget at uddybe de synspunkter, der fremgår af den  

 skriftlige udtalelse.
Den minister/tidligere minister, hvis forhold er genstand for  

 undersøgelse, har ret til en bisidder, der kan varetage den pågældendes  

 interesser; bisidderen vil kunne deltage i ministerens/den tidligere  

 ministers eventuelle møde med underudvalget.
Det samme gælder bisiddere for  

 eventuelle andre involverede nuværende og tidligere ministre.
Der bør tages  

 referat af møderne med ministeren/den tidligere minister, og referaterne bør  

 tilstilles underudvalget samt ministeren/den tidligere minister.
I forhold til tidligere kommissionsdomstole, undersøgelsesretter og  

 dommerundersøgelser har der ikke for ministre eller tidligere ministre været  

 adgang til direkte at kommentere resultatet af en undersøgelse eller den  

 politiske vurdering af ministeransvaret, som Folketinget måtte være nået frem  

 til.
Ved at give ministrene/de tidligere ministre mulighed for allerede fra  

 indledningen af folketingsudvalgsarbejdet at kommentere  

 undersøgelseskommissionens betænkning samt yderligere at fremkomme med  

 kommentarer til det udkast til udtalelse fra underudvalget, der måtte  

 foreligge, sikres ministrene/de tidligere ministre den rimelige adgang til at  

 fremkomme med deres vurdering.
Underudvalget skal skriftligt tilbyde  

 ministrene/de tidligere ministre denne mulighed, men underudvalget kan ikke  

 afkræve disse en kommentar i udvalget, hvis de ikke ønsker det.
Underudvalget skal som sin helt faste opgave have at forberede udkast til  

 indstilling fra Udvalget for Forretningsordenen til Folketinget vedrørende  

 undersøgelseskommissioners beretninger.
Der bør gives observatører, der  

 deltager i underudvalgets arbejde, mulighed for at udtale sig i forbindelse  

 med forelæggelsen for Udvalget for Forretningsordenen, således at alle  

 partigruppers synspunkter er tilkendegivet i underudvalgets udtalelse.
Det  

 samme skal være tilfældet med tilkendegivelser fra Udvalget for  

 Forretningsordenen.
 I underudvalget og i Udvalget for Forretningsordenen afgiver medlemmerne  

 udtalelser og indstillinger og træffer beslutninger med den vægtfordeling,  

 som afspejler partiernes størrelse i Folketinget.
 Udvalget vil efter vedtagelse af lovforslaget arbejde videre med forslag  

 til ændring af Folketingets forretningsorden med henblik på at skabe  

 grundlaget for den skitserede ordning.
 Som led i bestræbelserne for at få inddraget den bredest mulige  

 sagkundskab og andre med interesse i lovforslaget må udvalget overveje  

 allerede forud for det kommende folketingsår eller i begyndelsen af dette at  

 afholde en høring om overvejelserne vedrørende undersøgelseskommissioner,  

 herunder særligt om offentlighedsspørgsmålet.
 P. u. v.
Erling Olsen fmd.
JUSTITSMINISTERIET Bilag 1 Lovafdelingen Besvarelse af spørgsmål nr. 20-22 fra Folketingets Udvalg for  

 Forretningsordenen vedrørende forslag til lov om undersøgelseskommissioner (L  

 33 - bilag 14 og 23) Spørgsmål nr. 20:
»Høringssvarene indeholder nogle bemærkninger og ændringsforslag af  

 overvejende straffeproces-teknisk karakter, som overvejende er baseret på  

 sammenholdninger af lovforslaget med bestemmelser i retspleleloven.
Der  

 henvises herved til - Østre Landsrets bemærkning om § 21, stk. 3, jf. § 28, stk. 1  

 (domstolsprøvelse ved Landsretten eller ved Den Særlige Klageret), - Rigsadvokatens bemærkninger (s. 2, pkt. 3) om aktindsigt for ministre og  

 embedsmænd, der ikke har bisiddere, og bemærkninger (sidste afsnit) om  

 forholdet mellem § 22, stk. 3, og retsplejelovens § 745, og - Advokatrådets bemærkninger om § 22, stk. 3, § 23, stk. 1, og § 23, stk.  

 4.
 Ministeren anmodes om at vurdere de pågældende  

 ændringsforslag/bemærkninger.
I det omfang ministeren finder ændringsforslagene hensigtsmæssige, anmodes  

 ministeren om at fremkomme med forslag til formulering heraf.« Svar:
1. Østre Landsrets forslag I Østre Landsrets høringssvar af 28. august 1996 anføres bl.a. følgende:
»Efter lovforslagets § 21, stk. 3, kan undersøgelseskommissionen i  

 visse tilfælde bl.a. tilbagekalde beskikkelsen af en bisidder.
En sådan  

 beslutning kan efter § 28, stk. 1, indbringes for Østre Landsret efter  

 reglerne om kæremål i borgerlige sager.
Det forekommer ikke rimeligt, at  

 sådanne beslutninger - uden baggrunden herfor i øvrigt er omtalt i  

 betænkningen - kan indbringes for Østre Landsret, der ikke i øvrigt behandler  

 kæremål af denne art.
Efter retsplejelovens § 737, stk. 1, indbringes kæremål  

 af denne art inden for strafferetsplejen for Den Særlige Klageret, der på  

 begæring skal behandle sagen mundtligt.
Det forekommer hensigtsmæssigt, om  

 lovforslaget blev bragt i overensstemmelse hermed.« Justitsministeriet har ikke indvendinger imod Østre Landsrets forslag.
En  

 bestemmelse herom kan i givet fald udformes ved, at der i lovforslagets § 28  

 som stk. 3 indsættes følgende:
»Stk. 3. Beslutninger efter § 21, stk. 3, kan indbringes for  

 Den Særlige Klageret.
Retsplejelovens § 737 finder tilsvarende  

 anvendelse.« Samtidig bør der i overskriften til lovforslagets kapitel 9 indsættes et  

 »m.v.« efter »Østre Landsret«.
 Det nævnte ændringsforslag vil bl.a. indebære, at kæremål skal indgives  

 til Den Særlige Klageret inden en uge efter afgørelsens meddelelse, jf.  

 retsplejelovens § 737. Kæremål fremsættes skriftligt for  

 undersøgelseskommissionen eller erklæres mundtligt til  

 undersøgelseskommissionens protokol, jf. retsplejelovens § 970, jf. § 737.
Kæremålet behandles mundtligt, hvis der fremsættes anmodning herom, eller  

 retten bestemmer det.
Den Særlige Klagerets afgørelse kan ikke appelleres.  

 Dette følger ligeledes af retsplejelovens § 737.
 Kæremål har ikke opsættende virkning, medmindre dette bestemmes af  

 undersøgelseskommissionen eller af Den Særlige Klageret, jf. retsplejelovens  

 § 969, stk. 2, sammenholdt med § 737.
Den Særlige Klageret er ikke bundet ved den bedømmelse af de faktiske  

 omstændigheder, hvorpå undersøgelseskommissionens beslutning om at afvise den  

 pågældende som bisidder er grundet.
Klageretten kan i den forbindelse pålægge  

 undersøgelseskommissionen at tilvejebringe supplerende oplysninger, jf.  

 retsplejelovens § 972, sammenholdt med § 737. Hvis undersøgelseskommissionen  

 ledes af en dommer, vil kommissionen selv kunne foretage vidneafhøringer og  

 indhente supplerende materiale, jf. lovforslagets kapitel 5. Ledes  

 kommissionen ikke af en dommer, vil kommissionen i medfør af lovforslagets §§  

 17 og 19 kunne anmode Københavns Byret om at give tredjemand pålæg om  

 udlevering af materiale eller indkalde en person til at afgive forklaring for  

 retten.
2. Rigsadvokatens bemærkninger 2.1. Den berørte persons adgang til sagens akter I rigsadvokatens høringssvar af 17. september 1996 anføres bl.a. følgende:
 »Bestemmelsen i lovudkastets §§ 21 og 22 regulerer adgangen til  

 bisidder samt dennes adgang til det materiale, der indgår i undersøgelsen.  

 Jeg mener at der kan være behov for nærmere at afklare, hvorledes den  

 minister eller embedsmand, som ikke ønsker at benytte retten til en bisidder  

 og hvor kommissionen ikke tvangsmæssigt vil beskikke en sådan, er stillet med  

 hensyn til sagens akter.
 I lovforslagets § 21, stk. 1 og 2, er der fastsat følgende:
 »§ 21. Den minister eller embedsmand, hvis forhold  

 undersøges, har ret til en bisidder efter eget valg.
Stk. 2. Undersøgelseskommissionen kan beskikke en bisidder for den  

 person, der er nævnt i stk. 1.« Bestemmelserne skal ses i sammenhæng med lovforslagets § 24, der  

 indebærer, at udgifterne til bisidderen betales at det offentlige.
 I lovforslagets § 22, stk. 2 og 3, er der fastsat følgende:
 »§ 22. . . .
 Stk. 2. Bisidderen har ret til af undersøgelseskommissionen at få  

 kopi af det materiale, der indgår i undersøgelsen.
Stk. 3. Bisidderen må ikke uden undersøgelseskommissionens  

 samtykke udlevere det i stk. 2 nævnte materiale til sin klient.  

 Undersøgelseskommissionen kan give bisidderen pålæg om ikke at gøre sin  

 klient bekendt med indholdet af det i stk. 2 nævnte materiale, hvis afgørende  

 hensyn til undersøgelsens gennemførelse taler for det.
Kommissionen kan under  

 tilsvarende betingelser give bisidderen pålæg om ikke at gøre sin klient  

 bekendt med, hvad der er foregået under mødet i undersøgelseskommissionen  

 eller i retten.« Som det bl.a. fremgår, skal undersøgelseskommissionen give bisidderen kopi  

 af det materiale, der indgår i undersøgelsen.
Bisidderen må ikke uden  

 kommissionens samtykke give klienten kopi af materialet.
Bisidderen må dog  

 gerne gøre klienten bekendt med indholdet i materialet, medmindre  

 kommissionen pålægger bisidderen ikke at gøre det.
 Det fremgår ikke af bemærkningerne til bestemmelsen eller af betænkning  

 nr. 1315/1996 om undersøgelsesorganer, hvorvidt den minister eller de  

 embedsmænd, hvis forhold undersøges, kan få kopi af det materiale, der indgår  

 i undersøgelsen, hvis den pågældende ikke har nogen bisidder.
Spørgsmålet vil efter Justitsministeriets opfattelse næppe have den store  

 praktiske betydning.
Det skyldes, at den pågældende minister eller embedsmand  

 i almindelighed vil have en bisidder.
Den pågældende har således som nævnt  

 ret til en bisidder for det offentliges regning, jf. lovforslagets § 21  

 sammenholdt med § 24, ligesom kommissionen i særlige tilfælde kan  

 tvangsbeskikke en bisidder for den pågældende, jf. herom bemærkningerne til  

 bestemmelsen i § 21, stk. 2, og betænkningen, side 81.
Skulle den situation imidlertid opstå, at en minister eller embedsmand  

 ikke ønsker en bisidder, og at kommissionen ikke vil tvangsbeskikke en sådan,  

 kan spørgsmålet om den pågældendes adgang til sagens akter efter  

 Justitsministeriets opfattelse løses ved, at undersøgelseskommissionen til  

 den pågældende efter begæring udleverer kopi af det materiale, der indgår i  

 undersøgelsen, i samme omfang, som undersøgelseskommissionen efter  

 lovforslagets § 22, stk. 3, 1. pkt., ville give samtykke til, at en bisidder  

 udleverer materialet til sin klient.
Kommissionen vil også kunne give den  

 pågældende mulighed for - på kommissionens kontor - at gøre sig bekendt med  

 materialet og med, hvad der er foregået under møder i kommissionen eller i  

 retten, i samme omfang, som en bisidder ville kunne gøre klienten bekendt  

 hermed, jf. herved lovforslagets § 22, stk. 3, 2. og 3. pkt.
Den beskrevne fremgangsmåde forudsætter efter Justitsministeriets  

 opfattelse ikke, at lovforslaget ændres.
En udlevering til den pågældende  

 minister eller embedsmand vil således ikke være i strid med reglerne om  

 tavshedspligt for undersøgelseskommissionens medlemmer m.v., jf.  

 lovforslagets § 25, stk. 1, eller med reglerne i lovforslagets § 22 om  

 bisidderens rettigheder og pligter.
Det er endvidere efter Justitsministeriets opfattelse ikke nødvendigt at  

 fastsætte udtrykkelige bestemmelser herom i lovforslaget, da spørgsmålet som  

 nævnt må antages at være uden stor praktisk betydning.
I stedet vil  

 fremgangsmåden kunne beskrives i den betænkning vedrørende lovforslaget, som  

 Udvalget for Forretningsordenen afgiver.
2.2. Pålæg til bisidderen I sit høringssvar anfører Rigsadvokaten endvidere:
»I bemærkningerne til lovudkastets § 22, stk. 3., 1. pkt., nævnes  

 det, at denne bestemmelse svarer til bestemmelsen i retsplejelovens § 745,  

 stk. 1, hvorefter forsvareren ikke uden politiets samtykke må overlevere  

 materiale til sigtede eller andre.
Det fremgår derimod ikke af bemærkningerne  

 til den resterende del af lovudkastets § 22, stk. 3, hvorvidt det er  

 tilstræbt, at pålæg til en bisidder kan anvendes under andre betingelser end  

 pålæg til en forsvarer efter retsplejelovens § 745, stk. 4.« I bemærkningerne til lovforslagets § 22, stk. 3, der er citeret i pkt.  

 2.1. ovenfor, er der bl.a. anført:
»Bisidderen må ikke uden undersøgelseskommissionens samtykke udlevere  

 (herunder i kopi) det materiale, som bisidderen har modtaget efter stk. 2,  

 til sin klient.
Bestemmelsen svarer til retsplejelovens § 745, stk. 1.
Bisidderen har derimod som udgangspunkt ret til at gøre klienten bekendt  

 med indholdet af materialet, hvis bisidderen finder det relevant for  

 varetagelsen af klientens tarv.
Dette kan f.eks. ske på den måde, at klienten  

 får adgang til at læse det relevante materiale på bisidderens kontor.  

 Bisidderen vil endvidere kunne gøre sin klient bekendt med, hvad der er  

 foregået under mødet i undersøgelseskommissionen eller i retten.
Der kan dog  

 være tilfælde, hvor det af hensyn til undersøgelsens gennemførelse er  

 nødvendigt, at bisidderen - eventuelt midlertidigt - ikke gør klienten  

 bekendt med de nævnte oplysninger.
Det fastsættes derfor i bestemmelsen, at  

 undersøgelseskommissionen kan give bisidderen et pålæg om ikke at gøre  

 klienten bekendt med de nævnte oplysninger.« I betænkning nr. 1315/1996 om undersøgelsesorganer er der som begrundelse  

 for bestemmelsen anført følgende (side 82):
»Bisikkerne bør også have adgang til aktindsigt i det materiale, der  

 indgår i undersøgelsen, og til at overvære møderne i kommissionen.
Bisidderne  

 bør ikke uden undersøgelseskommissionens samtykke udlevere kopi af det  

 materiale, der indgår i undersøgelsen, til deres klienter, sml. herved  

 retsplejelovens § 745, stk. 1. Bisidderne bør derimod som udgangspunkt have  

 ret til at orientere deres klienter om indholdet af materialet, og om, hvad  

 der er foregået under møder i kommissionen.
Der kan imidlertid være tilfælde,  

 hvor hensynet til sagens opklaring gør det nødvendigt, at bisidderne ikke gør  

 deres klienter bekendt med oplysnignerne i det materiale, der indgår i sagen,  

 eller med, hvad der er foregået under møder i kommissionen.
Udvalget foreslår  

 derfor, at der tilvejebringes udtrykkelig lovhjemmel til, at  

 undersøgelseskommissionen kan give bisidderne et pålæg om ikke at gøre deres  

 klienter bekendt med de nævnte oplysninger.« Som det fremgår, er det således alene hensynet til undersøgelsens  

 gennemførelse, der kan begrunde et pålæg til bisidderen om ikke at gøre  

 klienten bekendt med det materiale, der indgår i sagen, eller med, hvad der  

 er foregået under møder i undersøgelseskommissionen eller i retten.
Et pålæg  

 til en forsvarer i en straffesag vedrørende materiale, forsvareren har  

 modtaget fra politiet, kan i modsætning hertil også gives af hensyn til  

 fremmede magter, statens sikkerhed og tredjemand, jf. § 745, stk. 4.  

 Endvidere kan der af hensyn til fremmede magter, statens sikkerhed eller  

 sagens opklaring gives forsvareren pålæg om ikke at give sigtede bekendt med,  

 hvad der er passeret i et retsmøde, som sigtede har været udelukket fra at  

 overvære, jf. retsplejelovens § 748, stk. 6, sammenholdt med stk. 5. Et  

 forsvarerpålæg kan dog kun udstrækkes til det tidspunkt, hvor tiltalte har  

 afgivet forklaring under domsforhandlingen, jf. retsplejelovens § 745, stk.  

 4, og § 748, stk. 6.
Lovforslaget bygger på den forudsætning, at en undersøgelse af forhold i  

 den statslige forvaltning også kan finde sted, selv om undersøgelsen vedrører  

 statens sikkerhed eller forholdet til fremmede magter.
I bemærkningerne til  

 lovforslagets § 32, stk. 2, hvorefter justitsministeren offentliggør  

 undersøgelseskommissionens beretning, medmindre ganske særlige grunde taler  

 imod det, anføres det således, at navnlig tungtvejende hensyn til statens  

 sikkerhed eller til fremmede magter kan begrunde, at beretningen ikke  

 offentliggøres.
 Under hensyn hertil finder Justitsministeriet, at lovforslagets § 22, stk.  

 3, 2. og 3. pkt., bør ændres, således at pålæg til bisidderen kan begrundes i  

 de samme hensyn som dem, der kan begrunde forsvarerpålæg efter  

 retsplejelovens § 745, stk. 4. Det skal herved tages i betragtning, at den  

 pågældende minister eller embedsmand, der modtager de her omhandlede  

 oplysninger, ikke har tavshedspligt herom, jf. nærmere nedenfor under pkt.  

 3.1.
 Ændringen kan f.eks. foretages ved, at lovforslagets § 22, stk. 3, 2.  

 pkt., bliver formuleret på følgende måde:
»Undersøgelseskommissionen kan give bisidderen pålæg om ikke at gøre  

 sin klient med indholdet af det i stk. 2 nævnte materiale, hvis afgørende  

 hensyn til fremmede magter, statens sikkerhed, sagens opklaring eller  

 tredjemand taler for det.« I bemærkningerne til bestemmelsen vil det kunne angives, at bestemmelsen i  

 princippet svarer til retsplejelovens § 745, stk. 4, og § 748, stk. 6,  

 sammenholdt med stk. 5. Det bør i den forbindelse anføres, at adgangen til at  

 give et pålæg er fakultativ, og at et pålæg kun bør gives ud fra en konkret  

 vurdering af sagens omstændigheder.
Det bør endvidere anføres, at pålægget  

 selvsagt ikke kan udstrækkes i videre omfang, end formålet med pålægget  

 tilsiger.
Er pålægget begrundet i afgørende hensyn til undersøgelsens  

 gennemførelse, må det derfor nøje overvejes, om pålægget kan ophæves, når den  

 pågældende har afgivet forklaring for undersøgelseskommissionen eller i  

 retten.
3. Advokatrådets forslag 3.1. Lovforslagets § 22, stk. 3 I Advokatrådets høringssvar af 2. september 1996 er det bl.a. anført, at  

 rådet ikke kan tiltræde bestemmelsen i lovforslagets § 22, stk. 3.
 Som begrundelse herfor anfører Advokatrådet:
»Bestemmelsen i stk. 3, 1. punktum, svarer for straffesagers  

 vedkommende til retsplejelovens § 745, stk. 1, 3. punktum.
Forarbejderne til  

 denne bestemmelse er navnlig bemærkningerne i Justitsministeriets lovforslag,  

 jf.
FT 1977-78, tillæg A, spalte 2385, hvor følgende anføres:
»Advokatrådet har i sin udtalelse anført, at bestemmelsen om, at  

 forsvareren ikke uden politiets samtykke må udlevere det modtagne materiale  

 til sigtede, næppe er af større betydning, da politiet erfaringsmæssigt ikke  

 modsætter sig, at sigtede får materialet udleveret til gennemgang, og da  

 forsvareren i øvrigt har både ret og pligt til at gennemgå materialet under  

 møder, eventuelt under fængselsbesøg, med klienten.
Da det ofte vil være  

 hensigtsmæssigt, at forsvareren udleverer materialet til sigtede til  

 gennemlæsning, bør bestemmelsen efter Rådets opfattelse ændres, således at  

 udgangspunktet bliver, at forsvareren har ret til at udlevere materialet til  

 sigtede, medmindre de omstændigheder, der er nævnt i stk. 4, foreligger.
Justitsministeriet er enig i, at det ofte vil være en fordel, at sigtede  

 får lejlighed til at gennemgå materialet.
Som nævnt er det da også sjældent,  

 at politiet modsætter sig, at materialet udleveres til sigtede.
Den  

 foreslåede regel er endvidere ikke til hinder for, at forsvareren foreviser  

 materialet for sigtede, f.eks. under et fængselsbesøg.
 Under hensyn hertil og til, at en videregående regel kunne medføre risiko  

 for, at materialet kom uvedkommende i hænde, er bestemmelsen medtaget uændret  

 i lovforslaget.
Politiets nægtelse af at give samtykke kan indbringes for retten, jfr. §  

 746, stk. 1.« Det fremgår af disse bemærkninger, at Justitsministeriet har forudsat, at  

 det bør være udgangspunktet, at sagsmateriale kan udleveres til den sigtede.  

 Det fremgår endvidere, at man ikke har villet fastsætte en almindelig regel  

 herom, da der konkret kan tænkes at være en risiko for, at materialet ved  

 udlevering til den sigtede vil komme uvedkommende i hænde.
 I relation til undersøgelseskommissionerne må det tages i betragtning, at  

 de personer, sådanne undersøgelser er rettet mod, er ministre eller  

 embedsmænd, som vil kunne pålægges tavshedspligt vedrørende materialet,  

 således at der i praksis ikke vil være risiko for, at materialet vil komme  

 uvedkommende i hænde.
På den baggrund ses der ikke at være behov for en regel svarende til den,  

 der er formuleret i lovudkastets § 22, stk. 3, 1. pkt.
Tværtimod vil det ofte  

 være af væsentlig betydning for tilrettelæggelsen af bisidderens arbejde, at  

 også den person, undersøgelsen retter sig imod, er i besiddelse af materialet  

 i sagen.
 Hvis de foranstående synspunkter ikke følges, skal Advokatrådet foreslå,  

 at bestemmelsen i lovudkastets § 22, stk. 3, 1. punktum, omformuleres,  

 således at det fastsættes, at klienten har ret til at modtage kopi af  

 materialet, medmindre der er bestemte grunde til at antage, at materialet vil  

 blive benyttet på retsstridig måde, herunder navnlig ved videreudlevering til  

 uvedkommende.
Med hensyn til bestemmelserne i lovudkastets § 22, stk. 3, 2. og 3.  

 punktum, bemærkes, at der ikke ses at være påvist noget behov for disse  

 restriktioner i relation til undersøgelseskommissioner.
I øvrigt bemærkes, at  

 sådanne restriktioner i straffesager kun undtagelsesvis kan komme på tale.
 Restriktionerne vil kunne udgøre en afgørende hindring for, at bisidderen  

 kan tilrettelægge sin varetagelse af klientens interesser på en betryggende  

 måde, og det er vanskeligt at forestille sig tilfælde, hvor sådanne  

 restriktioner kan retfærdiggøres ud fra et hensyn til undersøgelsens  

 gennemførelse, når restriktionernes skadevirkning for klientens retssikkerhed  

 samtidig skal tages i betagtning.
Afslutningsvis bemærkes vedrørende lovudkastets § 22, stk. 3, at  

 betænkningens bemærkninger på side 141 i sidste afsnit om tavshedspligt under  

 alle omstændigheder forekommer at være af tvivlsom rigtighed.
Dersom  

 bisidderen i strid med § 22, stk. 3, udleverer materiale til klienten, er det  

 en overtrædelse af bestemmelsen, men der ses ikke herudover at være tale om  

 en overtrædelse af tavshedspligtsforskrifter, idet der jo ikke er tale om  

 materiale, som klienten ikke må gøre sig bekendt med.' Efter Justitsministeriets opfattelse er det væsentligt at opretholde den  

 foreslåede ordning, hvorefter det er undersøgelseskommissionen, der afgør, om  

 bisidderen må udlevere det materiale, der indgår i undersøgelsen, til sin  

 klient, jf. lovforslagets § 22, stk. 3, 1. pkt.
Den foreslåede ordning er  

 bedst egnet til at sikre, at bisidderen ikke udleverer materiale til klienten  

 i tilfælde, hvor en sådan udlevering efter kommissionens opfattelse vil kunne  

 skade undersøgelsens gennemførelse.
Den foreslåede ordning svarer i øvrigt  

 til den, der gælder i straffesager, jf. retsplejelovens § 745, stk. 1.
Advokatrådet anfører i sit høringssvar, at de pågældende ministre og  

 embedsmænd vil kunne pålægges tavshedspligt med hensyn til det nævnte  

 materiale.
Dette er efter Justitsministeriets opfattelse ikke rigtigt.  

 Lovforslaget indeholder således alene regler om tavshedspligt med hensyn til  

 materiale, som udleveres, fordi det er af betydning for at besvare spørgsmål,  

 som kommissionen stiller, jf. lovforslagets § 26, stk. 2. Denne bestemmelse  

 omfatter ikke tilfælde, hvor de berørte ministre eller embedsmænd modtager  

 materiale efter lovforslagets § 22, stk. 3, fordi kommissionen har givet  

 samtykke hertil.
Hertil kommer, at undersøgelseskommissionen ikke vil kunne  

 give de berørte embedsmænd eller ministre et pålæg efter forvaltningslovens §  

 27, stk. 3. Det skyldes, at undersøgelseskommissionen ikke er omfattet af  

 reglerne i forvaltningsloven, jf. lovforslagets § 29, stk. 1. Et pålæg efter  

 forvaltningslovens § 27, stk. 3, omfatter desuden alene fortrolige  

 oplysninger, som en myndighed videregiver til den pågældende uden at være  

 forpligtet til det.
Den almindelige tavshedspligt, som de pågældende ministre  

 eller embedsmænd har efter straffelovens § 152, jf. forvaltningslovens § 27,  

 kan endvidere ikke antages at omfatte det nævnte materiale.
Det skyldes, at  

 de pågældende ikke modtager materialet som led i deres arbejde, jf. herved  

 Kommenteret Forvaltningslov ved John Vogter (1992), side 326, og Kommenteret  

 Straffelov ved Vagn Greve m.fl., Speciel Del (1993), side 98. Der kan desuden  

 være tale om personer, som ikke længere er ministre eller embedsmænd.
Hvad angår lovforslagets § 22, stk. 3, 2. og 3. pkt., finder  

 Justitsministeriet, at det ikke på forhånd kan afvises, at hensynet til  

 sagens opklaring i særlige situationer vil gøre det nødvendigt, at  

 undersøgelseskommissionen - eventuelt midlertidigt - afskærer bisidderen fra  

 at gøre sin klient bekendt med sagens materiale og forklaringer for  

 undersøgelseskommissionen eller i retten.
Der henvises herved til den  

 begrundelse, der er givet i betænkningen om undersøgelsesorganer, side 82  

 (citeret under pkt. 2.2. ovenfor). Hertil kommer, at også andre hensyn,  

 f.eks. hensynet til statens sikkerhed, i særlige tilfælde bør kunne begrunde,  

 at et sådant pålæg gives, jf. herved retsplejelovens § 745, stk. 4, og § 748,  

 stk. 6, samt det i pkt. 2.2. ovenfor anførte.
Muligheden for i særlige  

 tilfælde at give bisidderen et pålæg om ikke at gøre sin klient bekendt med  

 indholdet af det materiale, der indgår i undersøgelsen, eller med, hvad der  

 er foregået under møder i kommissionen eller i retten, bør således efter  

 Justitsministeriets opfattelse ikke fratages undersøgelseskommissionen.
 Sammenfattende kan Justitsministeriet ikke tiltræde, at lovforslagets §§  

 22, stk. 3, ændres som foreslået af Advokatrådet.
Det bemærkes endelig, at Justitsministeriet er enig med Advokatrådet i, at  

 der ikke foreligger en krænkelse af bisidderens tavshedspligt efter  

 lovforslagets § 25, stk. 2, i de tilfælde, hvor bisidderen i strid med  

 bestemmelsen i lovforslagets § 22, stk. 3, 1. pkt., udleverer materiale til  

 sin klient.
Dette skyldes, at bisidderen som udgangspunkt har ret til at gøre  

 klienten bekendt med indholdet af det pågældende materiale.
Har bisidderen  

 imidlertid fået pålæg om ikke at gøre klienten bekendt med det nævnte  

 materiale, jf. lovforslagets § 22, stk. 3, 2. pkt., vil bisidderen krænke sin  

 tavshedspligt efter lovforslagets § 25, stk. 2, hvis klienten gøres bekendt  

 med materialet, herunder ved, at materialet udleveres til klienten.
3.2. Lovforslagets § 23, stk. 1 I Advokatrådets høringssvar er der endvidere anført følgende:
 »I § 23, stk. 1, i lovudkastet er det fastsat, at  

 undersøgelseskommissionen inden afhøringen skal orientere den person, der er  

 nævnt i § 21, stk. 1, og den pågældendes bisidder om de forhold af faktisk og  

 eventuel retlig karakter, som undersøgelsen vedrørende den pågældende  

 omfatter.
Advokatrådet går ud fra, at det er forudsat, at denne orientering sker så  

 betids, at bisidderen får fornøden tid og lejlighed til sammen med sin klient  

 at tilrettelægge afhøringen og sagsforberedelsen i det hele taget, jf. herved  

 grundsætningen i Menneskerettighedskonventionens artikel 6, stk. 3, litra b,  

 men Rådet skal for en ordens skyld anbefale, at der gøres en bemærkning herom  

 i lovforslaget, når det udarbejdes.« Lovforslagets § 23, stk. 1, har følgende ordlyd:
»§ 23. Undersøgelseskommissionen skal inden afhøringen  

 orientere den person, der er nævnt i stk. 1, (den minister eller embedsmand,  

 hvis forhold undersøges) og den pågældendes bisidder om de forhold af faktisk  

 og eventuelt retlig karakter, som undersøgelsen vedrørende den pågældende  

 omfatter.« I bemærkningerne til bestemmelsen er der bl.a. anført følgende:
»Det er angivet i bestemmelsen, at orienteringen skal gives inden  

 afhøringen, dvs. inden den pågældende afhøres første gang.
Det forudsættes,  

 at orienteringen gives så hurtigt som muligt, efter at undersøgelsen er  

 iværksat.
Den kan således gives på et tidspunkt, hvor den pågældende endnu  

 ikke er indkaldt til at afgive forklaring.« Om baggrunden for bestemmelsen er der i betænkningen om  

 undersøgelsesorganer (side 79) bl.a. anført:
»En af de væsentligste indvendinger mod de gældende regler om  

 undersøgelsesretter har som nævnt i afsnit 3.1. været, at de involverede  

 personer ikke bliver gjort bekendt med de punkter, som eventuelt vil blive  

 gjort til genstand for kritik i undersøgelsesrettens beretning.
De pågældende  

 og deres bisiddere har derfor vanskeligt ved at tilrettelægge deres arbejde.
Udvalget er enig i denne indvending.
Der kan i den forbindelse peges på,  

 at der er fastsat regler om høring af den person, der er part i en  

 afgørelsessag i forvaltningen (forvaltningslovens kapitel 5). Og politiet har  

 bl.a. pligt til at gøre en sigtet udtrykkeligt bekendt med sigtelsen, inden  

 politiet afhører den pågældende, jf. retsplejelovens § 752, stk. 1.
Der bør derfor efter udvalgets opfattelse indføres regler, der sikrer, at  

 de berørte ministre eller embedsmænd så hurtigt som muligt og senest i  

 forbindelse med afhøringen bliver bekendt med de forhold af faktisk eller  

 retlig karakter, undersøgelsen vedrørende de pågældende omfatter . . .« Sigtet med bestemmelsen er således at forbedre de berørte pesoners  

 retsstilling, herunder bisiddernes mulighed for at varetage deres arbejde for  

 de pågældende personer.
Undersøgelseskommissionen må i den forbindelse - ved berammelse af møder  

 m.v. - selvsagt tage hensyn til, at bisidderne får rimelig tid til at  

 forberede sig.
I bemærkningerne til bestemmelsen i lovforslagets § 24, stk.  

 4, jf. herom i pkt. 3.3. nedenfor, hvorefter bisidderen og den berørte person  

 har ret til at komme med en skriftlig udtalelse ved undersøgelsens  

 afslutning, er det i øvrigt udtrykkeligt anført, at fristen for afgivelse af  

 en sådan udtalelse skal give bisidderen rimelig tid til at forberede sit  

 indlæg.
Efter Justitsministeriets opfattelse er der på den anførte baggrund ikke  

 behov for at indføre en særlig lovbestemmelse om det rejste spørgsmål.
Dette  

 synes Advokatrådet heller ikke at stille forslag om.
3.3. Lovforslagets § 23, stk. 4 I høringssvaret anfører Advokatrådet endvidere følgende:
»Efter Advokatrådets opfattelse bør bestemmelsen i lovudkastets § 23,  

 stk. 4, ændres, således at der åbnes mulighed for, at det kan aftales, at der  

 i stedet for eller i tillæg til udarbejdelse af skriftlige udtalelser skal  

 foregå en mundtlig procedure.« Bestemmelsen i lovforslagets § 23, stk. 4, har følgende ordlyd:
 »§ 23. . . .
Stk. 4. Den person, der er nævnt i § 21, stk. 1, og den  

 pågældendes bisidder har ved undersøgelsens afslutning ret til at komme med  

 en skriftlig udtalelse om de faktiske og eventuelt retlige spørgsmål,  

 undersøgelsen rejser vedrørende den pågældende.
Undersøgelseskommissionen kan  

 fastsætte en frist for afgivelsen af den nævnte udtalelse.« Som det fremgår, indebærer bestemmelsen, at bisidderen har ret til at  

 komme med en skriftlig udtalelse ved undersøgelsens afslutning.
Spørgsmålet om mundtlig procedure er ikke behandlet i betænkningen om  

 undersøgelsesorganer.
Og så vidt Justitsministeriet er bekendt, har en sådan  

 fremgangsmåde ikke været anvendt i praksis.
Åbnes der op for mundtlig procedure, vil det således ændre  

 undersøgelseskommissionens procesform.
En sådan ændring rejser endvidere en  

 række spørgsmål.
Et spørgsmål er f.eks., under hvilke betingelser en mundtlig  

 procedure skal kunne tillades, herunder hvem der skal kunne overvære  

 proceduren.
Hertil kommer spørgsmålet om, hvorvidt der skal kunne kæres til  

 Østre Landsret over en beslutning om at tillade/ikke tillade en mundtlig  

 procedure.
Spørgsmålet er desuden, om der skal være adgang til kontradiktion  

 med hensyn til det, som er fremført under den mundtlige procedure.
Endelig  

 kan der rejses spørgsmål om, hvorvidt den mundtlige procedure skal  

 protokolleres, og i givet fald om den skal optages som bilag til  

 undersøgelseskommissionens beretning.
 På den anførte baggrund, og da en adgang til mundtlig procedure vil kunne  

 forsinke undersøgelsens afslutning, uden at der er forbundet væsentlige  

 fordele med en sådan procedure, kan Justitsministeriet ikke gå ind for, at  

 lovforslagets § 23, stk. 4, ændres, således som Advokatrådet har foreslået.
 For at undgå tvivl om dette spørgsmål bør det i betænkningen over  

 lovforslaget angives, hvad retstilstanden skal være på dette område.
 Spørgsmål nr. 21:
»Under henvisning til vedlagte skitse til ændringsforslag (L 33 -  

 bilag 21) udbedes en udtalelse om, hvilke konsekvenser det vil have for anden  

 lovgivning, hvis lovforslagets § 33, stk. 2, ændres, således at der sker en  

 generel ophævelse af retsplejelovens § 21 og § 21 a.
Endvidere bedes det  

 oplyst, hvilke lovændringer der i givet fald måtte blive spørgsmål om.« Svar:
1. Efter lovforslagets § 1, stk. 1, kan justitsministeren nedsætte  

 en kommission til at gennemføre en undersøgelse af forhold i den statslige  

 forvaltning.
Heraf følger, at der ikke kan iværksættes en undersøgelse af  

 forhold uden for den statslige forvaltning efter reglerne i lovforslaget.
Lovforslagets § 33, stk. 2, indebærer, at der ikke kan iværksættes en  

 undersøgelse efter retsplejelovens § 21 eller § 21 a i det omfang, den  

 pågældende undersøgelse kan iværksættes efter reglerne i lovforslaget.
En  

 undersøgelse af forhold i den statslige forvaltning kan dog iværksættes efter  

 retsplejelovens § 21 eller § 21 a, hvis der i en særlov henvises til disse  

 bestemmelser.
Dette gælder f.eks. med hensyn til søulykker efter sølovens  

 afsnit 5, jf. bemærkningerne til lovforslagets § 33, stk. 2.
Den skitse til ændringsforslag, som er vedlagt spørgsmålet, indebærer, at  

 lovforslagets § 1, stk. 1, ændres, således at justitsministeren kan nedsætte  

 kommissioner til at gennemføre undersøgelse af sager af almenvigtig  

 betydning.
Den nævnte skitse indebærer endvidere, at lovforslagets § 33, stk.  

 2, ændres, således at retsplejelovens § 21 og § 21 a ophæves.
Ophæves retsplejelovens § 21 og § 21 a, betyder det, at der ikke i  

 fremtiden kan iværksættes undersøgelser efter disse regler.
En sådan  

 ophævelse rejser derfor spørgsmål om, efter hvilke regler undersøgelser, der  

 i henhold til særlovgivningen sker efter retsplejelovens § 21 eller § 21 a,  

 skal foretages i fremtiden.
Justitsministeriet har i den forbindelse foretaget en søgning i  

 Retsinformation, idet søgeordene »retsplejeloven« og »§  

 21« er anvendt.
Søgningen har vist, at der er to love, nemlig søloven og  

 DSB-loven, hvori der henvises til, at undersøgelsen skal foretages efter  

 retsplejelovens § 21.
 I sølovens § 482 er der således fastsat følgende:
»§ 482. Er der hverken gennem søforklaringen eller andre i  

 sagens anledning foretagne undersøgelser tilvejebragt fyldestgørende  

 oplysning om ulykkens årsag, og ulykkens karakter eller hensynet til  

 betryggelsen af sikkerheden til søs begrunder det, kan industri- og  

 samordningsministeren i særlige tilfælde, navnlig når yderligere  

 undersøgelser må antages at blive særlig omfattende, og undersøgelserne vil  

 kræve samvirken af sagkyndige på flere områder, nedsætte en særlig  

 undersøgelseskommission til behandling af sagen.
Kommissionen skal bestå af  

 en dommer som formand og et af industri- og samordningsministeren i den  

 enkelte sag nærmere fastsat antal personer, der er i besiddelse af fornøden  

 nautisk og teknisk sagkundskab.
 Stk. 2. Kommissionens behandling af sagen sker efter de regler,  

 der er gældende for ekstraordinære retter i straffesager, jf. retsplejelovens  

 § 21. Kommissionen afgør, om dens møder skal være offentlige.
Stk. 3. Når undersøgelsen er afsluttet, fremkommer kommissionen  

 med en redegørelse om de fremkomne oplysninger om årsagen til ulykken samt  

 eventuelt med forslag til foranstaltninger, der vil være egnede til at  

 forebygge ulykke og ulykkesrisiko af samme eller lignende art.
Kommissionens  

 redegørelse og eventuelle forslag kan af industri- og samordningsministeren  

 stilles til rådighed for pressen.« I DSB-lovens §§ 56-58 er der fastsat følgende:
»§ 56. Når der er indtruffet en jernbaneulykke, kan  

 trafikministeren, hvis han skønner det påkrævet på grund af ulykkens omfang  

 eller af andre grunde, bestemme, at der skal foretages en undersøgelse ved en  

 særlig undersøgelseskommission.
Dette gælder, selv om DSB tidligere har  

 foretaget en undersøgelse af ulykken.
 § 57. Undersøgelseskommissionens medlemmer udnævnes af  

 trafikministeren.
Stk. 2. Kommissionen skal bestå af en dommer som formand og  

 medlemmer, hvis antal fastsættes af ministeren i den enkelte sag.
Medlemmerne  

 skal have indgående jernbaneteknisk sagkundskab.
 Stk. 3. Efter indstilling fra kommissionens formand kan ministeren  

 beskikke en repræsentant for det offentliges interesser under den enkelte  

 sags behandling i kommissionen.
 § 58. Kommissionens behandling af sagen sker efter de regler, der  

 gælder for ekstraordinære retter i straffesager, jf. retsplejelovens § 21.
Stk. 2. Personer, for hvis vedkommende der skønnes at kunne blive  

 spørgsmål om strafansvar, er, når de er indkaldt til afhøring, berettigede  

 til at møde med advokat.« Søgningen har endvidere vist, at der i nogle love er henvist til  

 retsplejelovens § 21 og § 21 a.
Det drejer sig om bank- og sparekasselovens §  

 50 b, stk. 2, nr. 12, forsikringsvirksomhedslovens § 240 c, stk. 2, nr. 10,  

 og realkreditlovens § 98, stk. 2, nr. 12. Disse bestemmelser fastsætter, at  

 fortrolige oplysninger kan videregives til en kommissionsdomstol efter  

 retsplejelovens § 21 eller en undersøgelsesret efter retsplejelovens § 21 a.
Endvidere henviser retsplejelovens § 43, stk. 5, og § 1019 i, stk. 1, nr.  

 3, til §§ 21 og 21 a.
I retsplejelovens § 43, stk. 5, er det således fastsat,  

 at faste dommere så vidt muligt skal beskikkes til at indtræde i  

 kommissionsdomstole efter § 21, og at ingen kan beskikkes, som ikke opfylder  

 de betingelser, der er fastsat i § 42, stk. 3. I denne bestemmelse er det  

 fastsat, at kun den, der har bestået juridisk kandidateksamen, kan beskikkes  

 som fast dommer.
I retsplejelovens § 1019 i, stk. 1, nr. 3, er det fastsat,  

 at behandlingen af en adfærdsklage over politipersonalet sluttes, hvis  

 regeringen eller justitsministeren træffer beslutning om, at sagen skal  

 undersøges efter reglerne i § 21 eller § 21 a.
Efter Justitsministeriets opfattelse må det være en forudsætning for at  

 ophæve retsplejelovens § 21, at det afklares, efter hvilke regler de nævnte  

 undersøgelser efter søloven og DSB-loven skal foretages i fremtiden, herunder  

 om de foreslåede regler om undersøgelseskommissioner er egnede til sådanne  

 undersøgelser.
Spørgsmålet bør i givet fald drøftes med Erhvervsministeriet  

 (vedrørende søloven) og Trafikministeriet (vedrørende DSB-loven), hvorunder  

 de pågældende love henhører.
Bestemmelserne i bank- og sparekasselovens § 50 b, stk. 2, nr. 12,  

 forsikringsvirksomhedslovens § 240 c, stk. 2, nr. 10, og realkreditlovens §  

 98, stk. 2, nr. 12, som henviser til retsplejelovens § 21 eller § 21 a, bør  

 endvidere ændres, hvis retsplejelovens § 21 og § 21 a ophæves.
Selv om  

 retsplejelovens § 21 og § 21 a ikke ophæves, bør de nævnte bestemmelser  

 ajourføres, således at det heraf tillige fremgår, at videregivelse af  

 fortrolige oplysninger kan ske til en undersøgelseskommission.
Hvis retsplejelovens §§ 21 og 21 a ophæves, bør bestemmelsen i  

 retsplejelovens § 43, stk. 5, tillige ophæves, idet denne bestemmelse vil  

 være overflødig.
Bestemmelsen i retsplejelovens § 1019 i, stk. 1, nr. 3, bør  

 endvidere ændres, således at det heraf fremgår, at behandlingen af en  

 adfærdsklage over politipersonalet afsluttes, hvis der træffes beslutning om,  

 at sagen skal undersøges af en undersøgelseskommission.
Denne ændring bør  

 foretages, uanset om retsplejelovens §§ 21 og 21 a ophæves.
Dette skyldes, at  

 undersøgelser af det nævnte politipersonale vedrører forhold i den statslige  

 forvaltning, og sådanne forhold kan i fremtiden som anført alene foretages af  

 en undersøgelseskommission, jf. lovforslagets § 33, stk. 2.
 Justitsministeriet er indstillet på at fremsætte forslag til de nævnte  

 konsekvensændringer i begyndelsen af det kommende folketingsår.
 2. Det udkast til ændringsforslag vedrørende lovens  

 anvendelsesområde, der fremgår af den vedlagte skitse, giver i øvrigt  

 anledning til følgende bemærkninger:
2.1. Indledningsvis bemærkes, at Udvalget vedrørende  

 Undersøgelsesorganer - allerede under hensyntagen til sit kommissorium - ikke  

 har udtalt sig nærmere om, hvorvidt den foreslåede ordning med  

 undersøgelseskommissioner bør kunne anvendes på forhold uden for den  

 statslige forvaltning.
Der henvises til besvarelsen af spørgsmål nr. 9.
 2.2. Det fremgår ikke af skitsen, hvad der nærmere menes med  

 udtrykket »almenvigtig betydning«.
I forarbejderne til retsplejelovens § 21 a om undersøgelsesretter er det  

 anført, at formålet med bestemmelsen var at give justitsministeren  

 udtrykkelig hjemmel til at iværksætte dommerundersøgelser i sager af  

 »almen betydning«, jf.
Folketingstidende 1989/90, tillæg A, sp.  

 5697. I betænkningen om undersøgelsesorganer anføres følgende herom (side  

 28):
 »Selv om udtrykket »almen betydning« ikke blev nærmere  

 præciseret i den forbindelse, må det antages, at det som altovervejende  

 hovedregel tager sigte på sager, der på den ene eller anden måde har  

 tilknytning til offentlige og vel nærmest statslige myndigheders  

 sagsbehandling, herunder sager om anvendelse af offentlige midler.
Det er således næppe tænkeligt, at der vil blive iværksat en undersøgelse  

 ved en undersøgelsesret, der alene vedrører private forhold, f.eks. en  

 retstvist mellem to private borgere eller virksomheder.
Sådanne tvister må  

 finde deres løsning ved de almindelige domstole.
En undersøgelse af private  

 forhold vil derfor normalt alene kunne tænkes, hvis den indgår som et  

 integreret element i en undersøgelse af statslige myndigheders forhold.
Det må antages, at der normalt ikke vil blive iværksat en undersøgelse ved  

 en undersøgelsesret, der alene vedrører kommunale forhold.
Undersøgelse af  

 sådanne forhold vil formentlig normalt blive forsøgt forbeholdt de  

 almindelige tilsynsmyndigheder.' I tilknytning hertil anføres i betænkningen bl.a. følgende om, hvornår en  

 undersøgelseskommission bør nedsættes (side 90):
»Efter udvalgets opfattelse bør nedsættelse af en  

 undersøgelseskommission have residual karakter.
En undersøgelseskommission  

 bør ikke nedsættes, hvis forholdene kan belyses tilfredsstillende af  

 ordinære, faste undersøgelsesorganer.
Som eksempel kan nævnes en retssag ved  

 de almindelige domstole eller en disciplinærsag efter tjenestemandsloven,  

 hvis fornødent grundlag allerede foreligger.« I bemærkningerne til lovforslagets § 1, stk. 1, er det ligeledes anført,  

 at en undersøgelseskommission ikke bør nedsættes »hvis forholdene kan  

 belyses tilfredsstillende af ordinære, faste undersøgelsesorganer«.  

 Disse organer kan bl.a. være Folketingets Ombudsmand, Rigsrevisionen og de  

 kommunale tilsynsråd.
 Lovforslaget indebærer endvidere - som nævnt i besvarelsen af spørgsmål  

 nr. 11 - at en undersøgelseskommission ikke må nedsættes med henblik på at  

 tage stilling til en partstvist.
 Justitsministeriet finder det væsentligt, at en eventuel udvidelse af  

 lovforslagets anvendelsesområde ikke får den virkning, at der kan nedsættes  

 undersøgelseskommissioner i strid med det ovenfor anførte.
 2.3. Efter lovforslaget kan justitsministeren som nævnt nedsætte  

 en undersøgelseskommission til at gennemføre en undersøgelse af forhold i den  

 statslige forvaltning, jf. § 1, stk. 1.
 I overensstemmelse hermed giver lovforslaget »den minister og  

 embedsmand, hvis forhold undersøges«, særlige rettigheder, jf.  

 lovforslagets kapitel 7. I lovforslagets § 12, stk. 1, er der endvidere  

 fastsat regler om vidnefritagelse for de berørte ministre eller embedsmænd.
Hvis anvendelsesområdet for lovforslaget udvides, bør det derfor  

 overvejes, om der er andre personer, som skal have tilsvarende rettigheder  

 som de berørte ministre eller embedsmænd, f.eks. ansatte i statslige  

 aktieselskaber.
Det bør endvidere overvejes, om reglerne om vidnefritagelse i  

 lovforslagets § 12, stk. 1, bør ændres, således at f.eks. en ansat i et  

 statsligt aktieselskab, som kan risikere ansættelsesretlige konsekvenser i  

 anledning af de forhold, undersøgelsen vedrører, heller ikke har pligt til at  

 afgive forklaring som vidne.
 Det nævnte spørgsmål bør formentlig besvares bekræftende.
 Spørgsmål nr. 22:
»Der ønskes en vurdering af lovforslagets gyldighed for Grønland og  

 Færøerne, herunder også under forudsætning, at der vedtages et udvidet  

 anvendelsesområde for loven, jf. vedlagte skitse til ny § 1, stk. 1 (L 33 -  

 bilag 21).« Svar:
Som nævnt i besvarelsen af spørgsmål nr. 21 indebærer lovforslaget, at  

 forhold i den statslige forvaltning kan undersøges efter reglerne i  

 lovforslaget.
Forhold uden for den statslige forvaltning kan derimod ikke  

 undersøges efter disse regler, jf. lovforslagets § 1, stk. 1.
Lovforslaget indeholder ikke nogen bestemmelse om, at loven ikke skal  

 gælde for Færøerne og Grønland.
Dette betyder efter Justitsministeriets  

 opfattelse, at forhold i den statslige forvaltning på Færøerne og i Grønland  

 - på samme måde som i andre dele af riget - vil kunne undersøges efter  

 reglerne i lovforslaget.
Den skitse, der er nævnt i spørgsmålet, indebærer, at justitsministeren  

 skal kunne nedsætte en undersøgelseskommission til at gennemføre en  

 undersøgelse af sager af almenvigtig betydning.
I skitsen er der ikke fastsat  

 regler vedrørende Færøerne og Grønland.
Dette indebærer efter  

 Justitsministeriets opfattelse, at en udvidelse af lovens anvendelsesområde i  

 overensstemmelse med skitsen også vil omfatte Færøerne og Grønland.
 Forudsætningen for, at reglerne om undersøgelseskommissioner sættes i  

 kraft på Færøerne og i Grønland, må efter Justitsministeriets opfattelse  

 være, at loven inden ikraftsættelsen forelægges for det færøske og  

 grønlandske hjemmestyre.
 Justitsministeriet skal derfor foreslå, at der i lovforslaget indsættes en  

 bestemmelse, hvorefter loven ikke gælder for Færøerne og Grønland, men  

 således at justitsministeren ved kongelig anordning helt eller delvis kan  

 sætte loven i kraft for disse dele af riget med de afvigelser, som de færøske  

 eller grønlandske forhold tilsiger.
 Ved at anvende udtrykket »helt eller delvis« sikres det, at der  

 i givet fald vil være hjemmel til, at loven til kunne sættes i kraft alene  

 vedrørende undersøgelse af forhold i den statslige forvaltning på Færøerne og  

 i Grønland.
Bilag 2 Folketingets formand Den 22. maj 1997 President of the Danish Parliament Til myndighederne m.v. på vedhæftede liste Forslag til lov om undersøgelseskommissioner (lovforslag nr.
L 33), der  

 vedlægges, indeholder i §§ 29 og 30 regler, hvorefter møder i  

 undersøgelseskommissionen og retsmøder foregår for lukkede døre.
Lovforslaget  

 svarer til det lovudkast, der er indeholdt i betænkning nr. 1315 af 1996  

 afgivet af Udvalget vedrørende undersøgelsesorganer, jf. betænkningen s.  

 87-89, 99 og 144-146.
 Under drøftelserne i Folketingets Udvalg for Forretningsordenen er der  

 rejst tvivl om, hvorvidt lovforslagets ordning, hvorefter møder i  

 undersøgelseskommissionen og retsmøder (altid) foregår for lukkede døre, bør  

 opretholdes.
 Udvalget for Forretningsordenen er opmærksom på, at en fravigelse af  

 betænkningens forslag om lukkede døre vil få afsmittende virkning på  

 retsbeskyttelsen af de personer, undersøgelserne retter sig imod, jf.  

 betænkningen s. 88 og 145.
Udvalget skal derfor anmode om en (supplerende) udtalelse om, hvorledes en  

 ordning med hel eller delvis offentlighed vil påvirke opfattelsen af den i  

 lovforslaget opbyggede arbejdsproces i en undersøgelseskommission.
Udvalget  

 vil sætte pris på at modtage forslag til foranstaltninger, som - under den  

 angivne forudsætning - kan begrænse de betænkeligheder, der ville foreligge i  

 forhold til de personer, undersøgelsen retter sig imod.
Der vedlægges til orientering to skitser til ændringsforslag, som har  

 været omdelt i Udvalget for forretningsordenen.
Det ene (L 33 - bilag 29)  

 bygger på den forudsætning, at møder i undersøgelseskommissionen og retsmøder  

 vel som hovedregel skal foregå for lukkede døre, men det åbner mulighed for,  

 at kommissionen eller retten efter en konkret vurdering kan bestemme, at  

 møder skal være offentlige.
Det andet (L 33 - bilag 28) bygger på den  

 forudsætning, at møder i undersøgelseskommissionen og retsmøder som  

 hovedregel er offentlige.
 Der er i udvalget ikke sket en egentlig behandling af eller stillingtagen  

 til de to skitser.
 Det bemærkes, at der i de nævnte skitser ikke er taget stilling til, i  

 hvilket omfang retsplejelovens regler i kapitel 2 om retsmøder eventuelt også  

 skal finde anvendelse, herunder f.eks. reglerne i § 31, stk. 4, om  

 fotografering m.v. under og offentlig gengivelse af retsmøder.
 Udvalget vil sætte pris på svar senest 1. september 1997.
 Der vedlægges en fortegnelse over de hørte myndigheder, organisationer  

 m.v.
Med venlig hilsen Erling Olsen Udvalget for Forretningsordenen Den 30. april 1997 (L 33 - bilag 28) Skitse til ændringsforslag vedrørende offentlighed 1) § 29, stk. 2, udgår.
 2) Ny § 30: Paragraffen affattes således:
 Møder i undersøgelseskommissioner og møder i retten er offentlige.  

 Undersøgelseskommissionen og retten kan dog i særlige tilfælde bestemme, at  

 møder skal foregå for lukkede døre.
 3) § 30, stk. 2 bliver til § 31, stk. 2.
 Udkast til bemærkninger Ændringsforslaget svarer til den gældende  

 regel om vedrørende undersøgelsesretter i retsplejelovens § 21 a, stk. 3.
Dette betyder, at hovedreglen bliver, at kommissions- og retsmøder skal  

 være offentlige, men at der kan gøres undtagelse fra denne hovedregel i  

 særlige tilfælde.
Som anført i forarbejderne til retsplejelovens § 21 a, stk.  

 3, omfatter undtagelsesbestemmelsen ikke alene de almindelige  

 undtagelsestilfælde om dørlukning i retsplejelovens § 29, men også visse  

 andre særlige tilfælde, herunder tilfælde, »hvor særlige hensyn til de  

 berørte tjenestemænd i relation til en eventuel efterfølgende  

 tjenestemandssag gør sig gældende«, jf.
Folketingstidende 1990-91,  

 tillæg B, s. 780, og betænkningen om undersøgelsesorganer, s. 38-39.
 Denne sidstnævnte betænkning, s. 87-88 og 144-146, og lovforslagets  

 bemærkninger, s. 24, indeholder en forholdsvis udførlig begrundelse for  

 lovforslagets bestemmelse om, at kommissions- og retsmøder skal foregå for  

 lukkede døre.
 Hovedpunkterne i denne begrundelse er hensynet til undersøgelsens  

 effektivitet (modvirke at vidner gennem offentlighed bliver bekendt med andre  

 afhørtes udsagn) og hensynet til de personer, undersøgelsen retter sig mod.
 Udvalget frakender ikke disse synspunkter vægt, men de kan efter udvalgets  

 opfattelse i hvert fald ikke begrunde en helt generel regel om lukkede døre.
 De nævnte hensyn taler ikke med samme vægt i alle sager, og der bør  

 allerede af den grund være mulighed for at foretage en afvejning af hensynene  

 over for modhensyn.
 Og udvalget mener, at udgangspunktet bør være det modsatte af  

 lovforslagets - udgangspunktet bør være, at undersøgelserne er offentlige.  

 Herfor taler de principielle synspunkter om større åbenhed omkring den  

 offfentlige sektor, som i de seneste årtier, efter udvalgets opfattelse med  

 rette, er tillagt stadig større vægt, men i samme retning taler også en  

 nærmere afvejning af de i øvrigt i betragtning kommende hensyn.
 Det er vel rigtigt, når det i lovforslagets bemærkninger anføres, at  

 offentlighed kan modvirke en undersøgelses effektivitet, men virkningen kan  

 også være den modsatte, og det vil normalt ikke være muligt på forhånd at  

 vurdere, hvilken fremgangsmåde der undersøgelsesmæssigt vil være mest  

 hensigtsmæssig.
Det er vel også rigtigt, at hensynet til den person, undersøgelsen er  

 rettet imod, jævnligt kan synes at tale for dørlukning.
Det gælder dog næppe  

 undtagelsesfrit.
Og ved vurderingen af dette spørgsmål bør det tages i  

 betragtning, at lovforslaget - i forhold til de nugældende regler om  

 undersøgelsesretter - betegner en væsentlig bedre beskyttelse af de personer,  

 der er omfattet af en undersøgelse, jf. herved navnlig forslagets kap. 7 om  

 »de berørte personers retsstilling« (bisidderordning og  

 partshøringsordning er udbygget) og præciseringen i lovforslagsbemærkningerne  

 og i bemærkningerne ovenfor i tilknytning til § 4 om større forsigtighed med  

 hensyn til formulering af kommissorium og beretning.
Hertil kommer, at  

 undtagelsesbestemmelsen i den foreslåede offentlighedsregel som nævnt giver  

 en særlig beskyttelsesmulighed for embedsmænd.
 Efter udvalgets opfattelse er der - ud over den ovenfor nævnte  

 principielle hovedbetragtning - navnlig to synspunkter, der taler for  

 offentlighed:
Der vil typisk knytte sig en væsentlig offentlig interesse til information  

 - også før beretningsafgivelse - om, hvad der er sket inden for det  

 pågældende funktionsområde i det ministerium/eventuelt en anden institution,  

 som undersøgelsen omfatter.
Det kommer herved i betragtning, at de omtalte  

 undersøgelser, når de omfatter ministre, ofte vil være et led i - ofte en  

 fortsættelse af - en politisk proces, herunder et samspil mellem Folketinget  

 og vedkommende minister, hvortil der knytter sig en betydelig og legitim  

 offentlig interesse.
Det er således efter udvalgets opfattelse ikke dækkende,  

 når lovforslagets bemærkninger paralleliserer med de ikke-offentlige  

 politimæssige efterforskninger.
Efter udvalgets opfattelse vil offentlighed have en væsentlig betydning  

 for den almindelige tillid til, at undersøgelsen finder sted på en saglig og  

 i øvrigt rigtig måde.
Det kan hævdes, at en sådan tillid burde være  

 tilstrækkeligt funderet i lovforslagets regler om undersøgelseskommissionerne  

 og dens sagsbehandling.
Regler kan imidlertid ikke så stærkt som offentlighed  

 sikre, at der ikke opstår mistillid til den anvendte fremgangsmåde.
Udvalget for ForretningsordenenDen 30. april 1997 (L 33 - bilag 29) Rev. 1 Skitse til ændringsforslag vedrørende offentlighed 1) § 29, stk. 2, udgår.
 2) Ny § 30: Paragraffen affattes således:
Møder i undersøgelseskommissioner og møder i retten foregår for lukkede  

 døre.
Retten, samt undersøgelseskommissioner, der behandler sager efter  

 kapitel 5, kan dog bestemme, at møder skal være offentlige, hvis de hensyn,  

 der taler for dørlukning, herunder navnlig hensyn til sagens oplysning og  

 hensyn til rimelig beskyttelse af afhørte mod uforholdsmæssige belastninger,  

 findes at burde vige for væsentlige modstående hensyn.
Der skal herved  

 navnlig lægges vægt på, om der er særlig grund til at antage, at det vil have  

 væsentlig betydning, at offentligheden før afgivelse af beretning efter § 32  

 får nærmere oplysninger om den sag, der undersøges, eller om  

 undersøgelsesforløbet.
 3) § 30, stk. 2 bliver til § 31, stk. 2.
 Udkast til bemærkninger Efter lovforslagets § 29, stk. 2, og § 30  

 skal såvel møder i undersøgelseskommissionerne som retsmøder foregå for  

 lukkede døre.
 En forholdsvis udførlig begrundelse for disse bestemmelser er givet i  

 lovforslagets bemærkninger, som modsvarer betragtningerne i betænkningen om  

 undersøgelsesorganer, s. 87-89 og 144-146.
 Udvalget kan i væsentlig grad anerkende vægten af disse betragtninger og  

 dermed også tilslutte sig en hovedregel om, at de omtalte møder skal foregå  

 for lukkede døre.
 Udvalget er imidlertid betænkelig ved gennemførelse af en helt fast regel,  

 der udelukker enhver mulighed for offentlige møder og dermed betegner en  

 markant vending i forhold til retsplejelovens § 21 og § 21 a, hvorefter møder  

 i kommissionsdomstole og undersøgelsesretter som hovedregel er offentlige.
De hensyn, som efter lovforslagets bemærkninger tilsiger, at møderne  

 holdes for lukkede døre, navnlig hensynet til sagens oplysning og hensynet  

 til involverede personer - taler typisk for, at møderne holdes for lukkede  

 døre.
Men disse hensyn taler ikke med samme vægt i alle sager, og der bør,  

 bl.a. af denne grund, efter udvalgets opfattelse være mulighed for at  

 foretage en afvejning af hensynene over for de hensyn, der med en vis vægt  

 vil kunne tale for, at møderne afholdes som offentlige møder.
Derfor foreslår udvalget en bestemmelse, hvorefter retten og dommerledede  

 undersøgelseskommissioner kan bestemme, at møderne skal være offentlige, hvis  

 de omtalte hensyn, der typisk taler for dørlukning, findes at burde vige for  

 modstående hensyn.
Der peges herved på tilfælde, hvor der er særlig grund til  

 at antage, at det vil have væsentlig betydning, at offentligheden før  

 afgivelse af beretning efter § 32 får oplysninger om »den sag, der  

 undersøges« eller om »undersøgelsesforløbet«.
Med det førstnævnte kriterium sigtes til tilfælde, hvor der er særlig  

 grund til at antage, at der knytter sig en væsentlig offentlig interesse til  

 information - også før beretningsafgivelse - om, hvad der er sket inden for  

 det pågældende funktionsområde i det ministerium/eventuelt en anden  

 institution, som undersøgelsen omfatter.
Det kommer herved i betragtning, at  

 de omtalte undersøgelser, når de omfatter ministre, typisk er et led - ofte  

 en fortsættelse af - en politisk proces, herunder et samspil mellem  

 Folketinget og vedkommende minister, hvortil der knytter sig en betydelig og  

 legitim offentlig interesse.
Spørgsmål om anvendelse af den nævnte  

 undtagelsesregel vil således navnlig kunne opstå i sager, der i markant grad  

 er »politiske«, og/eller har tidligere eller nuværende ministre -  

 og ikke embedsmænd - som de involverede hovedpersoner.
Sager, der angår  

 spørgsmål om, hvorvidt en minister i forhold til Folketinget eller  

 folketingsudvalg har overholdt eller tilsidesat sin sandhedsforpligtelse  

 efter ministeransvarlighedslovens § 5, stk. 2, vil typisk kunne falde inden  

 for denne kategori.
Endvidere bør der ved undtagelsesreglens praktisering  

 lægges vægt på, om de forhold, der er omfattet af undersøgelsen, i tiden før  

 undersøgelseskommissionens nedsættelse har været genstand for en omfattende  

 politisk debat; det vil kunne være uheldigt, at kommissionens nedsættelse da  

 kommer til at fungere som en midlertidig, men måske langvarig, fjernelse af  

 debatgrundlaget.
Synspunkter af denne art ligger ifølge  

 lovforslagsbemærkningerne bag bestemmelsen i § 5 i loven om undersøgelse af  

 Nørrebrosagen, hvorefter forklaring afgives i retsmøder, der er offentlige.
Den foreslåede undtagelsesbestemmelses andet kriterium: » - væsentlig  

 betydning, at offentligheden . . . får oplysninger . . . om  

 undersøgelsesforløbet« sigter til spørgsmålet om den almindelige tillid  

 til undersøgelsesforløbet.
Udgangspunktet bør naturligvis kunne være, at  

 lovforslagets bestemmelser om undersøgelseskommissionernes sammensætning og  

 sagsbehandling giver garanti for, at undersøgelsesprocessen får et sådant  

 sagligt og i øvrigt rigtigt forløb, som der bør kunne næres fuld tillid til.  

 På den anden side kan det ikke afvises, at der undtagelsesvis kan foreligge  

 en situation, hvor der er behov for den yderligere tillidssikring, hvortil  

 offentlighed omkring undersøgelsen kan bidrage.
Også i denne henseende synes  

 Nørrebroundersøgelsen at kunne være illustrerende.
Ved praktisering af de ovennævnte regler kan der blive spørgsmål om  

 hensyntagen til tilkendegivne ønsker fra involverede personer - ministre  

 eller embedsmænd.
Muligheden for at opnå sådanne tilkendegivelser og at  

 praktisere hensyntagen til dem vil dog typisk forudsætte, at talen er om  

 sager med forholdsvis få involverede.
Bilag 3 Folketingets formand President of the Danish Parliament Den 13. maj 1997 Udvalget for Forretningsordenen (L 33 - bilag 34) Justitsministeren Slotsholmsgade 10 1216 København K Kære justitsminister Som bekendt omfatter lovforslaget om undersøgelseskommissioner alene  

 nedsættelse af kommissioner til undersøgelse af »den statslige  

 forvaltning«, jf. § 1, stk. 1. I lovforslagets bemærkninger (s. 7)  

 anføres, som i Nordskov-udvalgets betænkning (s. 106), at dette udtryk bl.a.  

 omfatter »departementer, direktorater og styrelser samt lokale og  

 regionale statslige organer.
Udtrykket omfatter endvidere nævn og råd og  

 særlige forvaltningssubjekter«.
Østre Landsret har i sin udtalelse af 28. august 1996 vedrørende  

 udvalgsbetænkningens lovudkast noteret, at det har ligget uden for udvalgets  

 kommissorium at drøfte undersøgelser, der vedrører »statslige  

 aktieselskaber og private selskaber«.
Retten oplyser imidlertid, at det  

 under drøftelsen på rettens plenarmøde blev anført, »at flere af de  

 hidtidige undersøgelser har vedrørt såvel den statslige forvaltning som  

 sådanne selskaber«.
Landsretten finder det uhensigtsmæssigt, om man i  

 sådanne tilfælde skulle være henvist til at »anvende en undersøgelse  

 efter reglerne i retsplejelovens § 21 eller § 21 a jævnsides med en  

 undersøgelse efter lovforslaget«, jf. lovforslagets § 33, stk. 2.
 Under drøftelserne i Udvalget for Forretningsordenen har der været givet  

 udtryk for ønskeligheden af at afgrænse lovforslagets § 1, stk. 1, således at  

 der vil være grundlag for helt at ophæve retsplejelovens §§ 21 og 21 a.
 Der henvises til det i udvalget omdelte udkast til betænkningsbidrag  

 vedrørende statslige aktieselskaber m.v. (L 33 - bilag 19) og til  

 Justitsministeriets besvarelse af 24. april 1997 af spørgsmål nr. 21 (L 33 -  

 bilag 25).
 Behandlingen af dette emne må omfatte følgende 4 punkter:
 1) Formulering af området for lov om undersøgelseskommissioner.
 2) Hvilken virkning har ophævelse af retsplejelovens § 21 og § 21 a for  

 anden lovgivning (der henvises til Justitsministeriets besvarelse af  

 spørgsmål nr. 21 (L 33 - bilag 25)).
 3) Hvilken virkning har den ændrede afgrænsning af lovens område i § 1 for  

 lovens øvrige indhold, herunder reglerne om vidnepligt m.v. (kapitel 5) og om  

 de berørte personers retsstilling (kapitel 7).
 4) Overvejelse af det generelle spørgsmål om anvendelse af anden  

 offentligretlig lovgivning, f.eks. registerloven, offentlighedsloven,  

 forvaltningsloven, ombudsmandsloven, arkivloven med hensyn til statslige  

 aktieselskaber m.v.
 Udvalget finder, under hensyn til at der er tale om vanskelige og  

 komplicerede problemstillinger, at det er ønskeligt, at der under  

 Justitsministeriet nedsættes et ekspertudvalg til at vurdere disse spørgsmål.
 Samtidig skal man anmode Justitsministeriet om at forberede lovforslag,  

 der tager sigte på at gennemføre de nødvendige konsekvenser for anden  

 lovgivning, jf. ovenfor under punkt 2.
 Det ville være ønskeligt, om i al fald punkterne 1-3 så vidt muligt er  

 besvaret senest ved starten af næste folketingssamling.
Med venlig hilsen Erling Olsen Bilag 4 Folketingets formand President of the Danish Parliament Den 12. maj 1997 Udvalget for Forretningsordenen (L 33 - bilag 33) Justitsministeren Slotsholmsgade 10 1216 København K Kære justitsminister Som det sikkert er dig bekendt, har Folketingets Udvalg for  

 Forretningsordenen besluttet at udsætte behandlingen af lovforslag om  

 undersøgelsesorganer (L 33) til efteråret.
Det skyldes, at man finder, at der  

 er nogle spørgsmål, som bør drøftes nærmere.
 Denne udsættelse betyder, at der antagelig bliver tid til i selve  

 lovteksten at afklare spørgsmålet om, hvorvidt loven bør gælde for Færøerne  

 og Grønland - og at det således bliver unødvendigt at henskyde dette  

 spørgsmål til Kongelig anordning.
 Udvalget er opmærksom på, at den formuleringsmæssige løsning af det nævnte  

 spørgsmål vil være afhængig af, om lovforslagets område angives som i det  

 fremsatte lovforslags § 1, stk. 1, eller i den skitse (bilag 21), som har  

 været omdelt i udvalget og bilagt spørgsmål 22 til justitsministeren.
 Justitsministeriet anmodes om at forelægge det nævnte spørgsmål for  

 hjemmestyremyndighederne på Færøerne og i Grønland, og om derefter at ville  

 fremkomme med forslag til affattelse af den nævnte lovbestemmelse.
