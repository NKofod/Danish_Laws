 I lønnings- og pensionsministeriets cirkulæreskrivelse nr. 110 af 18. juni  

 1971 om lov om kongelig udnævnelse og åremålsansættelse anføres under punkt 4  

 som vejledning med hensyn til anvendelsesområdet for åremålsansættelse en  

 række stillingsgrupper, der frembyder eksempler på stillinger, for hvilke det  

 i overensstemmelse med de synspunkter, der er lagt til grund for lovgivningen  

 om åremålsansættelse, vil være naturligt at overveje anvendelse af denne  

 ansættelsesform.
I tilslutning hertil skal man meddele, at spørgsmålet om de nærmere  

 retningslinier for anvendelse af åremålsansættelse har været gjort til  

 genstand for principiel drøftelse i lønningsrådet på grundlag af en række  

 konkrete forslag om adgang til ansættelse på åremål i  

 tjenestemandsstillinger.
Endvidere har spørgsmålet som led i disse  

 overvejelser været genstand for forhandlinger mellem økonomi- og  

 budgetministeriet og tjenestemændenes centralorganisationer.
 I overensstemmelse med en af lønningsrådet afgivet udtalelse skal man  

 anmode ministerierne om at påse, at spørgsmål om etablering af nye  

 åremålsstillinger behandles således, at de nedenfor anførte kriterier lægges  

 til grund ved stillingtagen til, om åremålsansættelse bør søges etableret, og  

 således at det iagttages, om der i den givne situation er klart grundlag for  

 at drage analogi til de stillinger, der er nævnt i det følgende som  

 typeeksempler på stillinger, for hvilke der er truffet bestemmelse om  

 besættelse på åremål.
Kriterier for anvendelse af åremålsansættelse I.
Tidsbegrænset ansættelse Denne kategori omfatter stillinger, for hvilke det gælder, at  

 arbejdsopgaven eller udpegningen til hvervet er tidsbegrænset, og hvor  

 tidsbegrænsningen er klar og af væsentlig betydning i relation til opgaven  

 eller den udpegede person.
 Som typeeksempler på tjenestemandsstillinger, der er godkendt til  

 besættelse på åremål af hensyn til varetagelse af tidsbegrænsede opgaver, kan  

 nævnes 3 stillinger som kontorchef og konsulent i monopoltilsynet, der er  

 oprettet i forbindelse med en gennemført tidsbegrænset skærpelse af  

 lovgivningen om priser og avancer.
 Bestemmelse om adgang til besættelse på åremål med henblik på ansættelse  

 af personer, der i en afgrænset periode udpeges til at varetage bestemte  

 hverv, er bl.a. truffet for så vidt angår 8 stillinger som rektor ved  

 universiteter og højere læreanstalter samt 3 stillinger som lektor ved  

 Danmarks højskole for legemsøvelser.
II.
Ansættelse i stillinger, om hvilke det kan forudses, at forventede  

 ændringer i opgaver, organisation og struktur mod en vis sandsynlighed vil  

 ændre den pågældende stillings indhold.
 Som eksempler på godkendte åremålsstillinger af denne type kan nævnes  

 stillingerne som direktør for orlogsværftet, direktør for apotekervæsenet,  

 departementschefi ministeriet for forureningsbekæmpelse og chef for  

 miljøstyrelsen.
III.
Ansættelse i stillinger, der stiller særlige krav til fornyelse i  

 forskningsmæssig, kunstnerisk, merkantil, teknisk eller anden kreativ  

 henseende, og for hvilke kravene til fornyelse har en selvstændig, konkret  

 begrundet betydning.
 Følgende stillinger, der er godkendt til besættelse på åremål, kan tjene  

 som typeeksempler på åremålsansættelsesformens anvendelse efter det her  

 nævnte kriterium: 3 stillinger som direktør ved edb-centre i tilknytning til  

 universiteter m.v., 2 stillinger som professor i billedkunstneriske fag ved  

 kunstakademiet, 1 stilling som kommitteret i indkøbsspørgsmål under  

 administrationsdepartementet, 1 stilling som overingeniør ved  

 sikringstjenesten og 1 stilling som trafikinspektør i  

 trafikplanlægningstjenesten under DSB.
IV.
Ansættelse i visse stillinger i Grønland, der besættes med  

 ikke-hjemmehørende tjenestemænd, og om hvilke det gælder, at ændringer i  

 opgavefordelingen mellem staten og de grønlandske kommuner samt hensynet til  

 udskiftning med mellemrum af udsendte tjenestemænd danner selvstændig  

 begrundelse for åremålsansættelse i Grønland.
 De tjenestemandsstillinger i Grønland, om hvilke det er bestemt, at  

 besættelse kan ske på åremål, omfatter bl.a. stillingerne som landshøvding,  

 som politimester og som inspektør under arbejdstilsynet.
 Endvidere skal man i overensstemmelse med lønningsrådets udtalelse  

 henstille, at ministerierne ved behandling af spørgsmål om anvendelse af  

 åremålsansættelse lægger vægt på, at denne ansættelsesform fortrinsvis  

 benyttes ved ansættelse af ansøgere, hvis genbeskæftigelse ikke giver  

 anledning til problemer, samt at opslag af åremålsstillinger foretages  

 alternativt med henblik på, at stillingen kan besættes varigt eller på åremål  

 afhængigt af, hvilken ansøger der udpeges.
 Angående opslag af stillinger til besættelse på åremål henvises i øvrigt  

 til bestemmelserne under § 9, stk. 2, og § 12, stk. 3, i økonomi- og  

 budgetministeriets bekendtgørelse af 2. juli 1973 om opslag af  

 tjenestemandsstillinger i staten.
