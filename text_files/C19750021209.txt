I.
Indledning.
 1.
 Med henblik på opfyldelse af det offentliges forpligtelser efter § 1 i lov  

 nr. 333 af 19. juni 1974 om social bistand anføres det i lovens § 30, stk. 1,  

 at det sociale udvalg eller revaliderings- og pensionsnævnet søger vejledning  

 hos den offentlige arbejdsformidling i tilfælde, hvor ydelse af økonomisk  

 støtte med henblik på at tilvejebringe, bevare eller forbedre en persons  

 erhvervsmuligheder kan komme på tale.
 De sociale myndigheder og arbejdsformidlingen vil imidlertid gensidigt  

 have behov for at samvirke i en række andre af bistandsloven omfattede  

 situationer.
Målet for såvel de sociale myndigheder som arbejdsformidlingen er inden  

 for lovgivningens rammer at yde den bedst mulige betjening af borgerne.
Dette  

 forudsætter fuldt gensidigt kendskab til og benyttelse af de ressourcer, som  

 er til rådighed for henholdsvis arbejdsformidlingen og socialforvaltningen.  

 Såvel ud fra hensynet til borgerne som ud fra en mere økonomisk betragtning  

 er det vigtigt, at så mange personer som muligt får et tilstrækkeligt  

 grundlag for at klare sig selv ved erhvervsmæssig beskæftigelse fremfor ved  

 offentlig hjælp eller pension.
Det er derfor af den største betydning, at  

 samarbejdet mellem de sociale myndigheder og arbejdsformidlingen bliver så  

 effektivt som muligt.
 2.
Efter bistandsloven er den kompetence, som efter den tidligere lovgivning  

 var henlagt til revalideringscentre, mødrehjælpsinstitutioner, sociale udvalg  

 samt børne- og ungdomsværn, til at yde bistand i form af hjælp til uddannelse  

 og revalidering, nu samlet hos det sociale udvalg.
I det følgende nævnes de  

 bestemmelser i bistandsloven, der især medfører behov for et samvirke mellem  

 arbejdsformidlingen og social- og sundhedsforvaltningen.
 Efter § 26, stk. 1, nr. 1 og 2, vil der for det sociale udvalg være behov  

 for oplysninger fra arbejdsformidlingen i forbindelse med udvalgets  

 beslutning om tilbagebetaling af hjælp ydet i anledning af ubegrundet  

 opgivelse af eller vægring ved at tage anvist arbejde, samt når den  

 hjælpsøgende eller ægtefællen er indblandet i en kollektiv arbejdsstrid.
 Efter §§ 38, nr. 1 og 44, vil det - som efter forsorgsloven - fortsat  

 påhvile det sociale udvalg at sørge for den fornødne kontakt med  

 arbejdsformidlingen i forbindelse med ydelse af henholdsvis forbigående og  

 varig hjælp, idet det er en forudsætning, at der ikke kan anvises ansøgeren  

 eller ægtefællen arbejde.
 Efter § 42, stk. 1, træffer det sociale udvalg - når det må anses for  

 påkrævet af hensyn til en persons mulighed for fremtidig at klare sig selv og  

 familien - afgørelse om hjælp til uddannelse, der ikke dækkes gennem Statens  

 Uddannelsesstøtte eller efter andre regler uden for sociallovgivningen, og  

 det følger af § 30, stk. 1, at der må søges forudgående vejledning hos  

 arbejdsformidlingen.
Efter § 46, stk. 2, der svarer til den hidtidige regel i børne- og  

 ungdomsforsorgslovens § 27, stk. 2, nr. 4, kan det sociale udvalg yde hjælp  

 til afholdelse af udgifter, der står i direkte sammenhæng med henstilling  

 eler pålæg meddelt af en offentlig myndighed, med hensyn til et barns pleje,  

 uddannelse eller arbejde.
Det sociale udvalg vil også i disse tilfælde kunne  

 have behov for vejledning fra arbejdsformidlingen.
 Ved anvendelse af § 47, stk. 1, der svarer til forsorgslovens § 50, bør  

 det sociale udvalg desuden i tilfælde, hvor det med henblik på forbedring af  

 en persons eller families bolig eller erhvervsmæssige forhold kan komme på  

 tale at yde hjælp til flytning, søge oplysning hos arbejdsformidlingen om,  

 hvorvidt der af denne kan ydes flyttehjælp og bolighjælp m.v. efter reglerne  

 i kap. 4 i arbejdsløshedsloven.
 Om samarbejdets tilrettelæggelse på denne baggrund og tilrettelæggelsen af  

 det i § 30, jfr. § 42, stk. 1, omtalte samvirke mellem på den ene side det  

 sociale udvalg og arbejdsformidlingen på den anden side fastsættes efter  

 forhandling med arbejdsministeriet, Amtsrådsforeningen, Kommunernes  

 Landsforening samt Københavns og Frederiksberg kommuner følgende principper:
II.
Hovedprincipper for samarbejdet.
 3.
 På den ene side vil de sociale myndigheder have behov for at rette  

 henvendelse til arbejdsformidlingen i en række tilfælde, hvor der kan være  

 spørgsmål om arbejdsprøvning, erhvervsvejledning, optræning, uddannelse og  

 arbejdsplacering.
Til arbejdsformidlingen henvender sig på den anden side en del  

 arbejdssøgende, som ud over beskæftigelsesmæssige problemer og spørgsmål om  

 ret til arbejdsløshedsunderstøttelse kan have andre sociale problemer, som  

 bør løses sammen med de kommunale, sociale myndigheder.
Dette gælder f.eks.  

 personer, som på grund af langvarig ledighed, hyppige afskedigelser,  

 invaliditet eller alder ikke umiddelbart kan placeres på arbejdsmarkedet,  

 eller som i forbindelse med arbejdsplacering kan have behov for bistand i  

 hjemmet eller anbringelse af børn i vuggestue og børnehave m.v.
 Det er derfor væsentligt at finde frem til de klienter, for hvem det vil  

 være en fordel eller nødvendighed, at man samarbejder.
I en række tilfælde, som udvalgene får forelagt, hvor der ikke er tale om  

 anvisning af arbejde, eller hvor en arbejdsplacering (for klienten selv eller  

 ægtefællen) - selv på længere sigt - på forhånd må anses for udelukket, er  

 der således ikke anledning til at medinddrage arbejdsformidlingen.
Det  

 henstilles derfor, at man ved samarbejdets tilrettelæggelse forlods søger  

 sådanne sager udskilt.
Dette gælder bl.a. sager, hvor afgørelsen - f.eks. i  

 tilfælde af ansøgning om forlænget skolegang, deltagelse i høj- og efterskole  

 samt enklere kursus, f.eks. hjemmehjælperkursus - kan træffes af det sociale  

 udvalg selv, eventuelt i samarbejde med amtskommunens socialcenter.
Det samme  

 gælder endvidere sådanne tilfælde, hvor arbejdsformidlingen - f.eks. fordi  

 flere tidligere forsøg på arbejdsmæssig placering efter henvisning fra  

 socialforvaltningen har været mislykkede - har måttet afvise at gøre  

 yderligere forsøg på at skaffe den pågældende beskæftigelse.
 Som almindeligt princip bør det sociale udvalg dog hellere søge  

 arbejdsformidlingens råd i nogle sager, hvor det kun er svagt begrundet, end  

 risikere, at der i en sag, hvor arbejdsformidlingen kunne have ydet bistand,  

 er uløste beskæftigelsesmæssige problemer.
 Anvisning af arbejde uden erhvervsmæssig optræning.
 4.
 I en del tilfælde vil der hos de sociale myndigheder være ønske om, at  

 arbejdsformidlingen undersøger mulighederne for - uden iværksættelse af  

 videregående foranstaltninger - at anvise en person arbejde.
Skønnet over, hvorvidt en person konkret kan anses for arbejdsegnet og  

 mulig at anvise, tilkommer arbejdsformidlingen.
Arbejdsformidlingskontoret er  

 derfor ikke forpligtet til at gøre forsøg på at anvise en person arbejde, når  

 kontoret skønner, at forudsætningerne for at pågældende kan påtage sig et  

 arbejde ikke er til stede.
 Til brug for arbejdsformidlingens skøn vil det være hensigtsmæssigt, at  

 social- og sundhedsforvaltningen oplyser, i hvilket omfang klienten efter det  

 for forvaltningen foreliggende kan anses for at være arbejdsduelig.
 Ved henvendelse om personer, som af social- og sundhedsforvaltningen kun  

 anses for at være betinget arbejdsduelige, bør det sociale udvalg meddele  

 arbejdsformidlingen oplysning om, på hvilket grundlag (alder, helbred eller  

 andre personlige forudsætninger) den hjælpsøgende kun i betinget grad skønnes  

 arbejdsduelig, således at arbejdsformidlingen får et reelt grundlag for  

 vurderingen af pågældendes arbejdsevne over for foreliggende erhvervsmæssige  

 placeringsmuligheder, enten umiddelbart eller betinget af særlige  

 uddannelses- eller optræningsforanstaltninger m.v.
 5.
Arbejdsformidlingskontoret underretter social- og sundhedsforvaltningen om  

 resultatet.
Skønner arbejdsformidlingen, enten at anvisning ikke kan finde  

 sted, eller at den vil være betinget af sådanne særlig foranstaltninger,  

 f.eks. lægebehandling eller anskaffelse af nødvendige proteser, som eventuelt  

 vil gøre anvisning mulig på et senere tidspunkt, bør arbejdsformidlingen give  

 social- og sundhedsforvaltningen underretning om baggrunden for afgørelsen.  

 Det må herunder oplyses, om det fortrinsvis er den almindelige situation på  

 arbejdsmarkedet eller forholdene inden for et bestemt lokalt eller fagligt  

 område, der er afgørende, eller om det er pågældendes personlige eller  

 helbredsmæssige forhold, som medfører, at en arbejdsmæssig placering er  

 vanskelig eller umulig.
 Det sociale udvalg kan ikke stille krav om, at arbejdsformidlingen skal  

 forsøge anvisning i tilfælde, hvor arbejdsanvisning efter  

 arbejdsformidlingskontorernes skøn eller erfaring må anses for resultatløs.
 På den anden side er det sociale udvalg ikke bundet af et skøn udøvet af  

 arbejdsformidlingen om, at anvisning i og for sig er mulig, hvis det efter de  

 sociale myndigheders opfattelse er bedre i en hjælpsøgendes samlede sociale  

 situation at undlade øjeblikkelig arbejdsanvisning.
 6.
 Har det sociale udvalg i forbindelse med ydelse af kontanthjælp - jfr.  

 ovenfor under pkt. 2 - behov for en vurdering af ansøgerens, eventuelt  

 ægtefællens arbejdsmuligheder, bør der tages kontakt med det lokale  

 arbejdsformidlingskontor (afdelingskontor). Samtidig bør det sociale udvalg  

 give arbejdsformidlingskontoret oplysninger, der foreligger for  

 socialforvaltningen om de pågældendes forhold, og som skønnes at kunne være  

 af betydning for arbejdsformidlingskontorernes anvisningsvirksomhed.
 Opmærksomheden henledes i denne forbindelse på, at oplysninger, der af de  

 sociale myndigheder gives til arbejdsformidlingen, er omfattet af  

 tavshedspligten i medfør af § 22, stk. 1, i arbejdsløshedsloven, ligesom  

 oplysninger givet af arbejdsformidlingen til de sociale myndigheder efter de  

 almindelige regler i straffeloven er undergivet tilsvarende tavshedspligt,  

 jfr. bistandslovens § 22.
 Arbejdsformidlingskontorets meddelelse om, at anvisning ikke har kunnet  

 finde sted, vil kunne ske telefonisk eller skriftligt (f.eks. - som det i et  

 vist omfang hidtil har været praktiseret - ved afstempling af et fremmødekort  

 udleveret af socialforvaltningen).
 Finder anvisning sted, giver arbejdsformidlingskontoret det sociale udvalg  

 meddelelse herom ved at sende en genpart af kontorets anvisningskort.
 Bliver der ikke etableret et arbejdsforhold, eller afbrydes det  

 umiddelbart efter påbegyndelsen, vil arbejdsformidlingskontoret straks lade  

 meddelelse herom gå videre til det sociale udvalg.
 Hvis det sociale udvalg som grundlag for at rejse krav om tilbagebetaling  

 efter § 26, stk. 1, pkt. 1, har ønske om fra arbejdsformidlingen at modtage  

 attestation om, at den hjælpsøgende ubegrundet har opgivet eller har nægtet  

 at påtage sig anvist arbejde, jfr. pkt. 36 i cirkulæret om bistandslovens  

 almindelige bestemmelser, kan arbejdsformidlingen i almindelighed afgive en  

 sådan attestation.
 Sager om behandlings- og optræningsproblemer.
 7.
For en del klienter, der henvender sig enten til det sociale udvalg eller  

 til arbejdsformidlingen, vil det på grundlag af de foretagne undersøgelser af  

 de pågældendes sociale og arbejdsmæssige forhold m.v. ikke være muligt eller  

 hensigtsmæssigt at foretage en umiddelbar anvisning til erhvervsmæssig  

 beskæftigelse.
Dog kan der i en række tilfælde ved iværksættelse af  

 forskellige relativt enkle foranstaltninger, f.eks. i form af op- og  

 omskoling eller en kortvarigere uddannelse, tilvejebringes grundlag for en  

 erhvervsplacering på lidt længere sigt.
Iværksættelsen af sådanne  

 foranstaltninger må ske i fornøden kontakt mellem det sociale udvalg og  

 arbejdsformidlingen.
I tilfælde, hvor erhvervsmæssig støtte på grund af handicap og sygdom,  

 fysisk eller psykisk, eller alvorligere sociale vanskeligheder begrunder en  

 mere omfattende indsats indbefattende tilrettelæggelsen af en egentlig  

 behandlingsplan, er det af den største betydning, at der etableres et så  

 snævert samarbejde som muligt mellem socialforvaltningen og  

 arbejdsformidlingen.
Socialforvaltningen og arbejdsformidlingen må i  

 fællesskab under hele sagens forløb følge og bistå den hjælpsøgende og dennes  

 familie fra optræningens påbegyndelse, og indtil endelig erhvervsplacering  

 kan ske.
Henvendelse til arbejdsformidlingen om inddragelse af bistand  

 herfra, bl.a. i form af erhvervsvejledning, bør således i disse tilfælde  

 rettes allerede på sagens planlæggende stadier.
III.
Arbejdsgangens tilrettelæggelse.
 Samarbejdet med de sociale udvalg.
 8.
 Arbejdsgangen mellem det sociale udvalg og arbejdsformidlingen må  

 tilrettelægges efter aftale med arbejdsformidlingskontoret, således at der  

 under fornøden hensyntagen til de lokale forhold kan tilvejebringes grundlag  

 for et smidigt og så vidt muligt uformelt samarbejde, hvorved et flertal af  

 de forholdsvis ukomplicerede sager vil kunne behandles og løses på basis af  

 telefoniske - eventuelt skriftlige - informationer og kun i mere komplicerede  

 tilfælde på grundlag af personlig mødevirksomhed om den enkelte sag.
 Det sociale udvalg må snarest muligt træffe aftale med  

 arbejdsformidlingschefen som den ansvarlige for arbejdsformidlingens  

 funktioner inden for sit område om, hvorvidt henvendelse fra udvalget skal  

 rettes til arbejdsformidlingskontoret, eller opgaven i visse tilfælde vil  

 kunne varetages af vedkommende afdelingskontor.
 Samarbejdet i de mere komplicerede tilfælde henstilles i øvrigt  

 tilrettelagt på grundlag af forud aftalte retningslinier, eventuelt ved en  

 fællesaftale omfattende flere kommuner i området.
 Indkaldelse af arbejdsformidlingens medarbejdere vil under disse  

 omstændigheder kunne ske ved opsamling af et antal sager, og hvor det er  

 hensigtsmæssigt, til drøftelse i samråd med passende mellemrum.
 Samarbejde med socialcentrene.
 9.
 Navnlig i sådanne sager, som kræver en mere langvarig og omfattende  

 behandling med henblik på genoprettelse af en persons muligheder for at få  

 arbejde, vil det sociale udvalg efter bestemmelsen i bistandslovens § 12 i  

 påkrævet omfang kunne få støtte og vejledning fra amtskommunens socialcenter.
I tilfælde, hvor socialcentret eventuelt ønskes direkte inddraget i  

 sagsbehandlingen, vil kontakten med arbejdsformidlingen og tilrettelæggelsen  

 af arbejdsgangen mest hensigtsmæssigt kunne ske på det regionale plan på  

 grundlag af en på socialcentrets foranledning truffet aftale med  

 arbejdsformidlingskontoret.
Samarbejdet mellem centret og arbejdsformidlingen  

 vil med fordel kunne koordineres ved opsamling af et antal sager, og hvor det  

 er praktisk, til drøftelse i samråd i møder, f.eks. i socialcentret eller  

 vedkommende arbejdsformidlingskontor, med passende mellemrum.
 På tilsvarende måde kan der forholdes i de tilfælde, hvor det er  

 revaliderings- og pensionsnævnet, som efter § 42, stk. 3, sammenholdt med §  

 30, stk. 1, skal tage stilling i sager om hjælp til etablering m.v. med  

 vejledning fra den offentlige arbejdsformidling.
IV.
Samarbejdet på andre områder.
 10.
 Såvel i bistandsloven som i den øvrige sociallovgivning - f.eks. dagpenge-  

 og pensionslovgivningen - er der en række berøringspunkter mellem de sociale  

 myndigheder og arbejdsformidlingen, som enten allerede eer eller vil blive  

 nærmere omtalt i særlige forskrifter, og som derfor ikke er nævnt i dette  

 cirkulære.
For bistandslovens vedkommende gælder dette således visse situationer i  

 lovens afsnit II om rådgivning og tilsyn samt i begrænset omfang afsnit V om  

 hjælpemidler, når ydelse af støtte, f.eks. til erhvervelse af motorkøretøj,  

 er nødvendig af hensyn til muligheden for at udøve et erhverv.
Der henvises i  

 denne forbindelse til de særlige cirkulærer herom.
Om behovet for et samvirke  

 med bl.a. arbejdsformidlingen vedrørende optagelse og beskæftigelse m.v. af  

 personer på de i lovens afsnit VII omhandlede revalideringsinstitutioner  

 henvises endvidere til cirkulæret om institutioner under amtskommunerne og de  

 i forbindelse hermed udstedte forskrifter.
 For så vidt angår fortrinsadgangen til visse offentligt regulerede  

 beskæftigelser for personer, der på grund af invaliditet har vanskeligt ved  

 at få almindeligt arbejde, henvises endelig til de regler, der udfærdiges af  

 arbejdsministeriet i medfør af lovens § 30, stk. 2.
