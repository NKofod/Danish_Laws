Bekendtgørelse om en midlertidig kompensationsordning for freelancere mv. ramt af én eller flere COVID-19-relaterede restriktioner I medfør af § 3, stk. 1, § 7, stk. 4, og § 23, stk. 3, i lov nr. 1518 af 18. december 2018 om erhvervsfremme og i medfør af akt nr. 302 af 17. september 2020 og akt nr. 35 af den 12. november 2020, fastsættes:
Kapitel 1 Bekendtgørelsens anvendelsesområde § 1. Efter denne bekendtgørelse ydes kompensation til dækning af forventet samlet indkomsttab på minimum 30 pct. i gennemsnit pr. måned hos freelancere mv., jf. § 2, nr. 1, som er ramt af COVID-19-relaterede restriktioner, jf. stk. 3.
 Stk. 2. Kompensationsordningen, jf. stk. 1, gælder for perioden fra og med 1. september 2020 til og med 31. december 2020, jf. § 4, stk. 6.
 Stk. 3. Retten til kompensation tilkommer freelancere mv., jf. § 2, nr. 1, som i kompensationsperioden, jf. § 4, stk. 6, er ramt af én eller flere af følgende COVID-19-relaterede restriktioner:
1) Forbud mod at holde åbent, jf.
Sundheds- og Ældreministeriets bekendtgørelse om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19 eller senere beslægtede bekendtgørelser, under forudsætning af, at freelanceren mv., jf. § 2, nr. 1, litra b, ikke har erhvervet en samlet indkomst for den periode, forbuddet har været gældende.
2) Forbud mod forsamlinger på over 500 personer, jf.
Sundheds- og Ældreministeriets bekendtgørelse om forbud mod store forsamlinger i forbindelse med håndteringen af COVID-19 eller senere beslægtede bekendtgørelser, såfremt freelanceren mv. som følge deraf oplever et samlet indkomsttab, der er direkte ramt af eller direkte relateret til arrangementer, der er aflyst, væsentligt ændret eller udskudt som følge af COVID-19 i perioden efter stk. 2, og hvor arrangøren er eller ville kunne være omfattet af kapitel 1 og 2, dog ikke § 2, i bekendtgørelse om kompensation for tab ved aflysning af større arrangementer som følge af COVID-19-afværgeforanstaltninger.
 3) Grænselukninger mv., hvor ansøger kan dokumentere en af følgende:
 a) Freelanceren mv.s samlede indkomst er relateret til udenlandske kunder, der som følge af COVID-19-relaterede restriktioner ikke krydser grænsen til Danmark.
 b) Freelanceren mv. før den 9. marts 2020 har en registreret hjemstedsadresse i en lufthavns terminaler og yder services i tilknytning til passagerer i lufthavnen, der er eller vil kunne være omfattet af litra a.
 c) Freelanceren mv,s samlet indkomst kom fra flyvninger eller kontrakter direkte knyttet til opgaver, som er midlertidigt nedlagt, som følge af grænselukningen eller Udenrigsministeriets rejsevejledninger.
 4) Udenrigsministeriets rejsevejledning, hvor ansøger kan dokumentere, at omsætningen er direkte relateret til rejser, der helt eller delvist går til destinationer, der fra og med den 26. januar 2020 er kommet på listen over lande, som Udenrigsministeriet fraråder ikke-nødvendige rejser til.
Kapitel 2 Definitioner § 2. I denne bekendtgørelse forstås ved:
 1) Freelancer mv.: Fysisk person med cpr-nr. og fast arbejdssted i Danmark, der enten:
 a) Har haft indtægter som både A- og B-indkomst frem til den 9. marts 2020, jf. nr. 2-4, og hvor freelancerens beskæftigelsesgrad knyttet til A-indkomsten højst udgør 55 pct. i gennemsnit pr. måned.
 b) Har haft indtægter som B-indkomst frem til den 9. marts 2020, jf. nr. 3.
 2) A-indkomst: Indtægter, der medregnes til den personlige indkomst for arbejde i et ansættelsesforhold, og hvori der er indeholdt skat og arbejdsmarkedsbidrag, før udbetaling af beløbet.
 3) B-indkomst: Indtægter, der medregnes til den personlige indkomst for arbejde uden for et ansættelsesforhold, og hvori der ikke er indeholdt skat og arbejdsmarkedsbidrag, før udbetaling af beløbet.
4) Anden indkomst: Indtægter, som ikke omfattes af nr. 2 og 3, for arbejde, når indtægterne har form af vederlag i form af biblioteksafgift, legater fra Statens Kunstfond, bortseelsesberettigede pensionsindbetalinger efter pensionsbeskatningslovens § 19, godtgørelse for medlemskab af eller som medhjælp for bestyrelser, udvalg, kommissioner, råd og lignende, indkomst, der beskattes efter kildeskattelovens §§ 48 E og F, og indkomst fra beskæftigelse om bord på et skib, der er registreret i Dansk Internationalt Skibsregister.
Sidstnævnte indkomst opgøres efter § 10 i bekendtgørelse om beregning af dagpengesatsen.
 5) Samlet indkomst:
 a) For freelancere med A- og B-indkomst, jf. § 2, nr. 1, litra a, udgør indtægterne i nr. 2-4 den samlede indkomst.
 b) For freelancere med B-indkomst, jf. § 2, nr. 1, litra b, udgør indtægterne i nr. 3 den samlede indkomst.
 6) Indkomsttab: Summen af det samlede indkomsttab som følge af én eller flere COVID-19-relaterede restriktioner, jf. § 1, stk. 3. Beregningen af indkomsttabet sker som følger:
 a) For freelancere mv., der er ramt af forbud mod at holde åbent, jf. § 1, stk. 3, nr. 1, beregnes indkomsttabet som den forholdsmæssige forskel mellem samlet indkomst i kompensationsperioden og referenceperioden, jf. nr. 8-9. Tabsprocenten beregnes som indkomsttabet delt med den samlede indkomst i referenceperioden, jf. nr. 8.
b) For freelancere mv., der er ramt af forbud mod forsamlinger på over 500 personer,  jf. § 1, stk. 3, nr. 2, beregnes indkomsttabet som tab, der er direkte ramt af eller direkte relateret til leverancer til arrangementer, der er aflyst, væsentligt ændret eller udskudt som følge af COVID-19 i perioden efter § 1, stk. 2, og hvor arrangementet er eller ville kunne være omfattet af kapitel 1 og 2, dog ikke § 2, i bekendtgørelse om kompensation for tab ved aflysning af større arrangementer som følge af COVID-19-afværgeforanstaltninger.
Tabsprocenten beregnes som summen af de direkte tab delt med den samlede indkomst i referenceperioden, jf. nr. 8.
 c) For freelancere mv., der er ramt af grænselukninger mv., jf. § 1, stk. 3, nr. 3, litra a, beregnes indkomsttabet som den forholdsmæssige forskel i ansøgers samlede indkomst i kompensationsperioden og referenceperioden, jf. nr. 8-9. Tabsprocenten beregnes som indkomsttabet delt med den samlede indkomst i referenceperioden, jf. nr. 8.
 d) For freelancere mv., der er ramt af grænselukninger mv., jf. § 1, stk. 3, nr. 3, litra b-c, beregnes indkomsttabet som den forholdsmæssige forskel i ansøgers samlede indkomst, i kompensationsperioden og referenceperioden, jf. nr. 8-9. Tabsprocenten beregnes som indkomsttabet delt med den samlede indkomst i referenceperioden, jf. nr. 8.
 e) For freelancere mv., der er ramt af Udenrigsministeriets rejsevejledninger, jf. § 1, stk. 3, nr. 4, beregnes indkomsttabet som den forholdsmæssige forskel i ansøgers samlede indkomst i kompensationsperioden og referenceperioden, jf. nr. 8-9. Tabsprocenten beregnes som indkomsttabet delt med den samlede indkomst i referenceperioden, jf. nr. 8.
 7) Overskud fra selvstændig virksomhed: Overskud fra egen selvstændig virksomhed, registreret i Det Centrale Virksomhedsregister senest den 9. marts 2020.
8) Referenceperiode: Den sammenligningsperiode, freelanceren mv.s nedgang i samlet indkomst opgøres forholdsmæssigt i forhold til.
Referenceperioden er:
 a) Hele måneder i 2019 svarende til de måneder i 2020 hvori freelanceren mv. er omfattet af en eller flere COVID-19-relaterede restriktioner, jf. § 4, stk. 6, jf. dog litra b.
 b) For freelancere mv., der ikke har haft omsætning i perioden omtalt i litra a, danner perioden fra og med 1. januar 2020 til og med 29. februar 2020 grundlag for opgørelsen, jf. dog litra c.
c) For freelancere mv., der ikke har haft samlet indkomst i hele perioden omtalt i litra a eller b, danner perioden fra stiftelsestidspunktet frem til den 9. marts 2020 grundlag for opgørelsen.
Opgørelsen skal dog minimum dække en hel måned.
 9) Kompensationsperioden: Perioden, for hvilken der ydes kompensation for freelanceren mv.s indkomsttab, jf. § 4, stk. 6.
 § 3. Erhvervsstyrelsen vil med udgangspunkt i denne bekendtgørelse udarbejde en vejledning vedrørende behandlingen af ansøgninger, den efterfølgende kontrol mv.
Kapitel 3 Kompensationsberettiget tab og krav § 4. Der kan efter reglerne i denne bekendtgørelse ydes kompensation til dækning af det forventede indkomsttab, jf. § 1, hvis betingelserne i stk. 2-7 er opfyldt.
 Stk. 2. Freelanceren mv. skal være registreret i Det Centrale Personregister (CPR).
 Stk. 3. Freelancerens mv. samlede indkomst skal være på mindst 10.000 kr. i gennemsnit pr. måned i kalenderåret 2019, jf. dog stk. 4. Freelancere med både A- og B-indkomst, jf. § 2, nr. 1, litra a, kan i de 10.000 kr. medregne skattepligtigt overskud fra selvstændig virksomhed, jf. § 2, nr. 7.
 Stk. 4. For freelancere mv. der ikke har haft aktivitet i hele kalenderåret 2019, gælder følgende:
 1) For freelancere mv., der har haft samlet indkomst som freelancer mv. forud for den 10. marts 2019, danner perioden fra og med den 10. marts 2019 til og med den 9. marts 2020 grundlag for gennemsnitsberegningen i stk. 3.
 2) For freelancere mv., der har haft den først erhvervede samlede indkomst som freelancer mv. efter den 9. marts 2019, danner perioden fra den først registrerede indkomst som freelancer mv. og frem til og med den 9. marts 2020 grundlag for gennemsnitsberegningen i stk. 3. Gennemsnitsberegningen skal dog minimum dække en hel måned.
 3) For freelancere mv., der grundet særlige omstændigheder som fx alvorlig sygdom eller barsel, ikke har erhvervet samlet indkomst som freelancer mv. i perioderne omtalt i nr. 1 og 2, kan angives anden periode på minimum en hel måned samt begrundelse herfor.
 Stk. 5. For freelancere mv. med både A- og B-indkomst, jf. § 2, nr. 1, litra a, skal B-indkomst i den gennemsnitlige månedlige indkomst minimum udgøre 2.500 kr. pr. måned, og A-indkomst må maksimalt udgøre 25.000 kr. pr. måned.
 Stk. 6. Der kan ansøges om kompensation for det antal dage, hvorunder freelanceren mv. er omfattet af én eller flere COVID-19-relaterede restriktioner, jf. § 1, stk. 3, inden for perioden fra og med den 1. september 2020 til med den 31. oktober 2020, perioden fra og med den 1. november 2020 til og med den 31. december 2020 eller begge perioder samlet.
 Stk. 7. Freelanceren med både A- og B-indkomst, jf. § 2, nr. 1, litra a, er ikke berettiget til dagpenge eller supplerende dagpenge og må ikke modtage offentlige ydelser, herunder kontanthjælp.
Kompensationens størrelse § 5. Der ydes kompensation for 90 pct. af det forventede indkomsttab, jf. § 2, nr. 6.
 Stk. 2. Der kan opnås kompensation på op til:
 1) 20.000 kr. pr. måned for freelancere med både A- og B-indkomst, jf. § 2, nr. 1, litra a.
 2) 23.000 kr. pr. måned for freelancere med B-indkomst, jf. § 2, nr. 1, litra b.
 Stk. 3. For freelancere med både A- og B-indkomst., jf. § 2, nr. 1, litra a, omfattes kompensationen af reglerne i Europa-Kommissionens forordning nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte.
 Stk. 4. For freelancere  med B-indkomst, jf. § 2, nr. 1, litra b, omfattes kompensationen af reglerne i Temporary Framework for State aid measures to support the economy in the current COVID-19 outbreak art. 22(a), hvorved der kan meddeles et samlet kompensationsbeløb svarende til maksimalt 800.000 EUR for kompensationsordninger omfattet heraf i 2020.
 § 6. Kompensation efter denne bekendtgørelse er betinget af, at freelancerens mv.s samlede indkomst for indkomståret 2020 ikke overstiger 800.000 kr.
 § 7. Der ydes ikke kompensation for tab, som godtgøres freelanceren mv. på anden vis, herunder ved forsikring, andre offentlige refusioner eller anden statslig kompensationsordning i anledning af Coronavirussygdom (COVID-19).
 Stk. 2. Der ydes ikke kompensation for indkomsttab, som med rimelighed kunne være afværget.
 Stk. 3. Der ydes ikke kompensation, i det omfang en nedgang i indkomst må anses at være forårsaget af, at freelanceren mv. uretmæssigt har undladt at henføre samlet indkomst til kompensationsperioden eller uretmæssigt har henført for stor samlet indkomst til referenceperioden.
Kapitel 4 Betingelser for at modtage kompensation Ansøgning og dokumentation § 8. Ansøgning om kompensation skal indsendes til Erhvervsstyrelsen via den digitale indberetningsløsning Midlertidig kompensationsordning for freelancere med B-indkomst ramt af én eller flere coronavirus-/covid-19-relaterede restriktioner eller Midlertidig kompensationsordning for freelancere mv. med både A- og B-indkomst berørt af én eller flere coronavirus-/covid-19-relaterede restriktioner senest den 31. januar 2020.
 Stk. 2. Opgørelsen af det kompensationsberettigede tab skal indsendes via den digitale indberetningsløsning i stk. 1. I indberetningsløsningen anfører ansøger i øvrigt de oplysninger, som fremgår af § 9.
 Stk. 3. Freelanceren mv. skal i forbindelse med ansøgningen sandsynliggøre, at indkomsttabet sker som følge af udbruddet af COVID-19.
 § 9. Freelancere mv. skal overholde kravene i stk. 2-8 i forbindelse med ansøgning om kompensation efter § 8.
 Stk. 2. Den digitale indberetningsløsning skal indeholde oplysninger om navn og CPR-nr.
 Stk. 3. Den digitale indberetningsløsning skal indeholde oplysninger om freelancerens mv. realiserede samlede indkomst, jf. § 4, stk. 3, i perioden beskrevet i § 4, stk. 4.
 Stk. 4. Den digitale indberetningsløsning skal indeholde oplysninger om freelancerens mv. forventede samlede indkomst fra de i § 1, stk. 3, nævnte aktiviteter i kompensationsperioden.
 Stk. 5. Den digitale indberetningsløsning skal indeholde oplysninger om freelancerens mv. realiserede samlede indkomst i referenceperioden, jf. dog nr. 1 og 2:
1) Hvis referenceperioden grundet særlige omstændigheder ikke giver et retvisende sammenligningsgrundlag for freelancerens mv.s forventede samlede indkomst som freelancer mv. for kompensationsperioden, skal freelanceren mv. begrunde, hvilke særlige omstændigheder, der er årsag hertil, samt hvorfor disse nødvendiggør en anden opgørelsesperiode.
Freelanceren mv. skal samtidig oplyse den realiserede samlede indkomst som freelancer mv. for denne anden opgørelsesperiode.
Den anden opgørelsesperiode skal være på 3 måneder.
2) Hvis freelanceren mv. ikke har haft indkomst som freelancer mv. forud for den 1. januar 2019, danner perioden for første erhvervede samlet indkomst som freelancer mv. frem til 9. marts 2020 fortsat grundlag for opgørelsen, jf. § 2, nr. 8, litra c.
Opgørelsen skal minimum dække en hel måned.
 Stk. 6. Den digitale indberetningsløsning skal indeholde kontaktoplysninger med navn, telefonnummer og e-mail på freelanceren mv.
 Stk. 7. Den digitale indberetningsløsning skal indeholde oplysninger om, hvorvidt freelanceren mv. modtager offentlige ydelser.
 Stk. 8. Den digitale indberetningsløsning skal indeholde en angivelse af hvilke COVID-19-relaterede restriktioner freelanceren mv. er ramt, for hvilken periode freelanceren mv. er ramt, samt dokumentation herfor.
Stk. 9. Ansøger skal under strafansvar, jf. § 20, på tro og love erklære, at de afgivne oplysninger efter stk. 2-8 er korrekte, og at freelanceren mv. ikke selv er skyld i tabet.
Erklæringen tilgås via den digitale løsning på Virksomhedsguiden.dk.
 § 10. Erhvervsstyrelsen kan til brug for behandlingen af ansøgninger indhente oplysninger fra andre offentlige myndigheder samt relevante offentlige registre mv., jf. lov om Erhvervsstyrelsens behandling af data.
 Stk. 2. Erhvervsstyrelsen kan udtage ansøgninger af særlig karakter, herunder hvor der ansøges om et højt kompensationsbeløb set i forhold til freelancerens mv. samlede indkomst, og ansøgninger, hvor der vurderes at være en særlig risiko for, at ansøger ikke er berettiget til den ansøgte kompensation, eksempelvis ved atypiske forhold omkring kompensationsgrundlaget, til udvidet sagsbehandling.
 Stk. 3. Erhvervsstyrelsen kan pålægge enhver, der i medfør af stk. 2 udtages til udvidet sagsbehandling, at udlevere supplerende oplysninger og dokumentation til brug for afgørelsen.
 Stk. 4. Erhvervsstyrelsen kan i særlige tilfælde, herunder i særligt komplicerede sager, eller hvor der i øvrigt er særligt behov for kvalitetssikring af dokumentationen, pålægge ansøgere, der i medfør af stk. 2, udtages til udvidet sagsbehandling at anvende bistand fra en uafhængig, godkendt revisor.
 Stk. 5. Erhvervsstyrelsen fastsætter i forbindelse med indhentelse af oplysninger efter stk. 3 og 4 en frist for indsendelse af oplysningerne.
 Stk. 6. Der kan alene udbetales kompensation, når kompensationsgrundlaget er dokumenteret i fornødent omfang inden for den af Erhvervsstyrelsen fastsatte frist, jf. stk. 5.
Udbetaling af kompensation § 11. Udbetaling af kompensation vil ske direkte til freelancerens mv.
NemKonto, når de i bekendtgørelsen fastsatte krav til dokumentation mv. er godkendt af Erhvervsstyrelsen, jf. § 10, stk. 6.
 Stk. 2. Erhvervsstyrelsen kan nedsætte kompensationen, hvis freelanceren mv. ikke har iagttaget sin tabsbegrænsningspligt, jf. § 7, stk. 2.
 § 12. Kompensationen kan udbetales forud for det faktisk lidte tab.
 § 13. Kompensationen er skattepligtig.
Kapitel 5 Kontrol og efterregulering af kompensation § 14. Der gennemføres løbende kontrol med den udbetalte kompensation, jf. §§ 15-18.
 § 15. Erhvervsstyrelsen kan i kontroløjemed indhente oplysninger fra relevante offentlige registre, herunder Skatteforvaltningens, jf. lov om Erhvervsstyrelsens behandling af data.
 Stk. 2. Erhvervsstyrelsen vil som udgangspunkt pålægge enhver, der udtages til kontrol, at anvende revisorbistand fra en uafhængig, godkendt revisor.
 § 16. Freelanceren mv. skal senest den 8. april 2021 indsende en opgørelse over det faktisk lidte indkomsttab fra referenceperiodens til kompensationsperiodens afslutning, såfremt der er modtaget kompensation for denne.
 Stk. 2. Hvis freelancerens mv. faktisk samlede indkomst i hele den periode, der er modtaget kompensation for, afviger fra det i ansøgningen anførte, træffer Erhvervsstyrelsen afgørelse om efterregulering af den udbetalte kompensation på grundlag af den indsendte dokumentation efter stk. 1. Efterregulering sker i opadgående eller nedadgående retning, afhængig af om den selvstændiges oplysninger resulterer i, at Erhvervsstyrelsen har udbetalt for lav eller for høj kompensation.
 Stk. 3. Erhvervsstyrelsen kan kræve den udbetalte kompensation helt eller delvist tilbagebetalt, hvis den foreskrevne dokumentation ikke indsendes inden for den i stk. 1 foreskrevne frist eller anden frist fastsat af Erhvervsstyrelsen i forbindelse med krav om supplerende dokumentation, jf. stk. 2, samt hvis dokumentationen i øvrigt må anses for utilstrækkelig.
Stk. 4. Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (renteloven) fastsatte referencesats med tillæg.
Rentetillægget udgør dog mindst 50 kr.
 § 17. Retten til kompensation bortfalder, og allerede udbetalt kompensation skal fuldt ud tilbagebetales, hvis:
1) freelancerens mv. samlede skattepligtige indkomst i indkomståret 2020 overstiger beløbsgrænsen i § 6, 2) tildeling af tilskuddet er i strid med Europa-Kommissionens forordning (EU) nr. 1407/2013, jf. § 5, stk. 3, 3) tildeling af tilskuddet er i strid med Temporary Framework for State aid measures to support the economy in the current COVID-19 outbreak art. 22(a), jf. § 5, stk. 4, eller 4) freelanceren mv. har afgivet urigtige eller vildledende oplysninger eller har fortiet oplysninger af betydning for sagens afgørelse.
 Stk. 2. I de i stk. 1 nævnte tilfælde træffer Erhvervsstyrelsen afgørelse om tilbagebetaling af uretmæssigt udbetalt kompensation.
 § 18. Freelanceren mv. og dennes eventuelle revisor skal på forlangende udlevere de oplysninger til Erhvervsstyrelsen, som er nødvendige for styrelsens udøvelse af kontrol efter dette kapitel.
Kapitel 6 Klage, straf og ikrafttræden Klageadgang § 19. Erhvervsstyrelsens afgørelser i henhold til denne bekendtgørelse kan ikke påklages til anden administrativ myndighed.
Straf § 20. Medmindre højere straf er forskyldt efter anden lovgivning, straffes med bøde den, der i forbindelse med en ansøgning og bevilling heraf, herunder om medfinansiering og tilskud m.v., afgiver urigtige eller vildledende oplysninger eller fortier oplysninger af betydning for en sags afgørelse.
 Stk. 2. Der kan pålægges selskaber m.v. (juridiske personer), strafansvar efter reglerne i straffelovens 5. kapitel.
Ikrafttrædelse og overgangsbestemmelser § 21. Bekendtgørelsen træder i kraft den 27. november 2020.
 Stk. 2. Bekendtgørelsen finder anvendelse på ansøgninger modtaget fra og med den 4. oktober 2020.
 Stk. 3. Bekendtgørelse nr. 1433 af 24. september 2020 om en midlertidig kompensationsordning for freelancere mv. med både A- og B-indkomst ramt af én eller flere COVID-19-relaterede restriktioner ophæves.
 Stk. 4. Freelancere mv. der på ikrafttrædelsestidspunktet, jf. stk. 1, har fået udbetalt kompensation efter bekendtgørelse nr. 1434 af 24. september 2020 eller bekendtgørelse nr. 1433 af 24. september 2020, kan ansøge om efterregulering af kompensationen efter denne bekendtgørelse.
