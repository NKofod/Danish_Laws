Skriftlig fremsættelse (13. april 2011) Økonomi- og erhvervsministeren (Brian Mikkelsen) Herved tillader jeg mig for Folketinget at fremsætte:
Forslag til lov om næring (Lovforslag nr.
L 191) Lovforslaget er et led i udmøntningen af Aftale om Konkurrencepakken af 11. april 2011 mellem regeringen, Dansk Folkeparti, Liberal Alliance og Kristendemokraterne, som har til formål at fremme konkurrencen og produktiviteten i den private og offentlige sektor.
Formålet med lovforslaget er at skabe mulighed for udvikling af nye, innovative forretningskoncepter, så bl.a. iværksættere får bedre mulighed for at afsætte deres varer.
 Kravet om, at salg som udgangspunkt skal foregå fra fast forretningssted, ophæves, hvilket muliggør, at en række populære arrangementer, som allerede i dag i et vist omfang finder sted, vil kunne foregå inden for næringslovens rammer, herunder kortvarige lagersalg, home-parties, shop-in-shop mv.
For at sikre forbrugerbeskyttelsen foreslås det, at den handlende altid skal skilte tydeligt både med virksomhedens cvr-nr. og indehaverens navn og adresse samt på forlangende udlevere disse oplysninger til kunden.
I forbindelse med salg af udvalgsvarer fra mobile udsalgssteder, ved lagersalg, salg på markeder, udstillinger og messer foreslås indført skærpede oplysningsregler, så det bliver en pligt at udlevere de nævnte oplysninger til kunden.
Af kontrolmæssige årsager skal mobile udsalgssteder, lagersalg, markeder, udstillinger og messer endvidere registreres i et offentligt register hos Erhvervs- og Selskabsstyrelsen.
De fleste dagligvarer vil som hidtil kunne sælges fra ikke-varige udsalgssteder, herunder mobile udsalgssteder.
Af hensyn til at bevare en varieret detailhandel i bymidterne åbnes der ikke op for mobilt salg af udvalgsvarer i bymidter og bydelscentre, medmindre der er tale om salg af varer, der relaterer sig til et arrangement af kortere varighed.
Det vurderes, at lovforslaget generelt vil have positive økonomiske og administrative konsekvenser for erhvervslivet, idet der åbnes op for nye forretningskoncepter, ligesom der sker en forenkling af sagsgangen, når erhvervsdrivende ønsker at sælge varer i forbindelse med markeder og messer mv.
Pligten til at udlevere oplysninger om cvr-nr. samt indehaverens navn og adresse må dog forventes at medføre mindre byrder for dele af erhvervslivet.
Forenklingen af sagsgangen ved markeder og messer mv. gør det også nemmere for borgere, der ønsker at arrangere sådanne.
Lovforslaget forventes ikke at få konsekvenser for det offentlige eller miljøet og vurderes ikke at indeholde EU-retlige aspekter.
Lovforslaget foreslås at træde i kraft den 1. januar 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
