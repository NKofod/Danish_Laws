Fremsat den 7. februar 2007 af  

 skatteministeren (Kristian Jensen) Forslag til Lov  

 om ændring af dødsboskatteloven  

  

 (Ændrede beskatningsregler for uskiftet bo m.v.) § 1 I lov om beskatning ved dødsfald (dødsboskatteloven),  

 jf. lovbekendtgørelse nr. 908 af 28. august 2006, som ændret ved § 2 i  

 lov  

 nr. 1580 af 20. december 2006, foretages følgende ændring:
 1.  


  

 § 63, stk. 1, 2. pkt.,  

  

 affattes  

 således:
»Der beregnes indkomstskat på grundlag af hver af de to  

 ansættelser, idet den kommunale indkomstskat og kirkeskatten for så vidt  

 angår  

 afdødes skatteansættelse beregnes med de procenter, der gjaldt for afdøde, og  

 for så vidt angår den efterlevende ægtefælles skatteansættelse beregnes med  

 de  

 procenter, der gælder for den efterlevende ægtefælle.« § 2 Stk. 1.  

  

 Loven træder i kraft den 1. april 2007.
 Stk. 2.  

  

 Loven finder anvendelse ved  

 beregning af den efterlevende ægtefælles indkomstskatter, når afdøde er  

 afgået  

 ved døden efter påbegyndelsen af ægtefællernes indkomstår 2008.
Bemærkninger til lovforslaget 1. Lovforslagets hovedindhold Lovforslaget går ud på at ændre skatteberegningen i  

 dødsåret i tilfælde, hvor en afdød persons ægtefælle overtager boet efter  

 afdøde som enearving eller som uskiftet bo og således skal beskattes efter  

 dødsboskattelovens afsnit III, uskiftet bo m.v.
Der foretages i disse  

 tilfælde  

 dels en skatteansættelse af afdødes indkomst frem til dødsfaldet og dels en  

 skatteansættelse af den efterlevende ægtefælle.
Det foreslås, at der fremover  

 ved beregning af indkomstskat på grundlag af afdødes indkomst skal anvendes  

 afdødes kommune- og kirkeskatteprocent.
Hidtil har ægtefællens kommune- og  

 kirkeskatteprocent været anvendt ved begge skatteberegninger.
2. Lovforslagets baggrund Den 12. oktober 2006 fremsatte medlemmer af SF  

 beslutningsforslag B 8 om retfærdig beregning af kirkeskatten for ægtefæller  

 ved dødsfald.
Forslagsstillerne bemærkede heri, at det var urimeligt, at en  

 borger, der ikke var medlem af Folkekirken, men hvis ægtefælle er medlem,  

 efterfølgende får beregnet kirkeskat med ægtefællens kirkeskatteprocent af  

 sin  

 indkomst i dødsåret, fordi man ved denne skatteberegning anvender ægtefællens  

 skatteprocenter.
Forslagsstillerne fandt det i øvrigt rimeligt og naturligt,  

 at  

 der i den modsatte situation (hvor afdøde var medlem af Folkekirken, men  

 ægtefællen ikke er medlem) betales kirkeskat af afdødes indkomst i dødsåret.
 Under 1. behandlingen af beslutningsforslaget i Folketinget  

 var der bred enighed om, at det primære mål må være at sørge for, at afdødes  

 vilje bliver videreført, hvad enten det så var afdødes vilje at betale  

 kirkeskat, selv om ægtefællen ikke var medlem af Folkekirken, eller det var  

 afdødes vilje ikke at bidrage til Folkekirken, selv om ægtefællen var medlem.  

 Skatteministeren tilkendegav under 1. behandlingen i Folketinget, at han  

 ville  

 gå konstruktivt ind i en dialog for at undersøge, om det var muligt at  

 gennemføre en skatteberegning i dødsåret, der er så enkel og samtidig så  

 præcis  

 som muligt.
 Lovforslaget er resultatet af skatteministerens  

 overvejelser og indeholder forslag om at ændre principperne for  

 skatteberegningen i dødsåret.
3. Gældende ret Når en person, der afgår ved døden, var gift ved  

 dødsfaldet, overtager den efterlevende ægtefælle i mange tilfælde hele boet  

 efter afdøde eller en meget stor del deraf.
Var der børn i ægteskabet, sker  

 dette typisk ved, at den efterladte ægtefælle går i uskiftet bo.
Havde afdøde  

 ingen børn, er ægtefællen enearving efter loven og kan typisk få boet  

 udleveret  

 til forenklet privat skifte.
Reglerne om den efterlevende ægtefælles  

 arveretlige stilling findes i arveloven og gennemgås ikke her.
I skattemæssig henseende behandles de boer, som overtages  

 af den efterlevende ægtefælle, på en anden måde end boer, der skiftes.
Regler  

 herom findes i dødsboskattelovens afsnit III Uskiftet bo m.v.
Kapitel 10 heri  

 omhandler  

 beskatningen af den efterlevende ægtefælle.
Hovedprincippet i kapitel 10 er,  

 at  

 ægtefællen succederer i afdødes skattemæssige stilling, og at ægtefællen  

 herefter bliver skattepligtig af alle indtægter, også indtægter, som ville  

 være  

 blevet henført til afdøde, hvis denne fortsat havde været i live.
Der opstår  

 således ikke noget egentligt dødsbo, være sig skattepligtigt eller  

 skattefrit.
 Dødsboskattelovens afsnit III anvendes i følgende tilfælde:
  

 	  

 når den  

 efterlevende ægtefælle får fællesboet udleveret til uskiftet bo,   

 	  

 når den  

 efterlevende ægtefælle får hele boet efter førstafdøde udleveret, fordi  

 skifteretten skønner, at der ikke bliver noget at udlodde til andre arvinger  

 pga. de særligt begunstigende arveregler for ægtefæller (hovedsagelig den  

 skifteretlige  

 »200.000 kr.s-regel«),   

 	  

 når den  

 efterlevende ægtefælle får hele boet efter førstafdøde udleveret til  

 forenklet  

 privat skifte (hvilket skifteretligt bl.a. forudsætter, at ægtefællen er  

 myndig, samlevende med afdøde ved dødsfaldet, og at der ikke er legatarer i  

 boet), samt   

 	  

 i øvrigt når den  

 efterlevende ægtefælle er eneste legale arving i boet (herunder f.eks.  

 tilfælde,  

 hvor der er en eller flere legatarer i boet, eller hvor ægtefællen ikke er  

 myndig.) Skatteansættelsen og skatteberegningen af den efterlevende  

 ægtefælle i det indkomstår, hvor dødsfaldet er indtruffet, foregår efter  

 særlige regler, mens skatteansættelser og skatteberegning for de  

 efterfølgende  

 indkomstår følger almindelige personskatteregler.
 For så vidt angår dødsåret skal den efterlevende ægtefælle  

 indlevere én selvangivelse omfattende både egne og afdødes indkomst og  

 fradrag.  

 Ud over selvangivelsen skal der indleveres en specifikation, hvor indtægter  

 og  

 fradrag skal fordeles på afdødes indtægter og fradrag i perioden fra  

 indkomstårets  

 begyndelse til dødsfaldet og på den efterlevendes indtægter og fradrag i hele  

 indkomståret samt det udleverede bos indtægter og fradrag i perioden fra  

 dødsfaldet til indkomstårets udløb.
For dødsåret foretages der to skatteansættelser: én af den  

 efterlevende ægtefælles indkomst, herunder medregnet det udleverede bos  

 indkomst i perioden fra dødsfaldet til indkomstårets udløb, og én af afdødes  

 indkomst  

 i perioden fra indkomstårets begyndelse og frem til dødsfaldet.
Begge  

 skatteberegninger foretages ud fra de almindelige regler for personer.
Ved  

 sidstnævnte  

 skatteansættelse sker der omregning til helårsindkomst og beregnes en  

 helårsskat,  

 som nedsættes forholdsmæssigt.
Der er således ikke tale om, at afdødes  

 indkomst  

 lægges oven i den efterlevende ægtefælles indkomst med fuld  

 progressionsvirkning til følge.
Ved skatteberegningen anvendes den efterlevende ægtefælles  

 kommune- og kirkeskatteprocenter på begge indkomstopgørelser.
Der fremkommer  

 herved to skattebeløb.
Det påhviler den efterlevende ægtefælle at betale  

 begge  

 skattebeløb, der lægges sammen og opkræves samlet hos den efterlevende  

 ægtefælle.
Afdøde er ikke skattepligtig i dødsåret.
Har afdøde betalt  

 foreløbige skatter, godskrives de ægtefællen.
Den efterlevende ægtefælle modtager efter gældende praksis  

 kun én årsopgørelse fra SKAT i eget navn, udvisende de samlede indtægter og  

 samlede skattebeløb til betaling.
Specificerede oplysninger om de to  

 indkomstopgørelser  

 og skatteberegninger udleveres, hvis den efterlevende anmoder om det.
 De gældende regler har følgende virkning, når kun én af  

 ægtefællerne var medlem af Folkekirken:
Hvis den afdøde ægtefælle ikke var medlem af Folkekirken,  

 men den efterlevende ægtefælle er medlem, beregnes der kirkeskat med den  

 efterlevendes skatteprocent ved beregningen af det skattebeløb, som den  

 efterlevende ægtefælle skal svare af afdødes indkomst i perioden fra  

 indkomstårets begyndelse til dødsfaldet.
Det samlede skattetilsvar bliver  

 således alt andet lige højere, end det ville have været, hvis afdøde havde  

 været i live i hele indkomståret.
Hvis den afdøde ægtefælle var medlem af Folkekirken, men  

 den efterlevende ægtefælle ikke er medlem, beregnes der ikke kirkeskat ved  

 beregningen af det skattebeløb, som den efterlevende ægtefælle skal svare af  

 afdødes indkomst i perioden fra indkomstårets begyndelse til dødsfaldet.
Det  

 samlede skattetilsvar bliver således alt andet lige lavere, end det ville  

 have  

 været, hvis afdøde havde været i live i hele indkomståret.
 Den gennemsnitlige kirkeskatteprocent, der altså kun svares  

 af personer, der er medlem af Folkekirken, udgør i indkomståret 2007 0,9 pct.
Tilsvarende forhold gør sig gældende i tilfælde, hvor  

 ægtefællerne var skattepligtige til hver sin kommune, og hvor  

 kommuneskatteprocenten er forskellig i de to kommuner.
Dette forekommer  

 typisk  

 i det år, hvor ægteskabet er indgået, og eventuelt i det efterfølgende  

 indkomstår, hvis ægtefællerne først har etableret fælles bopæl efter den 5.  

 september det pågældende år.
Dertil forekommer der visse tilfælde, hvor  

 ægtefæller er bosat i hver sin kommune.
 Hvis den afdøde ægtefælle var skattepligtig til en kommune  

 med lavere skatteprocent end den efterlevende ægtefælles kommune, bliver det  

 samlede skattetilsvar i dødsåret alt andet lige højere, end det ville have  

 været,  

 hvis afdøde havde været i live i hele indkomståret.
 Hvis den afdøde ægtefælle var skattepligtig til en kommune  

 med højere skatteprocent end den efterlevende ægtefælles kommune, bliver det  

 samlede skattetilsvar i dødsåret alt andet lige lavere, end det ville have  

 været,  

 hvis afdøde havde været i live i hele indkomståret.
4. Regeringens betragtninger De nuværende regler om beskatning af den efterlevende  

 ægtefælle i dødsåret er båret af to modsat rettede og i princippet  

 uforenelige  

 hensyn: på den ene side bør den efterlevende ægtefælle belastes mindst muligt  

 af papirgange, krav om afgivelse af oplysninger og modtagelse af henvendelser  

 fra offentlige myndigheder stilet til afdøde.
På den anden side bør der  

 betales  

 skat af den indkomst, som afdøde har oppebåret i den større eller mindre del  

 af  

 indkomståret, som allerede var forløbet, da dødsfaldet indtraf.
De nuværende  

 regler går i lyset heraf ud på, at den efterlevende ægtefælle er  

 skattepligtig  

 af begge indkomster i dødsåret, og at den efterlevende ægtefælle, når der én  

 gang er indgivet selvangivelse for dødsåret, ikke belastes yderligere af  

 specificerede opgørelser lydende på afdødes navn.
Eftersom det er den efterlevende ægtefælle, og ikke afdøde,  

 der er skattepligtig, har det efter de hidtil gældende regler været  

 naturligt,  

 at skatteberegningen foregik med den efterlevende ægtefælles skatteprocenter,  

 selv om der blev lavet en separat skatteansættelse af afdøde, bl.a. af hensyn  

 til progression, overførsel af fradragsmuligheder o.lign.
En samlet  

 beskatning  

 af begge indkomster hos den efterlevende ægtefælle uden hensyn til, at  

 indtægterne i en del af året har været oppebåret af to personer, har aldrig  

 været på tale.
En del efterlevende ægtefæller har dog det indtryk, at  

 beskatningen  

 i dødsåret foregår på den måde.
Det gælder bl.a., når den efterlevende  

 ægtefælle ikke tidligere har betalt topskat, men afdøde gjorde.
De gældende regler er ikke tilrettelagt med den hensigt at  

 opkræve kirkeskat af personer, der ikke tidligere har betalt den, men  

 efterlevende ægtefæller, som selv er medlemmer af Folkekirken, har  

 kritiseret,  

 at reglerne reelt har denne effekt.
Disse efterlevende oplever det som  

 negativt, at de skal betale en kirkeskat, der er beregnet af afdødes indkomst  

 i  

 perioden fra indkomstårets begyndelse til dødsfaldet, selv om det var afdødes  

 udtrykkelige ønske ikke på noget tidspunkt at bidrage til Folkekirkens  

 finansiering.
 Selv om der ikke har været oplysninger om tilsvarende  

 henvendelser fra ægtefæller, der ikke er medlemmer af Folkekirken, må det  

 antages, at visse af disse oplever det tilsvarende negativt, at de ikke kan  

 komme til at betale kirkeskat af indtægter, der hidrører fra en afdød, hvis  

 udtrykkelige ønske var at bidrage til Folkekirken, fordi den pågældende ikke  

 selv er medlem.
Regeringen har fra tilkendegivelserne under 1. behandlingen  

 af beslutningsforslag B 8 noteret sig, at der er et bredt ønske fra alle  

 sider  

 af Folketingssalen om at få ændret systemet, så det bliver muligt at  

 imødekomme  

 afdødes sidste ønske, hvad enten dette så har været at bidrage til  

 Folkekirken  

 eller ikke at bidrage til Folkekirken.
Der blev dog tillige fra flere sider  

 lagt vægt på, at man ikke derved må skærpe kravene til den efterladte  

 ægtefælle, der i forvejen befinder sig i en socialt meget belastende  

 situation.  

 Der må således ikke stilles krav om yderligere dokumentation eller  

 oplysninger  

 fra den efterlevende i forhold til situationen i dag.
Det er i den sammenhæng  

 underordnet, om den efterlevendes samlede skattetilsvar ændrer sig marginalt  

 i  

 forhold til det, der følger af de nugældende regler, og i så fald i hvilken  

 retning.
Skatteministeriet har ved gennemgang af de administrative  

 procedurer og systemer konstateret, at det vil være muligt at ændre  

 beregningsprincipperne, således at man beregner kirkeskat af afdødes  

 indkomstopgørelse i dødsåret, hvis afdøde var medlem af Folkekirken, og  

 undlader at beregne kirkeskat af afdødes indkomstopgørelse i dødsåret, hvis  

 afdøde ikke var medlem af Folkekirken, uden at lade dette afhænge af, om den  

 efterlevende ægtefælle var medlem af Folkekirken eller ej.
SKAT har i  

 forvejen  

 efter de gældende regler adgang til de oplysninger, der er nødvendige for at  

 kunne foretage en skatteansættelse af afdødes indkomst i perioden fra  

 indkomstårets begyndelse til dødsfaldet.
Det er derfor ikke nødvendigt at  

 stille yderligere dokumentationskrav til den efterladte ægtefælle.
Princippet  

 om, at det er ægtefællen der er skattepligtig af hele indkomsten i dødsåret,  

 og  

 at afdøde således ikke er skattepligtig, kan ligeledes opretholdes.
Endelig  

 er  

 det hensigten at fastholde den nuværende administrative praksis, hvorefter  

 den  

 efterlevende ægtefælle kun modtager én årsopgørelse for dødsåret, forsynet  

 med  

 eget navn.
De gældende lovregler indeholder ingen forudsætninger om, hvor  

 mange  

 årsopgørelser der skal udsendes, hvorfor der heller ikke er medtaget regler  

 herom  

 i dette lovforslag.
En ændring af beregningsprincipperne vil være  

 provenumæssigt neutral, men vil medføre administrative omkostninger, der er  

 omtalt under afsnit 6 nedenfor.
Holdt op over for fordelene ved at gå over  

 til  

 et system, hvor afdødes vilje kan efterkommes, findes størrelsen af de  

 administrative omkostninger imidlertid ikke at burde blokere for en ændring  

 af  

 reglerne.
Det samme gælder den omstændighed, at der vil ske en mindre  

 omfordeling af skattebetalingen blandt de forskellige tilfældegrupper, så  

 nogle  

 kommer til at betale lidt mindre end efter de gældende regler og andre lidt  

 mere, jf. nærmere herom under afsnit 5.
Selv om fordelen ved, at systemet kan imødekomme afdødes  

 sidste vilje, næppe gør sig gældende med samme styrke for kommuneskatten,  

 finder Skatteministeriet det hensigtsmæssigt også at ændre beregningsprincip  

 for så vidt angår kommuneskatten.
Herved muliggøres et fuldt principskifte,  

 så  

 alle afdødes skatteprocenter anvendes på afdødes indkomstopgørelse.
En  

 løsning,  

 hvor man ændrede beregningsprincippet for kirkeskatten, men fastholdt det  

 hidtidige  

 princip for kommuneskatten, ville for det første være ulogisk og meget  

 vanskelig at forklare og retfærdiggøre.
For det andet ville et sådant  

 ufuldstændigt principskifte medføre øgede administrative omkostninger.
 Det foreslås derfor, at principskiftet skal være  

 fuldstændigt og således omfatte både kirke- og kommuneskatteprocent.
5. Forslagets indhold Det foreslås, at man går over til at anvende afdødes  

 skatteprocenter ved beregning af den skat, som den efterlevende skal svare af  

 afdødes indkomst i perioden fra indkomstårets begyndelse til dødsfaldet.
Det  

 foreslås, at der skal være tale om et fuldt skifte af beregningsprincip,  

 således at både kirkeskat og kommuneskat omfattes.
 Var afdøde ikke medlem af Folkekirken, friholdes afdødes  

 indkomst i perioden fra indkomstårets begyndelse til dødsfaldet herefter for  

 kirkeskat, selv om den efterlevende ægtefælle er medlem af Folkekirken, og  

 selv  

 om det er denne, der er skattepligtig af indkomsten.
 Var afdøde medlem af Folkekirken, svares der herefter  

 kirkeskat af afdødes indkomst i perioden fra indkomstårets begyndelse til  

 dødsfaldet, selv om den efterlevende ægtefælle ikke selv er medlem af  

 Folkekirken,  

 og selv om det er denne der er skattepligtig af indkomsten.
 Tilsvarende gælder for kommuneskatten i tilfælde, hvor  

 ægtefællerne var skattepligtige til hver sin kommune med forskellige  

 skatteprocenter:
Ved beregning af skat af afdødes indkomst i perioden fra  

 indkomstårets begyndelse til dødsfaldet anvendes afdødes  

 kommuneskatteprocent,  

 og ved beregning af skat af den øvrige indkomst, der indgår i den  

 efterlevende  

 ægtefælles skatteansættelse, anvendes som hidtil den efterlevende ægtefælles  

 kommuneskatteprocent.
Dette gælder uanset hvilken af procenterne der er  

 højst.
Det har gennem længere tid og fra flere sider været anført,  

 at de gældende regler udgør et  

  

 retssikkerhedsmæssigt  

  

 problem for  

 efterladte ægtefæller, der selv er medlemmer af Folkekirken, når afdøde ikke  

 også var medlem af Folkekirken.
Disse efterladte ægtefæller oplever det som  

 belastende, at det ikke er muligt at tilgodese afdødes vilje om ikke at ville  

 bidrage til finansieringen af Folkekirken, fordi der beregnes kirkeskat også  

 af  

 den del af indkomsten i dødsåret, der hidrører fra den afdøde.
Skattemyndighederne har så vidt bekendt ikke modtaget  

 tilsvarende henvendelser fra efterladte ægtefæller, der ikke selv er  

 medlemmer  

 af Folkekirken, men som finder det belastende, at det efter de gældende  

 regler  

 ikke er muligt at tilgodese afdødes vilje om at betale kirkeskat.
Det må  

 imidlertid antages, at også disse efterladte ægtefæller oplever de gældende  

 regler som belastende.
Lovforslaget betyder, at der fremover tages hensyn til, om  

 afdøde var medlem af Folkekirken eller ikke, ved beregningen af skatten af  

 den  

 del af den efterladte ægtefælles skattepligtige indkomst i dødsåret, som  

 hidrører fra afdøde.
Herefter tilgodeser reglerne således i alle situationer  

 den afdødes vilje med hensyn til betaling eller undladelse af betaling af  

 kirkeskat.  

 Dette må anses som en  

  

 forbedring af retssikkerheden  

  

 for de borgere, der  

 i dag lever i et ægteskab, herunder registreret partnerskab, hvor kun den ene  

 part er medlem af Folkekirken.
6. Økonomiske og administrative konsekvenser  

 for det offentlige Lovforslaget, der indebærer, at den afdødes indkomster i  

 alle tilfælde beskattes med vedkommendes skattesatser og ikke med den  

 efterlevendes, skønnes at være provenuneutralt.
 Statistikken viser, at der stort set er lige mange personer  

 i hver af grupperne, hvor en efterlevende ægtefælle ikke skal betale  

 kirkeskat  

 af afdødes indkomst, når denne ikke var medlem af Folkekirken, og hvor den  

 efterlevende til gengæld skal betale kirkeskat af afdødes indkomst, når denne  

 var medlem.
I alt drejede det sig i 2004 om ca. 400 efterlevende  

 ægtefæller, der havde forskelligt tilhørsforhold til Folkekirken i forhold  

 til  

 den afdøde.
Provenumæssigt er der således tale om beskedne samlede  

 skatteændringer på under 1 mio. kr. årligt, og en symmetrisk løsning skønnes  

 at  

 være provenuneutral.
 Med hensyn til sambeskattede med forskellig  

 kommuneskatteprocent viser oplysninger vedrørende indkomståret 2005, at der  

 årligt er tale om ca. 100 tilfælde, hvor en efterlevende ægtefælle sidder i  

 uskiftet bo efter en afdød ægtefælle.
Det antages, at der blandt disse ægtefæller er stort set  

 lige mange, hvor kommuneskatten er højere for afdøde end for den  

 efterlevende,  

 som hvor den er lavere for afdøde i forhold til den efterlevendes.
En  

 symmetrisk  

 løsning her skønnes derfor ligeledes at være provenuneutral.
Ligesom for  

 kirkeskattens vedkommende er der også her tale om meget beskedne  

 modsatrettede  

 provenustørrelser.
 Gennemførelse af lovforslaget vil medføre udgifter til  

 systemudvikling i SKAT på 955.000 kr. i 2007.
7. Økonomiske og administrative konsekvenser  

 for erhvervslivet Lovforslaget medfører ingen økonomiske eller administrative  

 konsekvenser for erhvervslivet.
8. Administrative konsekvenser for borgerne Lovforslaget skønnes ikke at have administrative konsekvenser  

 for borgerne.
9. Miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
11. Høring Ud over i ministerier har lovforslaget været i høring i  

 Advokatrådet, Dansk Told- og Skatteforbund, Den Danske Dommerforening,  

 Dommerfuldmægtigforeningen, Domstolsstyrelsen, HK, SKAT og  

 Skatterevisorforeningen.
 I bilag 1 til lovforslaget kommenteres de høringssvar, som  

 Skatteministeriet havde modtaget fra ovennævnte organisationer m.v. ved  

 høringsfristens afslutning.
12. Sammenfatning af lovforslagets økonomiske  

 og administrative konsekvenser Positive konsekvenser Negative konsekvenser Økonomiske konsekvenser for stat, kommuner og regioner Ingen Ingen Administrative konsekvenser for stat, kommuner og regioner Udgifter til systemudvikling i SKAT på 955.000 kr.
Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter.
Bemærkninger til de enkelte bestemmelser Til § 1 Efter gældende regler foretages der for dødsåret to  

 skatteansættelser: én af den efterlevende ægtefælles indkomst, herunder  

 medregnet  

 det udleverede bos indkomst i perioden fra dødsfaldet til indkomstårets  

 udløb,  

 og én af afdødes indkomst i perioden fra indkomstårets begyndelse og frem til  

 dødsfaldet.
Der beregnes herefter skat på grundlag af skatteansættelserne.  

 Ved  

 sidstnævnte skatteansættelse sker der omregning til helårsindkomst, og der  

 beregnes en helårsskat, som nedsættes forholdsmæssigt.
Ved begge  

 skatteberegninger anvendes den efterlevende ægtefælles kommune- og  

 kirkeskatteprocenter.
Den efterlevende ægtefælle hæfter for begge  

 skattebeløb,  

 mens afdøde ikke er skattepligtig i dødsåret.
Det foreslås, at beregningsprincipperne ændres, således at  

 man fremover ved beregning af skat på grundlag af skatteansættelsen af afdøde  

 anvender afdødes kommune- og kirkeskatteprocent.
Ved beregning af skat på  

 grundlag af skatteansættelsen af den efterlevende ægtefælle anvendes som  

 hidtil  

 dennes kommune- og kirkeskatteprocenter.
Den efterlevende ægtefælle hæfter  

 som  

 hidtil for begge skattebeløb.
Til § 2 Det foreslås i  

  

 stk. 1  

  

 , at loven træder i kraft  

 den 1. april 2007.
Det foreslås i  

  

 stk. 2  

  

 , at loven skal have  

 virkning for indkomståret 2008 og følgende indkomstår.
Dermed følges  

 hovedreglen på indkomstskatteområdet om, at ændringer, der vedrører  

 skatteberegningen i et indkomstår, følger opdelingen i indkomstår.
Herved  

 undgås komplicerede tekniske, administrative og forståelsesmæssige problemer,  

 der er knyttet til ændring af beregningsregler i løbet af et indkomstår.
Forslaget indebærer for det flertal af skatteydere, som har  

 kalenderåret som indkomstår, at de nye regler har virkning for dødsfald, der  

 sker den 1. januar 2008 og senere.
For skatteydere, der har et indkomstår,  

 der  

 påbegyndes før den 1. januar, har de nye regler imidlertid også virkning,  

 hvis  

 dødsfaldet indtræffer i 2007, men efter påbegyndelsen af indkomståret 2008.  

 For  

 skatteydere, der har et indkomstår, der påbegyndes efter den 1. januar, har  

 de  

 nye regler derimod ikke virkning, hvis dødsfaldet indtræffer i 2008 før  

 påbegyndelsen af indkomståret 2008.
Det bemærkes, at samlevende ægtefæller ifølge  

 kildeskatteloven skal have samme indkomstår.
Har de ikke samme indkomstår ved  

 ægteskabets indgåelse, skal en af dem straks i det indkomstår, hvori  

 ægteskabet  

 er indgået, ændre sit indkomstår, så det bliver sammenfaldende med den anden  

 ægtefælles indkomstår.
Gør ægtefællerne ikke det, bestemmer SKAT, hvilket  

 indkomstår ægtefællerne fremover skal anvende.
Bilag 1 Oversigt over modtagne høringssvar Organisation/myndighed Bemærkninger i høringssvar Kommentarer Advokatrådet Har ingen bemærkninger.
Dansk Told- og Skatteforbund Har ingen bemærkninger.
Den Danske Dommerforening Har ikke afgivet bemærkninger.
Dommerfuldmægtigforeningen Har ikke afgivet bemærkninger.
Domstolsstyrelsen Har ingen bemærkninger.
HK Har ikke afgivet bemærkninger.
SKAT Har ingen bemærkninger.
Skatterevisorforeningen Har ingen bemærkninger.
Bilag 2 Lovforslaget sammenholdt med gældende ret Gældende formulering Lovforslaget Forslag til Lov om ændring af dødsboskatteloven  

  

 (Ændrede beskatningsregler for uskiftet bo m.v.) § 1 I lov om beskatning ved dødsfald (dødsboskatteloven), jf.  

 lovbekendtgørelse nr. 908 af 28. august 2006, som ændret ved § 2 i lov  

 nr. 1580 af 20. december 2006, foretages følgende ændring:
§ 63.  

  

 Ved beregning af den efterlevende ægtefælles  

 indkomstskatter for det indkomstår, hvori dødsfaldet er sket, foretages dels  

 en skatteansættelse af afdødes indkomst og dels en skatteansættelse af den  

 efterlevende ægtefælles indkomst.
Der beregnes indkomstskat på grundlag af  

 hver af de to ansættelser, idet den kommunale indkomstskat mv. beregnes med  

 de procenter, der gælder for den efterlevende ægtefælle.
Den efterlevende  

 ægtefælle svarer herefter skat med summen af de beregnede skattebeløb.
- - - 1.  


  

 § 63, stk. 1, 2. pkt.  

  

 ,  

 affattes således:
