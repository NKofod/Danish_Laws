Skriftlig fremsættelse (20. januar 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om  

 ændring af pensionsbeskatningsloven. (Kapitalpension  for invalide og  

 sygdomsramte m.v.).
(Lovforslag nr.
L 168).
 Lovforslaget har som hovedformål at udvide reglerne  

 om, hvornår kapitalpension kan afgiftsberigtiges med kun 40 pct. (mod  

 som udgangspunkt 60 pct.), når kapitalpensionen udbetales pga.  

 invaliditet eller livstruende sygdom.
Det foreslås for det første, at der  

 åbnes mulighed for, at personer, der kan dokumentere, at de lider af en  

 livstruende sygdom, skal betale en afgift på 40 pct., når de  

 ophæver kapitalpension eller får udbetalt supplerende  

 éngangsydelse fra en pensionskasse på grund af sygdommen.
Der  

 åbnes endvidere mulighed for, at der kan aftales udbetaling pga.  

 livstruende sygdom som et led i vilkårene for sådanne  

 pensionsaftaler.
Efter de gældende regler skal der betales 60 pct. i  

 afgift, når kapitalpension ophæves pga. livstruende sygdom.
Der  

 er ingen mulighed for at nedsætte afgiften til 40 pct., hvilket blev  

 kritiseret i forrige folketingssamling, hvor jeg lovede at overveje, om det  

 var muligt at ændre reglerne.
For det andet foreslås der ændringer i  

 reglerne om afgiftsberigtigelse i forbindelse med invaliditet.
Det  

 foreslås således, at hvis kapitalpensionsordningen er oprettet  

 før invaliditetens indtræden, skal afgiftssatsen være  

 på 40 pct., selv om der er indbetalt til ordningen efter invaliditetens  

 indtræden.
Efter de gældende regler er afgiftssatsen på 60  

 pct. i disse tilfælde.
Det foreslås også, at man ved invaliditet  

 eller livtruende sygdom skal kunne opdele sin kapitalpensionsopsparing i  

 én del, der ønskes udbetalt straks, og én del, der  

 ønskes udbetalt  ved den normale pensionsalder (60-70 år),  

 således at der betales 40 pct. i afgift begge gange.
Efter de  

 gældende regler skal der betales 60 pct. i afgift, hvis personen kun  

 ønsker at få udbetalt dele af sine kapitalpensionsmidler pga.  

 invaliditet, og 60 pct. i afgift ved enhver udbetaling pga. livstruende  

 sygdom.
 Endvidere foreslås det, at der skal indføres  

 mulighed for at tegne invalidesumsforsikring i forbindelse med en  

 ratepensionsordning på samme måde som det i dag er muligt at  

 tegne invalidesumsforsikring i forbindelse med en kapitalpensionsordning.  

 Forslaget har til formål at forøge interessen for at oprette  

 ratepensionsordninger.
Lovforslagets enkelte elementer har begrænsede og  

 modsat rettede provenumæssige konsekvenser.
Alt i alt skønnes  

 lovforslaget at være provenuneutralt.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
