Nr LSF 55 Forslag til Lov om ophævelse af lov om butikstid (Afskaffelse af  

 lukkeloven) Fremsat af Pia Kjærsgaard (FP) Kim Behnke (FP) Kirsten Jacobsen (FP)  

 Annette Just (FP) den 22. oktober 1991 Lov om butikstid, jf. lovbekendtgørelse nr. 558 af 18. august 1989, ophæves med virkning fra 1. januar 1992.
Bemærkninger til lovforslaget Den nuværende lovgivning om butiksåbningstid bygger i det væsentlige på  

 flertalsindstillingen i lukkelovskommissionens betænkning nr. 735 af 1975.  

 Kommissionsbetænkningen tog sit udgangspunkt i en række undersøgelser, som  

 blev gennemført ved forskningsinstitutioner m.fl., herunder bl.a.  

 undersøgelser af udvalgte butikkers belastning i henseende til kundebesøg og  

 omsætning, forbrugerønsker, turisternes behov, prisdannelsesforløb ved  

 ændringer i butikstid, virkninger på trivsel og arbejdstid for  

 personalegrupper m.v.
 Der var i lukkelovskommissionen stærkt divergerende opfattelser af,  

 hvordan lukkelovgivningen burde udformes, men dog en generel frygt for, at  

 ophævelse eller væsentlig liberalisering af lovgivningen over et kort åremål  

 ville forstærke den strukturelle udvikling inden for detailhandelen med deraf  

 følgende utilsigtede og uhensigtsmæssige økonomiske og sociale virkninger  

 både for indehavere og for forbrugere.
 På baggrund af lukkelovskommissionens indstilling vedtog Folketinget den  

 nuværende hovedlov fra 1976, der indførte sondringen mellem almindelig  

 butikstid på hverdage fra kl. 6.00-17.30, og lørdage fra 6.00-12.00. Senere -  

 efter et kommissionsarbejde i 1986-87 - ændredes loven ved udvidelse af den  

 supplerende åbningstid fra 6 til 10 timer ugentligt.
Fælles for arbejdet i de to kommissioner har været ønsket om at opretholde  

 en stærkt restriktiv lukkelovgivning og en tro på, at statsmagten er bedre  

 egnet til at fastsætte åbnings- og lukketider end de enkelte erhverv og den  

 enkelte erhvervsdrivende.
Denne holdning er ikke i overensstemmelse med de  

 faktiske nutidige samfundsforhold, men er udtryk for en forældet og dogmatisk  

 tankegang.
 De undersøgelser, der har været lagt til grund for  

 kommissionsbetænkningerne og lovgivningen, har da også vist sig på væsentlige  

 punkter at føre til urigtige følgeslutninger, hvilket bl.a. ses af, at det  

 ikke ved lovrestriktioner har været muligt at forhindre butiksdød i de  

 traditionelle detailhandelsområder og samtidig vækst omkring nye  

 indkøbscentre.
 I denne forbindelse kan nævnes, at der i Sverige er etableret mere end  

 2.000 nye nærbutikker efter ophævelsen af den svenske lukkelov.
 I øvrigt viser en her i landet foretaget Vilstrup-analyse, at 25 pct. af  

 den danske befolkning ville handle mere lokalt, hvis lukkeloven blev  

 afskaffet, og kun 1 pct. ville handle mindre lokalt.
Problemets kerne er, at behovet for overhovedet at opretholde regler på  

 dette område ikke er til stede.
Regler om butikslukketid havde for omkring  

 hundrede år siden det formål at indføre en maksimal arbejdsdag inden for  

 handelsfagene, der organisatorisk var svagere stillet end andre faggrupper.  

 Den første danske lukkelov af 1904 bestemte, at butikker ikke måtte holde  

 åbent på søn- og helligdage, og i 1908 bestemtes det, at der i ugens første  

 fem dage skulle lukkes kl. 8 om aftenen og om lørdagen kl. 11 om aftenen.  

 Senere er lovgivningen ændret mange gange, men problemet er ikke i dag  

 lovgivningens indhold, men dens blotte eksistens.
Forslagsstillerne mener, at dansk detailhandel, herunder de berørte  

 medarbejdergrupper, såvel som butiksindehavere er bedst tjent med at kaste de  

 lænker af sig, som loven repræsenterer.
Kun ved en fuldstændig ophævelse af  

 loven kan der opnås en frigørelse af de markedskræfter, der kan sikre en sund  

 og naturlig udvikling igennem et samspil mellem butikserhvervet som udbydere  

 og forbrugerne som efterspørgere.
Sammenfattende mener forslagsstillerne, at tiden for længst er løbet fra  

 lukkelovgivningen.
På dette - som på andre områder - kræver  

 samfundsudviklingen, at lovgivningsmæssige indgreb, der er historisk  

 betinget, afvikles.
Forslagsstillerne mener, at det frie marked selv kan regulere det behov,  

 der eventuelt måtte være for at fastsætte rammer for detailhandelens  

 åbningstider.
Det vil herved blive forbrugernes ønsker og behov, der reelt  

 styrer butikkernes åbnings- og lukketider.
Ved den seneste ændring af lov om butikstid i 1989, jf.
Folketingstidende  

 1988-89, forhandlingerne sp. 6375, 6881, 9507 og 10317, samt tillæg A sp.  

 4865, tillæg B sp. 1305 og tillæg C sp. 1029, stillede Fremskridtspartiet  

 forslag om, at loven skulle tages op til revision efter fire år.
Forslaget  

 herom blev forkastet af de øvrige partier, men udviklingen i mellemtiden -  

 herunder såvel de generelle tendenser inden for detailhandelen som de forsøg,  

 der med hjemmel i lov om frikommuner er gennemført, taler for, at der nu  

 tages skridt til en definitiv afskaffelse af lovregulering på dette område.
At Fremskridtspartiet ikke står alene med denne opfattelse, fremgår mere  

 og mere tydeligt af den offentlige debat.
Senest har De Samvirkende  

 Købmandsforeninger (DSK) givet udtryk for ønsker om afskaffelse af  

 lukkeloven, og også Forbrugerrådet har i bladet Tænk, nr. 8, 1991, udtrykt  

 synspunkter, der ligger ganske på linie med Fremskridtspartiets.
Derimod har Fremskridtspartiet indtil nu været det eneste politiske parti,  

 der aktivt har arbejdet for ophævelse af lukkeloven.
Fremskridtspartiet  

 hilser med glæde, at kravet om fjernelse af offentlige restriktioner på dette  

 område nu deles af stadig bredere kredse uden for Folketinget, og det er  

 forslagsstillernes håb, at Folketingets øvrige partier vil indse, at tiden nu  

 er moden til at fjerne dette levn fra en tidsepoke, hvor offentlig styring  

 var et nøgleord på næsten alle lovgivningsområder.
Nærværende forslag er indeholdt i Fremskridtspartiets lovkatalog 1991-92,  

 udgivet af Fremskridtspartiets folketingsgruppe oktober 1991, forslag nr. 84.  

 (Beklageligvis har Fremskridtspartiet ikke kunnet få tildelt ISBN-nummer til  

 sit lovkatalog, idet administrationen af ISBN-systemet i Danmark varetages af  

 den offentligt ejede Bibliotekscentralen A/S, der for tiden er under  

 konkursbehandling, hvorfor administrationen af ISBN-systemet her i landet er  

 brudt sammen.
Under forudsætning af, at ISBN-systemet retableres inden 1.  

 behandling af dette lovforslag, vil ISBN-nummeret blive oplyst ved denne  

 lejlighed).
Efter 2. behandling den 12. marts 1992 Lov om butikstid, jf. lovbekendtgørelse nr. 558 af 18. august 1989, ophæves med virkning fra 1. juli 1993.
