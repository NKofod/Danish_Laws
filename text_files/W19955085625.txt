Konkurrenceankenævnet har stadfæstet Konkurrencerådets påbud efter  

 konkurrencelovens § 12, stk. 1, til deltagerne i en lokal aftale i  

 Gentofteområdet, om at ophæve de til Konkurrencerådet anmeldte vejledende  

 salærtakster for ejendomsformidleres medvirken ved køb og salg af fast  

 ejendom i Gentofte Kommune.
Ankenævnet fandt, at lokale aftaler om vejledende  

 salærtakster i princippet må antages at kunne medføre samme skadelige  

 virkninger for konkurrencen som de tidligere landssalærtakster.
Dette forhold  

 forstærkes, i det omfang ejendomsmæglerfirmaer med tilknytning til  

 landsdækkende ejendomsmæglersammenslutninger er parter i de lokale  

 salæraftaler.
 På den baggrund fandt ankenævnet, at Rådet gennem en  

 spørgeskemaundersøgelse og gennem indhentet statistisk materiale har  

 foretaget de fornødne undersøgelser til godtgørelse af ejendomsformidlernes  

 markedsdominans i lokalområdet Gentofte Kommune, at sådan dominans utvivlsom  

 foreligger samt at lokalftalen har de i konkurrencelovens § 11 nævnte  

 skadelige virkninger for konkurrencen.
År 1995, den 7. juli afsagde Konkurrenceankenævnet i sagen j.nr.  

 94-65.056, Ejendomsmæglere i Gentofte ctr.
Konkurrencerådet sålydende:
K E N D E L S E 1. Ved skrivelse af 5. oktober 1994 har advokat Per Håkon Schmidt på vegne  

 ejendomsmæglerne Lisbeth Koch-Weinreich/EDB Mæglerne, Peter Jarlby/Scheel og  

 Orloff, Peter Norvig/Nybolig, Kenneth Nielsen/Realgruppen, Jesper Munch/Home,  

 Mette Lykken/Home, Tage Hjort/Hjort Gentofte, Keld Kristensen/Dan Bolig, Tom  

 Junager og Jan Fog, alle Gentofte Kommune, klaget over et af Konkurrencerådet  

 den 8. september 1994 i henhold til konkurrencelovens § 12, stk. 1, udstedt  

 påbud om ophævelse af anmeldte vejledende salærtakster gældende for  

 ejendomsformidling i Gentofte Kommune.
 Klagerne har principalt påstået påbuddet ophævet og har subsidiært påstået  

 sagen tilbagesendt Konkurrencerådet til fortsat behandling.
 Konkurrencerådet har påstået afgørelsen stadfæstet.
 Ankenævnet har den 1. november 1994 afslået at tillægge klagen opsættende  

 virkning.
 Sagen har været mundtligt forhandlet.
 2. Konkurrencerådets afgørelse er sålydende:
 »Ved brev af 15. juni 1994 blev Konkurrencerådets afgørelse i sagen  

 vedrørende de lokale takstaftaler på ejendomsformidlingsområdet meddelt Dem.
 Konkurrencerådet fandt, at de, i henhold til konkurrencelovens § 5,  

 anmeldte vejledende salærtakster for ejendomsformidleres medvirken ved køb og  

 salg af fast ejendom i Gentofte kommune medfører eller vil kunne medføre de i  

 konkurrencelovens § 11 nævnte skadelige virkninger.
I den anledning blev der den 22. august 1994, i henhold til lovens § 11,  

 afholdt forhandling med henblik på at søge de skadelige virkninger af de  

 vejledende salærtakster bragt til ophør.
Referatet af forhandlingen blev  

 fremsendt til Dem ved brev af 24. august 1994.
Ved forhandlingen fremkom der ikke nogen forslag, der kunne bringe  

 aftalens skadelige virkninger til ophør.
Derfor blev det meddelt at aftalen  

 herefter ville blive behandlet af Konkurrencerådet i henhold til lovens § 12,  

 med henblik på at udstede påbud om ophævelse af aftalen.
Man skal herefter meddele Dem, at Konkurrencerådets forretningsudvalg har  

 besluttet, at udstede påbud, i henhold til konkurrencelovens § 12, stk. 1, om  

 ophævelse af de anmeldte vejledende salærtakster for ejendomsformidleres  

 medvirken ved køb og salg af fast ejendom i Gentofte kommune.
Påbudet skal  

 være efterkommet inden udgangen af september måned 1994.
 Herved er lagt til grund, at de skadelige virkninger, som Konkurrencerådet  

 fandt ved behandlingen af sagen den 15. juni 1994, ikke er bragt til ophør.
 Det forudsættes herefter at den enkelte virksomhed efter den 1. oktober  

 1994 fastsætter egne priser ud fra egne omkostningsforhold og egen vurdering  

 af markedssituationen. . . . ».
 3. Baggrunden for sagen.
I 1992 foretog Konkurrencerådet en konkurrenceretlig vurdering af Dansk  

 Ejendoms-mæglerforenings vejledende takstsystem.
Det var rådets opfattelse,  

 at takstsystemet medførte en normering af prisdannelsen.
Rådets forhandlinger  

 med foreningen førte til, at denne medio december 1992 ophørte med at udsende  

 vejledende salærtakster.
Rådet iværksatte herefter i november 1993 en undersøgelse af 25 lokale  

 aftaler om vejledende salærer, som fortsat var anmeldt.
Der blev udsendt et  

 spørgeskema til deltagerne i aftalerne.
Undersøgelsen blev begrænset til kun  

 at omfatte salærberegning for salg i fri handel af parcelhuse,  

 ejerlejligheder og fritidshuse.
Det havde dog ikke været muligt for rådet præcist at afgrænse det  

 relevante geografiske marked, hvilket var tilfældet i bl.a.
Gentofte.
Da  

 rådet fandt, at aftalen om ejendomsformidling i Gentofte Kommune medfører  

 eller vil kunne medføre de i konkurrencelovens § 11 nævnte skadelige  

 virkninger, indkaldte rådet ved den under pkt. 2 nævnte skrivelse af 15. juni  

 1994 til møde med de ejendomsmæglere, der stod for anmeldelsen af  

 lokalaftalerne.
Det hedder i skrivelsen bl.a.:
»De lokale vejledende salæraftaler blokerer for en udvikling, hvor  

 den enkelte ejendomsformidler motiveres til at fastsætte salærer ud fra egne  

 omkostningsforhold og egen vurdering af markedsforholdene.
Derved hæmmes en  

 effektivitetsbaseret udvikling af erhvervsstrukturen inden for  

 ejendomsformidlingsområdet, hvor de ejendomsformidlere, der er mest  

 effektive, fortrænger de mindre effektive fra markedet.
Dette skyldes, at de  

 forskelle, der er i henseende til omkostningsforhold og andre forhold af  

 betydning for effektiviteten, ikke slår igennem ved prisfastsættelsen.  

 Kunderne får herved ikke de signaler, der er nødvendige for at træffe de  

 valg, der fører mod større effektivitet.« 4. Klagernes argumentation Klagerne har anført, at rådet har tilsidesat afgørende forvaltningsretlige  

 garantier, som klagerne har krav på, hvilket har ført til et urigtigt  

 resultat.
Rådet har således ikke i tilstrækkeligt omfang undersøgt, om klagerne på  

 det aktuelle marked har den fornødne dominerende indflydelse.
Markedet er  

 heller ikke geografisk afgrænset på korrekt vis.
Afgørelsen bygger derfor  

 ikke på et sagligt grundlag.
Ved udsendelse af spørgeskemaet til klagerne anførte rådet ikke, hvad  

 dette skulle anvendes til.
Det fremgik heller ikke, at undersøgelsen kun  

 skulle vedrøre frit salg.
Den geografiske afgrænsning var ikke nærmere  

 angivet, hvilket førte til, at klagerne også har opgivet tal for salg uden  

 for den af rådet foretagne geografiske afgrænsning.
Konkurrencerådets oplysninger stammer fra Told og Skat.
Rådet er nået frem  

 til, at i Nordre Skyldkreds solgtes i alt i frit salg i 1993 ca. 2.760  

 ejendomme.
Knap 65% heraf eller ca. 1.800 ejendomme er solgt i  

 vurderingskredsene Gentofte, Hellerup, Ordrup, Gladsaxe, Søborg og Lyngby.  

 Klagernes salg er ca. 1.000, hvilket resulterer i en anført markedsandel på  

 55%.
Klagernes salg er imidlertid meget lavere.
Ejendomme solgt uden for Nordre  

 Skyldkreds skal trækkes fra.
Hertil kommer andre justeringer, som fører til,  

 at klagernes salg i stedet må opgøres til ca. 841 ejendomme inden for Nordre  

 Skyldkreds, hvilket udgør en markedsandel på 30%. Muligvis kan andelen vise  

 sig kun at udgøre 10-12%. Klagerne kan således fejlagtigt i deres opgivelse  

 have medregnet familiesalg, mageskifte m.v.
 Sagen bør derfor tilbagesendes Konkurrencerådet med henblik på fornyet  

 indhentelse af oplysninger, idet der er tale om en betydelig retsusikkerhed  

 for klagerne, som ikke var opmærksomme på den opdeling, som Konkurrencerådet  

 havde foretaget, og ej heller svarede i overensstemmelse hermed, fordi dette  

 ikke fremgik af spørgeskemaet.
 Konkurrencerådets afgørelse er truffet i strid med forvaltningslovens §  

 19. Klagerne har heller ikke under de forhandlinger, der har været ført med  

 rådet i henhold til konkurrencelovens § 11, kendt rådets grundlag.
 Det hedder således i »Forvaltningsret, Sagsbehandling« af Carl  

 Aage Nørgaard og Jens Garde s. 253:
»Fejl i forbindelse med sagens forberedelse kan medføre ugyldighed,  

 enten fordi en bestemt forskrift vedrørende forberedelsen er overtrådt, eller  

 fordi myndigheden ikke har oplyst sagen tilstrækkeligt, . . . » Rådets afgørelse udspringer af en generel undersøgelse med udgangspunkt i,  

 at lokalaftaler er skadelige for konkurrencen.
I den forbindelse har rådet  

 ikke nærmere undersøgt markedet i Gentofte Kommune.
Der er derfor ikke  

 foretaget den nødvendige selvstændige undersøgelse af dette særlige marked,  

 hvor klagerne ikke har dominerende indflydelse.
Konkurrencerådets generelle  

 politik har ledt til en forhastet ophævelse, uden at den fornødne  

 dokumentation for aftalens reelle eller potentielle skadelige virkninger var  

 til stede.
Der er tale om en alvorlig sagsbehandlingsfejl, fordi afgørelsen  

 under alle omstændigheder fremstår som uklar og uigennemskuelig for klagerne  

 uden nærmere konkrete oplysninger om, hvorledes det geografiske område er  

 afgrænset.
Der er så rigeligt med andre muligheder for mæglerbistand i lokalområdet,  

 at klagerne ikke kan anses at udøve dominerende indflydelse hverken aktuelt  

 eller potentielt.
Klagernes oprindelige anmeldelse af aftalen beror heller  

 ikke på kendskab til eller på nogen fortolkning af konkurrencelovens § 5, men  

 skyldes alene, at man havde fået oplyst, at en aftale skulle anmeldes.
 Til grund for den trufne afgørelse ligger en forudsætning om, at der  

 foreligger en væsentlig konkurrencehindring som følge af den mellem klagerne  

 indgåede prisaftale, herunder at klagerne indtager en dominerende stilling på  

 markedet i Gentofte.
Mellem klagerne indbyrdes foregår der imidlertid en meget aktiv og  

 effektiv konkurrence på ydelserne.
I den relation er det imidlertid  

 urealistisk at forestille sig, at en ensartet prisfastsættelse på en type  

 standardejendomme som f.eks. parcelhuse og villaer skulle være et afgørende  

 konkurrenceparameter i forhold til kunderne.
På et område, der som ejendomsformidling i mange år har været præget af  

 fastprisaftaler, er den konkurrencemæssige relation derimod baseret på  

 personkendskab og omdømme i kundekredsen, effektivitet og gennemslagskraft på  

 markedet og personlige anbefalinger.
Som følge heraf markedsfører klagerne  

 sig også forskelligt og selvstændigt.
Nogle af klagerne anvender ikke særskilt markedsføringsmateriale og er  

 derfor henvist til personlige referencer og til den annoncering, som  

 gennemføres i forbindelse med salg af enkelte ejendomme.
Andre anvender i  

 meget vidt omfang markedsføringsmateriale direkte over for kunderne.
Allerede som følge af sammensætningen af klagernes kreds og den indbyrdes  

 aktive konkurrence er der tale om en aftale, der ikke hæmmer en  

 effektivitetsbaseret udvikling af erhvervsstrukturen.
Prisfastsættelsen i  

 relation til den ydelse, der leveres, er af så relativt underordnet betydning  

 for kunderne, at den markedsføring, som i øvrigt finder sted fra klagernes  

 side, i fuldt tilstrækkeligt omfang giver kunderne de signaler, der er  

 nødvendige for, at kunderne kan træffe deres valg af ejendomsmægler.
 Aftalerne har endvidere været omtalt i medierne i så betydeligt omfang, at  

 de potentielle kunder er bekendt med aftalernes eksistens.
 Hertil kommer, at der i Gentofte Kommune i lokaltelefonbogen findes  

 omkring 20 mæglere, som ikke er med i aftalerne, og som kunderne kan gå til,  

 såfremt prisparameteret har afgørende indflydelse på deres valg af mægler.
 Med baggrund i dels det betydelige antal mæglere, der findes i kommunen  

 uden for klagernes kreds, dels antallet af mæglere uden for kommunen, som  

 sælger ejendomme i Gentofte Kommune, er der et fuldt tilstrækkeligt antal  

 udbydere af tilsvarende ydelser, som kan sikre en effektiv  

 konkurrenceudvikling uanset den mellem klagerne indgåede aftale.
Aftalen indeholder ikke sanktioner for overtrædelse.
Andre  

 konkurrenceparametre end prisen er fuldt tilstrækkelige til at opretholde en  

 aktiv og effektiv konkurrence mellem klagerne indbyrdes og over for øvrige  

 mæglere.
Det gælder for de fleste liberale erhverv, at prisen for ydelsen er af  

 mere underordnet betydning i forhold til sikkerheden for ydelsens korrekte  

 udførelse og tilliden til den antagne person.
Konkurrencerådet lægger derfor  

 al for stor vægt på prisen på ydelsen.
Sikkerhed er langt vigtigere for  

 kunden.
Der er derfor grund til at anlægge en langt mere forsigtig holdning  

 over for indgreb mod aftaler mellem mæglervirksomheder, når alle andre  

 konkurrenceparametre end prisen er frie og effektive.
 I en artikel fra »Børsen« den 25. november 1994 hedder det  

 således bl.a.:
»Der er mange andre måder at spare på, når man skifter hus eller  

 lejlighed.
Umiddelbart springer det mange hussælgere i øjnene, at de åbenbart  

 kan spare 10 - 20.000 kr. i mæglersalær ved at gå til en discount  

 ejendomsmægler.
Her skal man være meget varsom.
Der er udpræget klasseforskel  

 i ejendomsmæglerbranchen.
En discountmælger dukkede op til vurderingsmødet et  

 kvarter for sent, i upudsede sko, med en svag spiritusånde og med behov for  

 at svare sin bærbare telefon under mødet.
Sælger bør spørge sig, om han selv  

 ville købe et hus af den mægler.
Når man vælger mægler, bør man også huske,  

 at 1. klasses mæglerkæderne er i stand til at give bindende fastkursbud på de  

 sælgerpantebreve, man modtager.
Der er risiko ved at behold disse selv.« Det er en kendsgerning, at prisen for mæglerydelser ikke er blevet  

 billigere siden ophævelsen af de landsdækkende takster, hvilket også viser  

 markedets relative ufølsomhed over for prisstigninger.
 Advokaterne har i øvrigt lavet lignende lokalaftaler, som rådet ikke har  

 undersøgt.
Den omstilling på ejendomsmarkedet, som fortsat må finde sted efter den  

 ændrede lovgivning for boligformidling, og det forhold, at de vejledende  

 takster fra Dansk Ejendomsmæglerforening ophørte for knapt 2 år siden, gør en  

 vis tilbageholdenhed fra Konkurrencerådets side rimelig og påkrævet i en  

 periode.
Dette taler også for, at ikke samtlige aftaler ophæves, men at man i  

 stedet lader markedet udvikle og indrette sig uden alt for omfattende  

 indgreb.
5. Konkurrencerådets argumentation Konkurrencerådet har anført, at klagerne utvivlsomt indtager en  

 dominerende indflydelse på markedet, der er ejendomsformidling i Gentofte  

 Kommune.
Ved vurderingen af, om en aftale udøver eller vil kunne udøve den i  

 konkurrencelovens § 5 nævnte dominerende indflydelse, indgår en række  

 forhold.
Markedsandelens størrelse er i denne sammenhæng kun et ud af flere  

 forhold, som indgår i en sådan vurdering, og dette gælder, uanset om der er  

 tale om en landsdækkende aftale eller en aftale dækkende et lokalt område.  

 Andre forhold kan være antallet af udbydere og deres relative størrelse,  

 virksomhedsrelaterede forhold så som kapitalstyrke, omsætning m.v.,  

 markedsadfærden, herunder tilstedeværelsen af konkurrence-begrænsninger.
 Ved vurderingen må også inddrages det forhold, at flere af klagerne er  

 tilknyttet eller deltager i større landsdækkende ejendomsmæglerkæder, der med  

 en markedsandel på 75-80% har en helt dominerende indflydelse på markedet for  

 ejendomsformidling.
Konkurrencerådet har foretaget en skønsmæssig beregning af markedsandelen,  

 da det ikke har været muligt præcist at afgrænse det relevante geografiske  

 marked.
Den nøjagtige markedsandel for klagerne kan naturligvis ikke  

 beregnes: men man kan i hvert fald ikke nå ned på 10%. Markedsandelen ligger  

 formentlig på 40-50%.
Markedet for formidling af ejerboliger i frit salg udgør et selvstændigt  

 marked.
Ejerboliger, der omsættes i »ikke frit salg«, er et andet  

 marked, der typisk er forbeholdt advokatmarkedet.
I dette marked medvirker  

 ejendomsmæglere ikke bortset fra de tilfælde, hvor en advokat rekvirerer en  

 ydelse fra en ejendomsmægler.
Ved denne opdeling er det muligt at sammenholde  

 undersøgelsens resultater med den officielle statistik.
Det er heller ikke muligt helt præcist at afgrænse det relevante  

 geografiske markedsområde, og spørgeskemaet indeholder derfor ikke dette  

 moment.
I det indsamlede materiale er ganske rigtigt ikke foretaget en  

 opsplitning af omsætningen på kommuner.
Dette skal ses i lyset af, at den  

 foretagne spørgeskemaundersøgelse har omfattet i alt 20 lokale aftaler, og at  

 kommunegrænser ikke nødvendigvis for alle de omhandlede lokalaftalers  

 vedkommende har kunnet anvendes til brug for afgrænsningen af det relevante  

 geografiske markedsområde.
Klagernes handelsområde skønnes at omfatte vurderingskredsene Gentofte,  

 Hellerup, Ordrup, Gladsaxe, Søborg og Lyngby i Københavns Amtskommunes Nordre  

 Skyldkreds.
Knap 65% af det samlede salg af parcelhuse i 1993 i Nordre  

 Skyldkreds sælges i disse vurderingskredse, jf.
Told & Skats opgørelser.  

 Det samlede antal solgte ejerboliger (parcelhuse, ejerlejligheder og  

 fritidshuse) viser, at der i frit salg i 1993 formidledes i alt 2760  

 ejerboliger i Nordre Skyldkreds.
Lægges den samme fordeling af salget af  

 ejerboliger til grund, fås et samlet salg af ejerboliger i aftaledeltagernes  

 handelsområde på knap 1800 ejerboliger. - Ved klagernes salg af 1000  

 ejerboliger i forhold til det skønnede samlede salg på 1800 fås en  

 markedsandel på ca. 55%.
Til det af klagerne påpegede om, at mæglersalærerne ikke er blevet lavere  

 siden ikraft-trædelsen af lov om omsætning af fast ejendom pr. 1. januar  

 1994, har rådet anført, at der med loven indførtes et »no cure, no  

 pay«-system i ejendomsmæglerbranchen.
Et sådant system vil i sig selv  

 medføre højere salærer.
Loven indeholder imidlertid en række  

 konkurrencefremmende elementer, som må forventes at ville medføre et  

 konkurrencepres på salærerne i nedadgående retning.
På samme måde må det  

 forventes, at ophævelsen af lokale prisbindinger vil føre til lavere salærer.
Rådet må afvise, at der ikke er tale om en aftale, der hæmmer  

 effektivitetsbaseret udvikling af erhvervsstrukturen, og at prisfastsættelsen  

 i relation til den ydelse, der leveres, er af relativt underordnet betydning,  

 således som klagerne har anført.
Der er tale om horisontale prisbindinger.  

 Herved bliver priskonkurrencen sat ud af kraft med de i lovens § 11 nævnte  

 skadelige virkninger for konkurrencen til følge.
I forbindelse hermed har  

 rådet henvist til sin publikation fra 1994, »Horisontale  

 Prisbindinger«.
Rådet kan heller ikke være enig med klagerne i, at det er et særkende for  

 de fleste liberale erhverv, at prisen for ydelsen er af mere underordnet  

 betydning i forhold til sikkerheden for ydelsens korrekte udførelse og  

 tilliden til den antagne person.
Konkurrenceankenævnet har da også i flere  

 kendelser fastslået, at de liberale erhverv ikke indtager nogen særstilling  

 ifølge konkurrenceloven, jf. således ankenævnets kendelser af 5. juli 1993  

 (j.nr. 92-31.254, Den Almindelige Danske Lægeforening ctr.
Konkurrencerådet)  

 og af 10. november 1994 (j.nr. 93-32.741, Det Danske Advokatsamfund ctr.  

 Konkurrencerådet).
 For så vidt angår de lokalaftaler, som advokaterne har indgået, er rådet  

 først senere blevet opmærksom herpå og vil nu tage kontakt til Advokatrådet  

 herom.
6. Ankenævnets bemærkninger I 1992 foranledigede Konkurrencerådet med klar hjemmel i konkurrencelovens  

 § 11, at Dansk Ejendomsmæglerforening ophørte med at udsende vejledende  

 landssalærtakster, og i fortsættelse heraf indledte rådet i 1993 undersøgelse  

 af et betydeligt antal lokale salæraftaler.
Sådanne lokale aftaler om vejledende salærtakster må i princippet antages  

 at kunne medføre samme skadelige virkninger for konkurrencen som de tidligere  

 landssalærtakster.
Dette forhold forstærkes, i det omfang  

 ejendomsmæglerfirmaer med tilknytning til landsdækkende  

 ejendomsmæglersammenslutninger er parter i de lokale salæraftaler.
 I hvert fald på denne baggrund finder ankenævnet, at rådet gennem  

 spørgeskemaundersøgelsen og det indhentede statistiske materiale har  

 foretaget de fornødne undersøgelser til godtgørelse af klagernes  

 markedsdominans i lokalområdet Gentofte Kommune, at sådan dominans utvivlsomt  

 foreligger, og at lokalaftalen har de i konkurrencelovens § 11 nævnte  

 skadelige virkninger for konkurrencen.
 Ankenævnet stadfæster herefter det påbud, som rådet i medfør af lovens §  

 12 har meddelt klagerne.
 Herefter bestemmes:
 Konkurrencerådets afgørelse af 8. september 1994 stadfæstes.
Christian Hjorth-Andersen Jens Fejø Poul Sørensen Udskriftens rigtighed bekræftes.
 Konkurrenceankenævnet, den 7. juli 1995.
Jens Denckert Sekr.
