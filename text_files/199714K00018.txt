Nr BTL 18 Betænkning over Forslag til lov om ændring af lov om gebyrer og morarenter  

 vedrørende visse ydelser, der opkræves eller inddrives af amtskommuner og  

 kommuner (Forhøjelse af gebyrmaksimum)   

 Nr L 18 1997-98. 1. samling Afgivet af Kommunaludvalget Afgivet: 19971202 Udvalget har behandlet lovforslaget i nogle møder.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Dansk Folkepartis  

 medlemmer af udvalget) lovforslaget til vedtagelse uændret.
Et mindretal inden for flertallet (Socialdemokratiets og Det Radikale  

 Venstres medlemmer af udvalget) finder, at det for at sikre den fornødne  

 effektivitet i inddrivelsen af fordringerne er påkrævet, at adgangen til at  

 opkræve det fulde gebyr allerede ved den første erindringsskrivelse  

 opretholdes.
Mindretallet bemærker, at det netop indgår i formålet med  

 gebyret at tilskynde til rettidig betaling, og at adgang til allerede i  

 forbindelse med den første ekspedition at pålægge et gebyr af en mærkbar  

 størrelse udgør et væsentligt element heri.
Loven giver mulighed for, at den  

 enkelte kommunalbestyrelse eller det enkelte amtsråd ved fastsættelsen af  

 gebyrer på de enkelte områder tager højde for, at det i visse tilfælde kan  

 være rimeligt, at gebyret fastsættes til et lavere beløb end lovens maksimum.  

 Derfor indstiller mindretallet SF's ændringsforslag til forkastelse.
Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med det stillede  

 ændringsforslag.
Hvis ændringsforslaget forkastes, vil mindretallet redegøre  

 for sin stilling til lovforslaget ved 3. behandling.
Mindretallet bemærker, at Socialistisk Folkeparti kan stemme for  

 stigningen af rykkergebyret, men mener, at dette skal følges op med, at der  

 forud for rykkerskrivelsen udsendes en erindringsskrivelse, hvor gebyret ikke  

 overstiger 50 kr.
SF mener, at det er urimeligt, at borgere skal betale et så  

 stort rykkergebyr som foreslået af indenrigsministeren uden først at blive  

 erindret derom.
Der er endvidere ofte tale om så små beløb, hvor et så stort  

 rykkergebyr ikke vil stå i forhold hertil.
Ændringsforslag Af et mindretal (SF):
Til § 1 1) Nr. 1 affattes således:
»1. I § 2, stk. 4, udgår »200 kr.«, og i  

 stedet indsættes: »250 kr., dog således, at der forinden udsendes en  

 erindringsskrivelse, for hvilken gebyret ikke overstiger 50 kr.«.' Bemærkninger Til nr. 1 Ved ændringen i 1994 af loven om gebyrer og morarenter vedrørende visse  

 ydelser, der opkræves eller inddrives af amtskommuner og kommuner, blev der  

 givet lovhjemmel til, at kommuner og amtskommuner kunne opkræve et  

 rykkergebyr på 200 kr., selv om dette beløb oversteg de faktiske udgifter i  

 forbindelse med udfærdigelse af en rykkerskrivelse.
Hensigten dengang var, at  

 kommunerne og amtskommunerne hurtigere kunne få inddrevet restancer.
Socialistisk Folkeparti stemte for ændringen af loven, men udtrykte  

 samtidig ønsket om, at det skulle sikres, at summen af gebyrer og morarenter  

 stod i et rimeligt forhold til restancen.
Dette sikrer hverken den nugældende  

 lov eller herværende lovforslag om ændring af loven.
I mange kommuner  

 udsendes der i dag rykkerskrivelser på 200 kr. selv på restancer, der er på  

 et mindre beløb.
Socialistisk Folkeparti kan stemme for en stigning af rykkergebyret fra  

 200 kr. til 250 kr., hvis dette følges op med, at der forud for  

 rykkerskrivelsen udsendes en erindringssskrivelse, hvor gebyret ikke  

 overstiger 50 kr. Årsagen til de fleste restancer, specielt de mindre, er  

 glemsomhed.
Det vil ikke være rimeligt, at borgerne skal betale et så stort  

 rykkergebyr uden først at blive erinderet herom.
Klaus Hækkerup (S) fmd . Erling Christensen (S) Poul Erik  

 Dyrlund (S) Holger Graversen (S) Ole Stavad (S) Kristen Touborg (SF) Dorit  

 Myltoft (RV) Lotte Henriksen (S) Villy Søvndal (SF) Else Winther Andersen (V)  

 Helge Sander (V) Mariann Fischer Boel (V) Jens Vibjerg (V) Pia  

 Christmas-Møller (KF) Christian O.
Aagaard (KF) Jens Jørgensen (KF) Poul  

 Nødgaard (DF) nfmd.
 Fremskridtspartiet, Enhedslisten og Centrum-Demokraterne havde ikke  

 medlemmer i udvalget.
