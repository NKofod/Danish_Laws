Skriftlig fremsættelse 26. april 2018 Christian Rabjerg Madsen (S):
 Herved tillader jeg mig for Folketinget at fremsætte:
 Forslag til lov om ændring af lov om godskørsel (Tilladelsesordning for varebiler).
(Lovforslag nr.
L 234) Formålet med lovforslaget er at etablere en tilladelsesordning for godskørsel for fremmed regning for varebiler eller vogntog med en samlet tilladt totalvægt, der overstiger 2.000 kg, som fragter gods med en samlet vægt på mere end 11 kg pr. stykgods.
Hensigten med forslaget er at bidrage til at bekæmpe sort arbejde, socialt bedrageri og illegal arbejdskraft samt at øge trafiksikkerheden.
Lovforslaget er en udmøntning af folketingsbeslutning af 31. maj 2016, hvor regeringen blev pålagt at fremsætte de nødvendige lovforslag og foretage de nødvendige ændringer af administrative forskrifter, så godskørsel for fremmed regning med varebiler omfattes af principperne i godskørselsloven (beslutningsforslag nr.
B 165, folketingsåret 2015-16).
Den 6. april 2018 sendte transport-, bygnings- og boligministeren et udkast til et lovforslag om en tilladelsesordning for varebiler til partierne bag beslutningsforslaget.
Ministeren oplyste samtidig, at regeringen ikke kan støtte lovforslaget.
Partierne bag beslutningsforslaget ønsker forsat et etablere en tilladelsesordning for godskørsel for fremmed regning for varebiler og fremsætter hermed lovforslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
