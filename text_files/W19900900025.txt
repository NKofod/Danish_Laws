Ophævet en beslutning, der samme dag var truffet af  

 bestyrelsen for et trafikselskab, om forflyttelse af en chauffør fra et  

 driftsområde til et andet driftsområde.
Henvist til, at en offentlig  

 myndighed ikke må afskedige en lønmodtager, fordi denne ikke er medlem af en  

 forening eller af en bestemt forening, jf. § 2 i lov nr. 285 af 9. juni 1982  

 om beskyttelse mod afskedigelse på grund af foreningsforhold.
En sådan  

 afskedigelse vil tillige være i strid med den i forvaltningsretten gældende  

 lighedsgrundsætning.
En forflyttelse af en medarbejder vil ligeledes kunne  

 være i stird med den almindeligt gældende lighedsgrundsætning, hvis  

 forflyttelsen er begrundet i, at den ansatte har udmeldt sig af en  

 fagforening, idet den ansattes organisationsmæssige tilhørsforhold er den  

 offentlige arbejdsgiver uvedkommende.
Efter Indenrigsminsteriets opfattelse  

 var bestyrelsens beslutning om at forflytte chaufføren begrundet i det  

 forhold, at den pågældende havde udmeldt sig af SiD og indmeldt sig i  

 Kristelig Fagforening.
Den ret, som trafikselskabet har til at lede og  

 fordele arbejdet, var herved benyttet til at varetage uvedkommende hensyn.  

 Indenrigsministeriet bemærkede i den forbindelse, at det forhold, at der ved  

 chaufførens fremmøde på sit hidtidige tjenestested var blevet iværksat  

 arbejdsnedlæggelser blandt chaufførerne, ikke medførte, at beslutningen om  

 forflyttelse var lovlig.
I skrivelsen af 19. december 1989 meddelte Indenrigsministeriet  

 Hovedstadsrådet, at tjenestefritagelsen og forflyttelsen af  

 HT-chauffør Thomas Jørgensen fra driftsområde Roskilde til driftsområde  

 Gladsaxe efter ministeriets opfattelse var ulovlig, idet HT's beslutning  

 herom var udtryk for en usaglig forskelsbehandling.
Ministeriet anmodede  

 derfor Hovedstadsrådet om at sørge for, at Thomas Jørgensen blev genindsat i  

 tjeneste i driftsområde Roskilde.
 I skrivelse af 28. december 1989 meddelte Hovedstadsrådet, at rådet som  

 følge af dets nedlæggelse pr. 1. januar 1990 havde fundet det rigtigst at  

 videresende sagen til bestyrelsen for HT, der fra 1. januar 1990 har det  

 overordnede ansvar for HT.
 I skrivelse af 15. januar 1990 har bestyrelsen for HT meddelt, at  

 bestyrelsen på baggrund af Indenrigsministeriets skrivelse af 19. december  

 1989 har bedt direktionen sørge for at Thomas Jørgensen genindsættes til  

 tjeneste i driftsområde Roskilde.
Efter at Thomas Jørgensen herefter den 15. januar 1990 igen er mødt til  

 tjeneste i Roskilde, har dette givet anledning til arbejdsnedlæggelser blandt  

 HT-chaufførerne.
På denne baggrund har bestyrelsen for HT på et møde den 17.  

 januar 1990 truffet beslutning om at forflytte Thomas Jørgensen til tjeneste  

 i driftsområde Gladsaxe, hvilket er meddelt Indenrigsminsiteriet med  

 skrivelse af samme dato.
 Indenrigsministeriet har rekvireret en udskrift af beslutningsprotokollen  

 vedrørende sagnes behandling på bestyrelsens møde den 17. januar 1990 samt  

 kopi af det mødemateriale, der har været fremlagt i forbindelse med sagens  

 behandling.
 I denne anledning skal Indenrigsministeriet meddele følgende:
 Efter § 12 i lov nr. 274 af 3. maj 1989 om Hovedstadsområdets kollektive  

 persontrafik, jf. § 61, stk. 1, i lov om kommunernes styrelse, jf.  

 lovbekendtgørelse nr. 539 af 3. august 1989, fører Indenrigsministeriet  

 tilsyn med, at Hovedstadsområdets Trafikselskab (HT) ikke handler i strid med  

 lovgivningen, herunder offentligretlige retsgrundsætninger.
Efter bestemmelsen i § 2 i lov nr. 285 af 9. juni 1982 om beskyttelse mod  

 afskedigelse på grund af foreningsforhold må en offentlig myndighed ikke  

 afskedige en lønmodtager, fordi denne ikke er medlem af en forening eller af  

 en bestemt forening.
En sådan afskedigelse vil tillige være i strid med den i  

 forvaltningsretten gældende lighedsgrundsætning.
 En forflyttelse af en medarbejder vil ligeledes kunne være i strid med den  

 almindeligt gældende lighedsgrundsætning, hvis forflyttelsen er begrundet i,  

 at den ansatte har udmeldt sig af en fagforening, idet den ansattes  

 organisationsmæssige tilhørsforhold er den offentlige arbejdsgiver  

 uvedkommende.
Efter Indenrigsministeriets opfattelse er den af bestyrelsen trufne  

 beslutning om at forflytte Thomas Jørgensen begrundet i det forhold, at han  

 har udmeldt sig af SiD og indmeldt sig i Kristelig Fagforening.
Den ret, som  

 HT har som arbejdsgiver til at lede og fordele arbejdet, er herved benyttet  

 til at varetage uvedkommende hensyn.
Det bemærkes herved, at det forhold, at der i forbindelse med den  

 pågældendes fremmøde på sit hidtidige tjenestested har været iværksat  

 arbejdsnedlæggelser blandt HT-chaufførerne, ikke medfører, at beslutningen om  

 forflyttelse er lovlig.
Arbejdsnedlæggelse i strid med arbejdsretlige regler  

 giver alene anledning til, at bestyrelsen skal tage initiativ til en  

 arbejdsretlig behandling heraf.
 På denne baggrund sætter Indenrigsministeriet hermed bestyrelsens  

 beslutning ud af kraft i medfør af § 12 i lov nr. 274 af 3. maj 1989 om  

 Hovedstadsområdets kollektive persontrafik, jf. § 61, stk. 1, i lov om  

 kommunernes styrelse, jf. lovbekendtgørelse nr. 539 af 3. august 1989. Det  

 forudsættes, at bestyrelsen, hvis den ulovlige beslutning allerede måtte være  

 meddelt Thomas Jørgensen, straks tilbagekalder beslutningen.
