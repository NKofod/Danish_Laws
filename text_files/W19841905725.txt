 Udtalt, at en kommune i et tilfælde, hvor en pensionist afgik ved  

 døden den 31. maj 1982, var berettiget til overfor ægtefællen eller boet at  

 rejse krav om tilbagebetaling af pensionen for juni måned.
(* 1) REDEGØRELSE FOR SAGEN:
 En folkepensionist afgik ved døden efter et færdselsuheld 2. pinsedag,  

 mandag den 31. maj 1982.
 Afdødes folkepension for juni måned var på grund af pinsen af kommunen  

 blevet anvist til afdødes pengeinstitut, fredag den 28. maj 1982, med  

 dispositionsret tirsdag den 1. juni 1982.
 Da meddelelse om dødsfaldet først tilgik kommunen efter dispositionsdagen,  

 og der derfor ikke havde været mulighed for at få pensionen tilbageført,  

 rejste kommunen krav overfor afdødes ægtefælle om tilbagebetaling af afdødes  

 pension for juni måned.
 AFGØRELSEN, DER KLAGES OVER:
 Amtsankenævnet tilsidesatte tilbagebetalingskravet, idet  

 dispositionsdatoen for juni måned efter nævnets opfattelse var den 28. maj  

 1982, således at beløbet, da pensionisten først var død efter denne dato,  

 måtte anses for indgået i boet.
 KLAGEN TIL ANKESTYRELSEN:
 Sagen blev indanket af kommunen, som anførte, at dispositionsdagen var den  

 1. juni 1982, at såvel pensionisten som pengeinstitut var orienteret herom,  

 at pensionisten rent faktisk heller ikke havde disponeret over pensionen, da  

 han døde, at pågældendes bo ikke havde været udlagt for  

 begravelsesomkostningerne, samt at der således ikke sås grundlag for at  

 antage, at den efterladte ægtefælle havde noget retligt krav på afdødes  

 folkepension for juni måned.
 LOVGRUNDLAG:
 Folkepensionslovens § 21.
 ANKESTYRELSENS AFGØRELSE:
 Ankestyrelsen fandt, at det af lovens § 21 følger, at retten til  

 folkepensionen først indtræder den 1. i en måned ved dagens begyndelse.
 Ankestyrelsen henviste til sikringsstyrelsens vejledning af 11. maj 1982  

 om dispensationsretten m.v., der navnlig tager sigte på de praktiske  

 muligheder for gennem pengeinstitutter at tilbageføre anvist pension.  

 Ankestyrelsen fandt ikke, at der af denne vejledning kunne udledes noget om,  

 at pensionen i tilfælde af pensionistens død efter dispositionsdatoen, men  

 før forfaldsdatoen, endeligt er overgået til afdødes bo med bortfald af  

 retten til at fordre beløbet tilbagebetalt.
 Ankestyrelsen var derfor enig med kommunen i, at kommunen var berettiget  

 til overfor ægtefællen eller boet at rejse krav om tilbagebetaling for juni  

 måned og i, at nævnet havde savnet grundlag for at ophæve kravet herom.
 Ankestyrelsen ændrede således nævnets afgørelse.
 (* 1) Afdødes enke har fået enkepension fra tidspunktet for ægtefællens  

 død.
