 Likvidationsprovenu, der blev udbetalt ad 2 gange efter at selskabet  

 var endelig opløst, fandtes skattemæssigt at skulle behandles efter  

 aktieavancebeskatningslovens § 1, stk. 3.
 Ligningsrådet blev anmodet om forhåndsbesked om følgende: Vil  

 likvidationsprovenu fra anpartsselskabet A i likvidation, der udbetales af 2  

 gange i henholdsvis 1988 og 1989, efter at anpartsselskabet endeligt opløses,  

 blive beskattet efter aktieavancebeskatningslovens § 1, stk. 3?  

 Omstændighederne var følgende:
På ekstraordinær generalforsamling den 11. januar 1988 trådte A i  

 likvidation.
Selskabets eneste aktivitet havde i de senere år bestået i drift  

 af en udlejningsejendom i X-købing.
Denne ejendom blev som led i  

 likvidationen afhændet med overtagelsesdag den 1. marts 1988. I forbindelse  

 med ejendomssalget skulle et ejerpantebrev 550.000 kr. aflyses fra tingbogen.  

 Ejerpantebrevet var imidlertid bortkommet, hvorfor der den 19. maj 1988 blev  

 indledt en mortifikationssag.
Fristen for indkaldelse til mortifikationen  

 blev i medfør af mortifikationsloven fastsat til 3 måneder mod, at der blev  

 stillet behørig sikkerhed til fordel for den eventuelle rettighedshaver i  

 henhold til ejerpantebrevet, der måtte melde sig inden 1-års fristens udløb.  

 Selskabet stillede i forbindelse hermed sikkerhed i form af en spærret  

 bankkonto på 583.000 kr.
Kontoen var klausuleret således, at alene retten i  

 X-købing kan disponere over kontoen.
Likvidation af selskabet var nu så  

 fremskredet, at endeligt likvidationsregnskab kunne udarbejdes og godkendes.  

 Det påtænkes derfor i indeværende kalenderår at udlodde samtlige selskabets  

 midler og derefter anmelde selskabet til slettelse i Erhvervs- og  

 Selskabsstyrelsen.
Den spærrede konto påtænkes udloddet med respekt af  

 trediemands ret samt klausuleringen.
Indestående på kontoen kan først  

 udbetales i 1989.
 Ligningsrådet svarede, at hele likviditationsprovenuet i nærværende  

 tilfælde, hvor den spærrede konto udloddes med respekt af trediemands ret  

 samt klausulering, skattemæssigt skal behandles efter  

 aktieavancebeskatningslovens § 1, stk. 3, idet hele likvidationsudlodningen  

 må anses for udloddet i kalenderåret 1988, i hvilket år selskabet forudsættes  

 endeligt opløst.
 (* 1) Afgørelsen er offentliggjort i SKAT 1988/12 side 796.
