Bekendtgørelse om bidrag til forbedringsarbejder ved fortætning med nye almene boliger I medfør af § 98 g, stk. 4, i lov om almene boliger m.v., jf. lovbekendtgørelse nr. 1877 af 27. september 2021, som ændret ved lov nr. 888 af 21. juni 2022, fastsættes efter bemyndigelse:
Kapitel 1 Anvendelsesområde § 1. Bolig- og Planstyrelsen kan i perioden 2022-2031 inden for en bevilling fastsat på den årlige finanslov give tilsagn om bidrag til forbedringsarbejder i forbindelse med fortætning med nye almene boliger.
 § 2. Bidrag efter § 1 kan anvendes til forbedringsarbejder besluttet af afdelingsmødet efter almenboliglovens § 37.
 Stk. 2. Udføres der samtidig både forbedringsarbejder og andre arbejder, kan der kun ydes bidrag til forbedringsarbejderne.
Stk. 3. Bidraget skal anvendes til forbedringsarbejder i den forud for fortætningen eksisterende almene boligafdeling.
Forbedringsarbejder kan f.eks. være udskiftning af badeværelser og køkkener, opsætning af altaner, indbygning af elevatorer m.v.
 § 3. Ved fortætning forstås, at der etableres nye almene boliger i en boligafdeling ved udvidelse af antallet af boliger i afdelingen, eller at en del af boligafdelingens ejendom afhændes med henblik på etablering af nye almene boliger i en ny boligafdeling.
 § 4. Der kan ikke gives bidrag til forbedringsarbejder til almene boliger, som er beliggende i et udsat boligområde, jf. almenboliglovens § 61 a, stk. 1, eller i et forebyggelsesområde, jf. almenboliglovens § 61 b.
Kapitel 2 Ansøgning § 5. Ansøgning om bidrag til forbedringsarbejder kan indsendes af en almen boligorganisation til Bolig- og Planstyrelsen i perioden fra den 1. juli 2022 til den 30. september 2031.
 Stk. 2. Ansøgning skal indsendes elektronisk og ved anvendelse af det ansøgningsskema, som findes på Bolig- og Planstyrelsens hjemmeside.
 Stk. 3. Kommunalbestyrelsen og boligorganisationen skal på ansøgningstidspunktet have indberettet byggeprojektet vedrørende de boliger, der skal etableres ved fortætningen, i Bolig- og Planstyrelsens system til støttet byggeri BOSSINF-STB på kladde status 10.
 Stk. 4. Bolig- og Planstyrelsen afgør efter den 1. januar, 1. april, 1. juli og 1. oktober, om der kan gives tilsagn efter § 8 til ansøgninger modtaget inden for det seneste kvartal.
 § 6. Bolig- og Planstyrelsen giver afslag på ansøgninger, når bevillingen fastsat på den årlige finanslov er opbrugt.
 Stk. 2. Ikkeanvendte midler overføres til næste års bevilling.
 § 7. Bolig- og Planstyrelsen oplyser på styrelsens hjemmeside om meddelte tilsagn om bidrag til forbedringsarbejder og om den resterende årlige bevilling.
Kapitel 3 Tilsagn § 8. Bolig- og Planstyrelsen skal lægge vægt på følgende forhold ved vurdering af, om tilsagn om bidrag efter § 1 skal gives:
 1) Grundpriser i den pågældende by eller bydel.
 2) Byggemuligheder i den pågældende by eller bydel.
 3) Boligafdelingens beliggenhed i forhold til byens eller bydelens midte.
 4) Andelen af almene boliger i den pågældende by eller bydel.
§ 9. Bidrag til forbedringsarbejder kan højst udgøre 150.000 kr. pr. almen bolig, som etableres ved fortætningen.
Beløbet reguleres en gang årligt med udviklingen i nettoprisindekset.
Reguleringen sker første gang den 1. januar 2022.
 § 10. Senest 6 måneder efter at Bolig- og Planstyrelsen har givet tilsagn om bidrag til forbedringsarbejder, skal kommunalbestyrelsen have godkendt skema A i Bolig- og Planstyrelsens system til støttet byggeri BOSSINF-STB vedrørende de boliger, der skal etableres ved fortætningen.
 Stk. 2. Såfremt kommunalbestyrelsen ikke har godkendt skema A inden fristen efter stk. 1, bortfalder tilsagnet.
 Stk. 3. Bolig- og Planstyrelsen kan på baggrund af en begrundet ansøgning i særlige tilfælde dispensere fra fristen i stk. 1.
 § 11. Senest 12 måneder efter at Bolig- og Planstyrelsen har givet tilsagn om bidrag til forbedringsarbejder, skal boligorganisationen have påbegyndt forbedringsarbejderne og oplyst styrelsen om den dato, hvor forbedringsarbejderne er påbegyndt.
 Stk. 2. Tilsagnet bortfalder, hvis boligorganisationen ikke overholder fristen nævnt i stk. 1.
 Stk. 3. Bolig- og Planstyrelsen kan på baggrund af en begrundet ansøgning i særlige tilfælde dispensere fra fristen i stk. 1.
Kapitel 4 Udbetaling § 12. Når forbedringsarbejderne er afsluttet, skal boligorganisationen tilsende Bolig- og Planstyrelsen:
 1) Revisorgodkendt byggeregnskab med dokumentation for de afholdte udgifter til forbedringsarbejder.
 2) Redegørelse for status for byggeriet af de almene boliger, der skal etableres ved fortætningen.
 Stk. 2. Bolig- og Planstyrelsen træffer afgørelse om, hvorvidt bidrag til forbedringsarbejder kan udbetales efter at have modtaget oplysningerne nævnt i stk. 1.
 § 13. Efter anmodning fra Bolig- og Planstyrelsen udbetaler Udbetaling Danmark bidrag til forbedringsarbejder som et engangsbeløb til boligorganisationen.
 Stk. 2. Bidraget efter § 9 fratrækkes boligorganisationens udgift til forbedringsarbejderne.
 Stk. 3. Forbedringsarbejderne kan ikke finansieres ved opkrævning af husleje for de boliger, som etableres ved fortætningen.
Kapitel 5 Annullering af tilsagn og tilbagebetaling af bidrag § 14. Bolig- og Planstyrelsen annullerer tilsagn om bidrag til forbedringsarbejder i følgende tilfælde:
 1) Tilsagnsmodtager har givet vildledende eller urigtige oplysninger eller fortiet oplysninger af betydning for ansøgningen om bidraget til forbedringsarbejder.
 2) De forbedringsarbejder, der er givet tilsagn om bidrag til, udføres ikke i overensstemmelse med ansøgningen.
 3) Den fortætning, som er forudsætningen for tilsagnet om bidrag til forbedringsarbejderne, udføres ikke i overensstemmelse med ansøgningen.
 Stk. 2. Når tilsagn annulleres, efter at bidrag til forbedringsarbejder er blevet udbetalt, skal boligorganisationen tilbagebetale bidraget til Udbetaling Danmark.
Kapitel 6 Kontrol § 15. Enhver, der modtager bidrag til forbedringsarbejder, er forpligtet til efter anmodning fra Bolig- og Planstyrelsen at give enhver oplysning, der har betydning for styrelsens kontrol med, at fastsatte vilkår overholdes.
Kapitel 7 Klage § 16. Afgørelser truffet af Bolig- og Planstyrelsen efter denne bekendtgørelse kan ikke indbringes for indenrigs- og boligministeren eller anden administrativ myndighed.
Kapitel 8 Ikrafttræden § 17. Bekendtgørelsen træder i kraft den 1. juli 2022.
