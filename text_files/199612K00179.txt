Nr LSF 179 Forslag til Lov om gennemførelse af Europolkonventionen Fremsat af justitsministeren (Frank Jensen) den 27. februar 1997 Vedtaget ved tredjebehandling den 30. maj 1997 Lov nr. 415 af 10/06/1997 § 1. Konventionen af 26. juli 1995 om oprettelse af en europæisk politienhed (Europol-konventionen), jf. bilag 1 til denne lov, gælder her i landet.
Stk. 2. Protokollen af 23. juni 1996 om præjudiciel fortolkning  

 ved De Europæiske Fællesskabers Domstol af Europolkonventionen, jf. bilag 2  

 til denne lov, gælder her i landet.
Præjudiciel forelæggelse kan foretages af  

 enhver retsinstans som fastsat i protokollens artikel 2, stk. 2, litra b.
 § 2. Rigspolitichefen er den nationale enhed efter konventionens  

 artikel 4.
 Stk. 2. Enhver forvaltningsmyndighed kan videregive oplysninger  

 til Rigspolitichefen til brug for udførelsen af opgaver efter konventionen.  

 Anmoder Rigspolitichefen herom, skal de pågældende oplysninger videregives.
 § 3. Registertilsynet er den nationale kontrolinstans efter  

 konventionens artikel 23.
 § 4. For den, som har tavshedspligt efter konventionens artikel  

 32, stk. 2, finder reglerne i straffelovens §§ 152-152 e tilsvarende  

 anvendelse.
 § 5. Justitsministeren kan fastsætte nærmere regler til  

 gennemførelse af de aftaler m.v., der indgås i medfør af konventionens  

 artikel 41.
§ 6. Justitsministeren fastsætter tidspunktet for lovens  

 ikrafttræden.
Ministeren kan herunder fastsætte, at lovens § 1, stk. 2,  

 træder i kraft på et senere tidspunkt.
 § 7. Loven gælder ikke for Grønland og Færøerne, men kan ved  

 kongelig anordning sættes i kraft for disse landsdele med de afvigelser, som  

 de særlige grønlandske eller færøske forhold tilsiger.
Bilag 1 RÅDET RÅDETS RETSAKT af 26. juli 1995 om udarbejdelse af en konvention på grundlag af artikel K.3 i traktaten om Den Europæiske Union om oprettelse af en europæisk politienhed (Europol-konventionen) Bilag 2 PROTOKOL udarbejdet på grundlag af artikel K.3 i Traktaten om Den Europæiske Union, om præjudiciel fortolkning ved de Europæiske Fællesskabers Domstol af konventionen om oprettelse af en europæisk politienhed De Høje Kontraherende Parter, er blevet enige om følgende bestemmelser, der knyttes som bilag til  

 konventionen.
Artikel 1 De Europæiske Fællesskabers Domstol har på de betingelser, der er fastsat  

 i denne protokol, kompetence til at træffe præjudiciel afgørelse om  

 fortolkningen af konventionen om oprettelse af en europæisk politienhed, i  

 det følgende benævnt »Europol-konventionen«.
Artikel 2 1. I en erklæring fremsat i forbindelse med undertegnelsen af denne  

 protokol eller på ethvert senere tidspunkt efter denne undertegnelse vil hver  

 medlemsstat kunne acceptere De Europæiske Fællesskabers Domstols kompetence  

 til at træffe præjudiciel afgørelse om fortolkningen af Europol-konventionen  

 på de i stk. 2, litra a) eller litra b), nævnte betingelser.
 2. En medlemsstat, der fremsætter en erklæring i henhold til stk. 1, kan  

 nærmere angive:
a) at enhver retsinstans i denne medlemsstat, hvis afgørelser ikke kan  

 ankes inden for det nationale retssystem, kan anmode De Europæiske  

 Fællesskabers Domstol om at træffe præjudiciel afgørelse vedrørende et  

 spørgsmål, der er rejst i en for den verserende sag, og som angår  

 fortolkningen af Europol-konventionen, når den pågældende retsinstans  

 skønner, at en afgørelse vedrørende dette spørgsmål er nødvendig for at kunne  

 træffe afgørelse, eller b) at enhver retsinstans i denne medlemsstat kan anmode De Europæiske  

 Fællesskabers Domstol om at træffe præjudiciel afgørelse vedrørende et  

 spørgsmål, der er rejst i en for den verserende sag, og som angår  

 fortolkningen af Europol-konventionen, når den pågældende retsinstans  

 skønner, at en afgørelse vedrørende dette spørgsmål er nødvendig for at kunne  

 træffe afgørelse.
Artikel 3 1. Protokollen vedrørende statutten for De Europæiske Fællesskabers  

 Domstol og dennes procesreglement finder anvendelse.
 2. I overensstemmelse med statutten for De Europæiske Fællesskabers  

 Domstol kan enhver medlemsstat, uanset om den har fremsat en erklæring i  

 henhold til artikel 2, indgive indlæg eller andre skriftlige udtalelser til  

 Domstolen i sager, som er forelagt den i medfør af artikel 1.
Artikel 4 1. Denne protokol forelægges medlemsstaterne til vedtagelse i  

 overensstemmelse med deres forfatningsmæssige bestemmelser.
 2. Medlemsstaterne giver depositaren notifikation om afslutning af de i  

 henhold til deres forfatningsmæssige bestemmelser fornødne procedurer med  

 henblik på vedtagelse af denne protokol samt om enhver erklæring, der er  

 fremsat i medfør af artikel 2.
3. Denne protokol træder i kraft halvfems dage efter den i stk. 2  

 omhandlede notifikation fra den stat, der som den sidste opfylder dette  

 formkrav, og som på tidspunktet for Rådets vedtagelse af retsakten om denne  

 protokol er medlem af Den Europæiske Union.
Protokollen træder dog tidligst i  

 kraft samtidig med Europol-konventionen.
Artikel 5 1. Enhver stat, der bliver medlem af Den Europæiske Union, kan tiltræde  

 denne protokol.
 2. Tiltrædelsesdokumenterne deponeres hos depositaren.
 3. Teksten til denne protokol som vedtaget af Rådet for Den Europæiske  

 Union på den tiltrædende medlemsstats sprog har gyldighed.
 4. Denne protokol træder for den tiltrædende medlemsstats vedkommende i  

 kraft halvfems dage efter datoen for deponeringen af  

 tiltrædelsesinstrumentet, eller på datoen for denne protokols ikrafttræden,  

 hvis den endnu ikke er trådt i kraft ved udløbet af den nævnte periode på  

 halvfems dage.
Artikel 6 Alle stater, der bliver medlem af Den europæiske Union, og som tiltræder  

 Europol-konventionen i overensstemmelse med konventionens artikel 46, skal  

 acceptere bestemmelserne i denne protokol.
Artikel 7 1. Alle medlemsstater, der er Høje Kontraherende Parter, kan foreslå  

 ændringer i denne protokol.
Ethvert ændringsforslag fremsendes til  

 depositaren, som forelægger det for Rådet.
 2. Ændringerne fastlægges af Rådet, som anbefaler, at medlemsstaterne  

 vedtager dem i overensstemmelse med deres forfatningsmæssige bestemmelser.
 3. Således vedtagne ændringer træder i kraft i overensstemmelse med  

 bestemmelserne i artikel 4.
Artikel 8 1. Generalsekretæren for Rådet for Den Europæiske Union er depositar for  

 denne protokol.
 2. Depositaren offentliggør i De Europæiske Fællesskabers Tidende  

 notifikationer, dokumenter og meddelelser vedrørende denne protokol.
Oprindeligt fremsat forslag § 1.
Konventionen af 26. juli 1995 om oprettelse af en europæisk politienhed (Europol-konventionen), jf. bilag 1 til denne lov, gælder her i landet.
Stk. 2. Protokollen af 23. juni 1996 om præjudiciel fortolkning  

 ved de Europæiske Fællesskabers Domstol af Europol-konventionen, jf. bilag 2  

 til denne lov, gælder her i landet.
Præjudiciel forelæggelse kan foretages af  

 enhver retsinstans som fastsat i protokollens artikel 2, stk. 2, litra b.
 § 2.
 Rigspolitichefen er den nationale enhed efter konventionens artikel 4.
 Stk. 2. Enhver forvaltningsmyndighed kan videregive oplysninger  

 til rigspolitichefen til brug for udførelsen af opgaver efter konventionen.  

 Anmoder rigspolitichefen herom, skal de pågældende oplysninger videregives.
 § 3.
Registertilsynet er den nationale kontrolinstans efter konventionens artikel 23.
 § 4.
 For den, som har tavshedspligt efter konventionens artikel 32, stk.
2, finder reglerne i straffelovens §§ 152-152 e tilsvarende anvendelse.
 § 5.
Justitsministeren kan fastsætte nærmere regler til gennemførelse af de aftaler m.v., der indgås i medfør af konventionens artikel 41.
 § 6.
 Justitsministeren fastsætter tidspunktet for lovens ikrafttræden.
Ministeren kan herunder fastsætte, at lovens § 1, stk. 2, træder i kraft på et senere tidspunkt.
 § 7.
Loven gælder ikke for Grønland og Færøerne, men kan ved kongelig anordning sættes i kraft for disse landsdele med de afvigelser, som de særlige grønlandske eller færøske forhold tilsiger.
Bilag 1 RÅDET RÅDETS RETSAKT af 26. juli 1995 om udarbejdelse af en konvention på grundlag af artikel K.3 i traktaten om Den Europæiske Union om oprettelse af en europæisk politienhed (Europol-konventionen) Bilag 2 PROTOKOL udarbejdet på grundlag af artikel K.3 i Traktaten om Den Europæiske Union, om præjudiciel fortolkning ved de Europæiske Fællesskabers Domstol af konventionen om oprettelse af en europæisk politienhed De Høje Kontraherende Parter, er blevet enige om følgende bestemmelser, der knyttes som bilag til  

 konventionen.
Artikel 1 De Europæiske Fællesskabers Domstol har på de betingelser, der er fastsat  

 i denne protokol, kompetence til at træffe præjudiciel afgørelse om  

 fortolkningen af konventionen om oprettelse af en europæisk politienhed, i  

 det følgende benævnt »Europol-konventionen«.
Artikel 2 1. I en erklæring fremsat i forbindelse med undertegnelsen af denne  

 protokol eller på ethvert senere tidspunkt efter denne undertegnelse vil hver  

 medlemsstat kunne acceptere De Europæiske Fællesskabers Domstols kompetence  

 til at træffe præjudiciel afgørelse om fortolkningen af Europol-konventionen  

 på de i stk. 2, litra a) eller litra b), nævnte betingelser.
 2. En medlemsstat, der fremsætter en erklæring i henhold til stk. 1, kan  

 nærmere angive:
a) at enhver retsinstans i denne medlemsstat, hvis afgørelser ikke kan  

 ankes inden for det nationale retssystem, kan anmode De Europæiske  

 Fællesskabers Domstol om at træffe præjudiciel afgørelse vedrørende et  

 spørgsmål, der er rejst i en for den verserende sag, og som angår  

 fortolkningen af Europol-konventionen, når den pågældende retsinstans  

 skønner, at en afgørelse vedrørende dette spørgsmål er nødvendig for at kunne  

 træffe afgørelse, eller b) at enhver retsinstans i denne medlemsstat kan anmode De Europæiske  

 Fællesskabers Domstol om at træffe præjudiciel afgørelse vedrørende et  

 spørgsmål, der er rejst i en for den verserende sag, og som angår  

 fortolkningen af Europol-konventionen, når den pågældende retsinstans  

 skønner, at en afgørelse vedrørende dette spørgsmål er nødvendig for at kunne  

 træffe afgørelse.
Artikel 3 1. Protokollen vedrørende statutten for De Europæiske Fællesskabers  

 Domstol og dennes procesreglement finder anvendelse.
 2. I overensstemmelse med statutten for De Europæiske Fællesskabers  

 Domstol kan enhver medlemsstat, uanset om den har fremsat en erklæring i  

 henhold til artikel 2, indgive indlæg eller andre skriftlige udtalelser til  

 Domstolen i sager, som er forelagt den i medfør af artikel 1.
Artikel 4 1. Denne protokol forelægges medlemsstaterne til vedtagelse i  

 overensstemmelse med deres forfatningsmæssige bestemmelser.
 2. Medlemsstaterne giver depositaren notifikation om afslutning af de i  

 henhold til deres forfatningsmæssige bestemmelser fornødne procedurer med  

 henblik på vedtagelse af denne protokol samt om enhver erklæring, der er  

 fremsat i medfør af artikel 2.
3. Denne protokol træder i kraft halvfems dage efter den i stk. 2  

 omhandlede notifikation fra den stat, der som den sidste opfylder dette  

 formkrav, og som på tidspunktet for Rådets vedtagelse af retsakten om denne  

 protokol er medlem af Den Europæiske Union.
Protokollen træder dog tidligst i  

 kraft samtidig med Europol-konventionen.
Artikel 5 1. Enhver stat, der bliver medlem af Den Europæiske Union, kan tiltræde  

 denne protokol.
 2. Tiltrædelsesdokumenterne deponeres hos depositaren.
 3. Teksten til denne protokol som vedtaget af Rådet for Den Europæiske  

 Union på den tiltrædende medlemsstats sprog har gyldighed.
 4. Denne protokol træder for den tiltrædende medlemsstats vedkommende i  

 kraft halvfems dage efter datoen for deponeringen af  

 tiltrædelsesinstrumentet, eller på datoen for denne protokols ikrafttræden,  

 hvis den endnu ikke er trådt i kraft ved udløbet af den nævnte periode på  

 halvfems dage.
Artikel 6 Alle stater, der bliver medlem af Den europæiske Union, og som tiltræder  

 Europol-konventionen i overensstemmelse med konventionens artikel 46, skal  

 acceptere bestemmelserne i denne protokol.
Artikel 7 1. Alle medlemsstater, der er Høje Kontraherende Parter, kan foreslå  

 ændringer i denne protokol.
Ethvert ændringsforslag fremsendes til  

 depositaren, som forelægger det for Rådet.
 2. Ændringerne fastlægges af Rådet, som anbefaler, at medlemsstaterne  

 vedtager dem i overensstemmelse med deres forfatningsmæssige bestemmelser.
 3. Således vedtagne ændringer træder i kraft i overensstemmelse med  

 bestemmelserne i artikel 4.
Artikel 8 1. Generalsekretæren for Rådet for Den Europæiske Union er depositar for  

 denne protokol.
 2. Depositaren offentliggør i De Europæiske Fællesskabers Tidende  

 notifikationer, dokumenter og meddelelser vedrørende denne protokol.
Bemærkninger til lovforslaget Almindelige bemærkninger 1. Lovforslagets formål.
Lovforslaget har til formål at gennemføre konventionen af 26. juli 1995 om  

 oprettelse af en europæisk politienhed (Europol-konventionen) i dansk ret.  

 Konventionen er udarbejdet på grundlag af artikel K.3 i Traktaten om Den  

 Europæiske Union.
Hovedformålet med konventionen er at styrke samarbejdet  

 mellem EU-medlemsstaternes politimyndigheder vedrørende forebyggelse og  

 bekæmpelse af forskellige former for grov international kriminalitet.
 Lovforslaget har tillige til formål at gennemføre protokollen af 23. juni  

 1996 om præjudiciel fortolkning ved De Europæiske Fællesskabers Domstol af  

 Europol-konventionen.
Med en vedtagelse af lovforslaget giver Folketinget samtykke til, at  

 Danmark tiltræder Europol-konventionen.
Dette omfatter også erklæringen om  

 forelæggelse for EF-domstolen af tvister mellem medlemsstaterne om  

 fortolkningen eller anvendelsen af konventionen (artikel 40, stk. 2) og de  

 aftaler m.v., der indgås efter konventionens artikel 41. En vedtagelse af  

 lovforslaget indebærer endvidere, at Folketinget giver samtykke til, at  

 Danmark tiltræder den nævnte protokol om danske domstoles mulighed for at  

 forelægge præjudicielle spørgsmål for EF-domstolen.
 2. Europol-konventionen i hovedtræk.
 2.1. Konventionens formål og anvendelsesområde.
 Med Europol-konventionen opretter Den Europæiske Unions medlemsstater den  

 europæiske politienhed »Europol«.
Formålet med Europol er at styrke samarbejdet mellem EU-medlemsstaternes  

 politimyndigheder vedrørende forebyggelse og bekæmpelse af forskellige former  

 for grov international kriminalitet.
Det drejer sig i første omgang om  

 ulovlig narkotikahandel, ulovlig handel med nukleare og radioaktive  

 materialer, menneskehandel, organiseret illegal indvandring og ulovlig handel  

 med stjålne køretøjer.
Senest to år efter konventionens ikrafttræden skal  

 Europol ligeledes beskæftige sig med strafbare handlinger, som er blevet  

 begået i forbindelse med terroristiske aktiviteter.
Europols kompetence  

 omfatter også forskellige former for strafbare handlinger, der udøves i  

 tilknytning til de nævnte kriminalitetsformer, herunder hvidvaskning af  

 penge.
Endvidere kan Rådet med enstemmighed udvide Europolsamarbejdet til at  

 omfatte en række andre kriminalitetsformer, der er anført i et bilag til  

 konventionen.
Det drejer sig om forskellige forbrydelser mod personers liv og  

 legeme og mod den personlige frihed.
Hertil kommer en række  

 formueforbrydelser som f.eks. organiseret tyveri, falskmøntneri og  

 bestikkelse.
Endelig nævner bilaget forskellige former for ulovlig handel og  

 miljøkriminalitet.
 Konventionen finder anvendelse, når der er konkrete indicier for, at der  

 foreligger en kriminel struktur eller organisation, hvis aktiviteter berører  

 mindst to medlemsstater på en måde, der på grund af de strafbare handlingers  

 omfang, betydning og følger gør en fælles aktion fra medlemsstaternes side  

 påkrævet, jf. i det hele konventionens artikel 2.
 2.2. Europols opgaver.
Europol har navnlig til opgave at lette den politimæssige efterforskning  

 gennem etableringen af et system for udveksling af oplysninger mellem  

 medlemsstaternes politimyndigheder til brug for bekæmpelsen af grov  

 international kriminalitet.
Desuden kan Europol foretage analyser til støtte  

 for de enkelte landes efterforskninger.
Der henvises til konventionens  

 artikel 3, stk. 1.
 Europol har endvidere til opgave at uddybe den specialviden, som  

 medlemsstaterne bruger i forbindelse med politimæssig efterforskning, at  

 stille strategiske efterretninger til rådighed og at udarbejde generelle  

 situationsrapporter, jf. konventionens artikel 3, stk. 2.
 Endelig kan Europol støtte medlemsstaterne med rådgivning og forskning  

 vedrørende uddannelse, metoder til kriminalitetsforebyggelse og politimæssig  

 efterforskning samt kriminaltekniske og kriminologiske metoder, jf.  

 konventionens artikel 3, stk. 3.
 Europol har ikke kompetence til at udøve politimyndighed i de enkelte  

 lande.
 2.3. Europols registre m.v.
 Til brug for udførelsen af opgaver efter konventionen skal Europol føre en  

 række registre, jf. konventionens artikel 6.
Det drejer sig for det første om et informationssystem, der vil  

 gøre det praktisk muligt at anvende de oplysninger, som medlemsstaterne og  

 Europol er i besiddelse af.
Oplysninger i informationssystemet vedrører  

 personer, som er dømt eller mistænkes for at have begået kriminalitet, der  

 henhører under Europols kompetence.
Informationssystemet omfatter endvidere  

 personer, om hvem der er en berettiget formodning om, at de vil begå en sådan  

 kriminalitet.
Personoplysningerne må kun omfatte den registreredes navn og  

 eventuelt kaldenavn, fødselsdato og fødested, nationalitet, køn og andre  

 kendetegn, som kan tjene til at identificere personen.
Herudover må  

 informationssystemet indeholde oplysninger vedrørende de pågældende personers  

 strafbare handlinger, gerningstidspunktet og gerningssted, midler, som er  

 benyttet ved strafbare handlinger, de sagsbehandlende tjenestesteder,  

 mistanke om medlemskab af en kriminel organisation samt om tidligere straffe,  

 hvis de vedrører strafbare handlinger, der omfattes af Europols kompetence.
Lagring, ændring og anvendelse af oplysninger i informationssystemet er  

 betinget af, at oplysningerne er nødvendige for udførelsen af Europols  

 opgaver.
Hvis sagen mod den pågældende person indstilles endeligt, eller hvis  

 vedkommende frikendes, skal de oplysninger, som denne afgørelse vedrører,  

 slettes.
Der henvises i det hele til konventionens artikel 8.
Retten til at indlæse og foretage søgninger i informationssystemet er  

 forbeholdt de nationale enheder (i Danmark rigspolitichefen),  

 forbindelsesofficererne samt Europols direktør, vicedirektører og  

 sikkerhedsgodkendte ansatte.
Det er tilladt at foretage søgning, hvis dette  

 er nødvendigt for udførelsen af en konkret opgave og sker i overensstemmelse  

 med medlemsstatens nationale lovgivning og konventionens regler, jf. nærmere  

 konventionens artikel 9.
Europol kan endvidere oprette såkaldte analysedatabaser til brug  

 for den politimæssige efterforskning i medlemsstaterne.
Analysedatabaserne  

 kan indeholde oplysninger om mistænkte og dømte og deres eventuelle kontakt-  

 og ledsagepersoner samt om eventuelle vidner, ofre og personer, der kan give  

 oplysninger om de pågældende strafbare handlinger.
Registrering må kun finde  

 sted, hvis den er nødvendig for opfyldelse af Europols formål.
Kun særlige  

 ansatte ved Europol har beføjelse til at indlæse og søge i  

 analysedatabaserne.
Der skal udstedes nærmere regler om analysedatabaserne  

 (generelle registerforskrifter), jf. art. 10, stk. 1, sidste led.
Efter anmodning fra Europol eller på eget initiativ videregiver de  

 nationale enheder til Europol alle oplysninger, der er nødvendige for  

 udførelsen af denne del af Europols opgaver.
Medlemsstaterne skal dog kun  

 videregive oplysningerne, såfremt de også efter national ret i vedkommende  

 medlemsstat må behandles med henblik på forebyggelse, bekæmpelse eller  

 analyse af strafbare handlinger.
 Hvis Europol har behov for yderligere informationer, kan Europol tillige  

 anmode EU-institutioner, tredjelande, internationale organisationer og  

 Interpol om at meddele Europol oplysninger, som er nødvendige for udførelsen  

 af denne del af Europols opgaver.
Hvis en analyse er af generel og strategisk karakter, har samtlige  

 medlemsstater gennem deres forbindelsesofficerer adgang til resultaterne,  

 herunder de rapporter, som Europol udarbejder.
Indeholder en database  

 analyser vedrørende konkrete efterforskningssager, er det alene de  

 medlemsstater, der er berørt af oplysningerne, som har adgang til  

 oplysningerne i analysedatabasen.
En medlemsstat, der får adgang til en  

 igangværende analyse, må hverken videregive eller anvende oplysningerne uden  

 forudgående samtykke fra de medlemsstater, der først og fremmest er berørt.  

 Der henvises til konventionens artikel 10.
Analysedatabaserne kombineres med et indekssystem, der i  

 stikordsform angiver indholdet af analysesystemet.
Det er ikke muligt for  

 medlemsstaterne at søge på indekssystemet på en sådan måde, at der kan  

 foretages sammenkædninger eller drages konklusioner med hensyn til  

 databasernes indhold.
Der henvises til konventionens artikel 11.
Konventionen indeholder nærmere regler om behandling af oplysninger,  

 herunder om beskyttelse og sikring af personoplysninger i Europols registre  

 og om rettelse og sletning i registrene.
Efter artikel 20 skal oplysninger i  

 Europols registre, som er ukorrekte eller i strid med konventionen, rettes  

 eller slettes.
Pligten til at rette og slette oplysninger omfatter også  

 modtagere af de pågældende oplysninger.
 Hvis det viser sig, at en sagsakt som helhed eller oplysninger i en  

 sagsakt, som Europol ligger inde med, ikke længere er nødvendig for  

 udførelsen af Europols opgaver, eller hvis oplysningerne som helhed er i  

 strid med konventionen, skal sagsakterne eller oplysningerne tilintetgøres,  

 medmindre tilintetgørelse vil skade væsentlige interesser for den  

 registrerede, jf. konventionens artikel 22.
Europol lagrer kun oplysninger i databaser så længe, det er nødvendigt for  

 udførelsen af Europols opgaver.
Det skal senest tre år efter indlæsningen  

 undersøges, om det er nødvendigt fortsat at opbevare de pågældende  

 oplysninger.
Personoplysninger vedrørende mistænkte og dømte må højst lagres  

 tre år i analysedatabaserne i overensstemmelse med art. 21, stk. 3. Der  

 henvises i det hele til konventionens artikel 21.
 Europol skal herudover bl.a. overholde principperne i Europarådets  

 konvention af 28. januar 1981 om beskyttelse af det enkelte menneske i  

 forbindelse med elektronisk databehandling af personoplysninger og anbefaling  

 R (87) 15 af 17. september 1987 om politiets anvendelse af personoplysninger.  

 Supplerende regler om datasikkerhed, databeskyttelse og klassifikation af  

 oplysninger i Europol vil blive udstedt i medfør af konventionen.
Europol kan videregive lagrede personoplysninger til tredjelande og  

 eksterne organisationer, hvis dette er nødvendigt for i de enkelte tilfælde  

 at forebygge eller bekæmpe kriminalitet, der henhører under Europols  

 kompetence, og vedkommende tredjeland eller organisation sikrer et  

 tilstrækkeligt højt beskyttelsesniveau.
Hvis Europol har modtaget de  

 pågældende oplysninger fra en medlemsstat, må Europol kun videregive  

 oplysningerne, hvis den pågældende medlemsstat giver sit samtykke hertil.  

 Stammer oplysningerne ikke fra en medlemsstat, skal Europol sikre sig, at  

 videregivelse ikke forhindrer en medlemsstat i at udføre opgaver, der  

 henhører under dens kompetence, og at videregivelsen ikke bringer  

 medlemsstatens sikkerhed eller offentlige orden i fare eller på anden måde  

 risikerer at skade den.
Der henvises til konventionens artikel 18.
Konventionen indeholder endvidere regler om registreredes egenacces  

 (registerindsigt) hos Europol.
Retten til egenacces afgøres som udgangspunkt  

 i overensstemmelse med lovgivningen i den medlemsstat, hvor vedkommende gør  

 den gældende.
Europol kan dog afslå udlevering af registeroplysninger, hvis  

 det er nødvendigt, for at Europol kan udføre sine opgaver behørigt, for at  

 beskytte medlemsstaternes sikkerhed, den offentlige orden eller for at  

 bekæmpe strafbare handlinger, eller for at beskytte tredjemands rettigheder  

 og friheder.
Der henvises til konventionens artikel 19.
 Endvidere indeholder konventionen regler om erstatning for skader, der  

 påføres en person på grund af retligt eller faktisk ukorrekte oplysninger,  

 som er lagret i eller behandlet af Europol, jf. konventionens artikel 38.
 2.4. Europols organisation.
Europol, der vil få status som en juridisk person, skal have hjemsted i  

 Haag.
Europol ledes af en direktør, der udnævnes af Rådet, jf. konventionens  

 artikel 29. Endvidere oprettes der som øverste myndighed for Europol et  

 såkaldt Styrelsesråd.
Styrelsesrådet, som består af en repræsentant fra hver  

 medlemsstat, medvirker ved udformningen af de nødvendige  

 gennemførelsesbestemmelser til konventionen og træffer en række overordnede  

 beslutninger vedrørende Europols løbende organisation.
Der henvises til  

 konventionens artikel 28.
Endelig opretter Europol-konventionen en uafhængig fælles kontrolinstans,  

 som har til opgave at overvåge Europols virksomhed for at sikre, at  

 registrerede personers rettigheder ikke krænkes ved lagring, behandling og  

 anvendelse af oplysninger, som Europol er i besiddelse af.
Enhver kan anmode  

 den fælles kontrolinstans om at undersøge, om de oplysninger om vedkommende,  

 som Europol er i besiddelse af, er lagret og indsamlet samt behandles og  

 anvendes på lovlig vis.
Den fælles kontrolinstans består af højst to  

 medlemmer fra hver medlemsstat, jf. konventionens artikel 24.
 2.5. Danske politimyndigheders kontakt med Europol.
 Efter konventionen skal forbindelsen mellem dansk politi og Europol ske  

 gennem en såkaldt national enhed, jf. konventionens artikel 4.
Den nationale enhed skal navnlig videregive oplysninger til Europol med  

 henblik på lagring i Europols registre og meddele Europol de oplysninger, der  

 er nødvendige for udførelsen af Europols opgaver.
Endvidere skal den  

 nationale enhed udnytte og videregive oplysninger fra Europol til brug for de  

 nationale politimyndigheder.
Endelig kan den nationale enhed anmode Europol  

 om rådgivning, oplysninger og analyser.
Hver national enhed skal udstationere mindst en forbindelsesofficer ved  

 Europol, jf. konventionens artikel 5. Forbindelsesofficererne bidrager til  

 udveksling af oplysninger mellem de nationale enheder ved at videregive  

 oplysninger fra deres respektive nationale enheder til Europol og fra Europol  

 til deres nationale enheder.
De samarbejder med Europols personale, ligesom  

 de har adgang til søge oplysninger i Europols edb-baserede datasamlinger i  

 overensstemmelse med konventionens bestemmelser.
Forbindelsesofficerernes  

 forhold reguleres - medmindre andet er fastsat i konventionen - af reglerne i  

 det medlemsland, hvorfra de er udsendt.
 Som det fremgår af lovforslagets § 2, foreslås det, at rigspolitichefen  

 udpeges som dansk national enhed efter konventionen.
 2.6. Konventionens betydning for det praktiske politiarbejde.
 For dansk politi vil etableringen af Europol medføre en betydelig  

 forbedring og lettelse af mulighederne for både forebyggelse og bekæmpelse af  

 forskellige former for grov international organiseret kriminalitet.
Som et praktisk eksempel kan nævnes, at de hollandske myndigheder i  

 henhold til konventionen indlæser en række oplysninger i Europols  

 informationssystem om en eller flere personer, der i Holland er dømt for  

 international narkotikakriminalitet.
Såfremt disse personer på et senere  

 tidspunkt anholdes i Danmark mistænkt for ny narkotikakriminalitet, vil det  

 danske politi via Europol have mulighed for en hurtig kontakt til de øvrige  

 lande.
Denne kontakt kunne f.eks. tænkes etableret mellem den danske og den  

 hollandske forbindelsesofficer, og der vil således på et tidligt stade i  

 efterforskningen være mulighed for et tæt samarbejde mellem de to landes  

 myndigheder.
Et andet eksempel kunne være, at dansk politi stopper et køretøj  

 indregistreret i en anden medlemsstat.
Er der f.eks. mistanke om, at  

 køretøjet er stjålet, vil dansk politi - via den danske forbindelsesofficer -  

 kunne få undersøgt, om køretøjet faktisk er stjålet.
Det vil endvidere kunne  

 undersøges, om føreren tidligere er dømt for handel med stjålne køretøjer  

 o.s.v.
I forbindelse med etableringen af Europol vil der som nævnt være mulighed  

 for at oprette analysedatabaser.
Et eksempel kunne være, at man i en række  

 medlemsstater har konstateret et nyt euforiserende stof på markedet, eller at  

 markedet oversvømmes af et allerede kendt stof.
På den baggrund anmoder en  

 eller flere af medlemsstaterne Europol om at iværksætte en analyse.
Denne  

 analyse kunne f.eks. føre til, at man får en nærmere kortlægning af  

 fremstillingssted, indførselsveje, hvilke kriminelle strukturer der er  

 indblandet m.v.
Analyseresultatet vil efterfølgende kunne indgå som grundlag  

 for, at de kompetente nationale myndigheder kan gennemføre en mere målrettet  

 efterforskning med henblik på at bekæmpe den pågældende kriminelle aktivitet.  

 En sådan analyse af en række oplysninger fra forskellige lande vil give  

 mulighed for at konstatere sammenhænge mellem personer, hændelser m.v.,  

 ligesom det vil være muligt at konstatere, hvorvidt de pågældende personer er  

 involveret i flere forskellige kriminalitetsformer.
Disse muligheder findes  

 ikke i dag efter de eksisterende internationale samarbejdsformer.
 3. Forholdet til grundloven.
 Justitsministeriet har overvejet, om gennemførelsen i dansk ret af  

 Europol-konventionen indebærer overladelse af beføjelser efter grundlovens §  

 20.
Efter konventionen skal der udstedes en række gennemførelsesbestemmelser.  

 En stor del af gennemførelsesbestemmelserne skal alene gælde for Europol,  

 f.eks. registerforskrifterne for Europols analysedatabaser og aftaler med  

 tredjelande om udveksling af registeroplysninger.
De  

 gennemførelsesforanstaltninger, der tillige skal gælde for medlemsstaterne,  

 f.eks. gennemførelsesforanstaltningerne om privilegier og immuniteter for  

 Europols personale, tilsigter ikke at gælde direkte i medlemsstaternes  

 interne retsorden, men fastlægger alene folkeretlige forpligtelser for  

 medlemsstaterne.
Adgangen til at udstede gennemførelsesforanstaltninger efter  

 konventionen indebærer derfor ikke overladelse af beføjelser efter  

 grundlovens § 20.
I forbindelse med konventionen har medlemsstaterne udarbejdet en protokol  

 af 23. juni 1996 om præjudiciel fortolkning ved de Europæiske Fællesskabers  

 Domstol af Europol-konventionen.
Protokollen er udarbejdet på grundlag af  

 artikel K.3, stk. 2, litra c, i Traktaten om Den Europæiske Union.
Efter  

 protokollen kan hver medlemsstat afgive en erklæring, hvorefter domstole i  

 den pågældende medlemsstat kan anmode EF-domstolen om at træffe præjudiciel  

 afgørelse om fortolkning af Europol-konventionen.
EF-domstolens afgørelse vedrørende fortolkningen af Europol-konventionen  

 vil være bindende, men den endelige dom i sagen skal afsiges af de danske  

 domstole.
EF-domstolens afgørelse vil således ikke indebære en umiddelbar  

 normering af parternes retsstilling og vil derfor ikke have den virkning i  

 det interne danske retssystem, som er en forudsætning for, at grundlovens §  

 20 finder anvendelse.
På den baggrund finder Justitsministeriet, at den i  

 protokollen fastsatte ordning, hvorefter EF-domstolen får kompetence til at  

 træffe præjudicielle afgørelser om fortolkningen af Europol-konventionen,  

 ikke indebærer en overladelse af beføjelser (her dømmende myndighed) i  

 grundlovens forstand.
 Sammenfattende er det således Justitsministeriets opfattelse, at Danmark  

 kan tiltræde Europol-konventionen og den dertil hørende protokol om  

 præjudiciel forelæggelse for EF-domstolen efter den almindelige bestemmelse i  

 grundlovens § 19.
 4. Økonomiske og administrative konsekvenser m.v.
 De nationale enheders udgifter til kommunikation med Europol påhviler  

 medlemsstaterne, jf. konventionens artikel 4, stk. 6. Det samme gælder  

 udgifter i forbindelse med udstationeringen af forbindelsesofficerer, jf.  

 konventionens artikel 5, stk. 9.
 Europols udgifter finansieres endvidere i det væsentligste gennem bidrag  

 fra medlemsstaterne i overensstemmelse med en fordelingsnøgle, der er  

 fastlagt i konventionens artikel 35, stk. 2.
 Dansk politi betaler allerede på nuværende tidspunkt bidrag og stiller  

 personaleressourcer til rådighed for Europols Drug Unit, der er en forløber  

 for det egentlige Europol.
Der er endvidere igangsat et arbejde med etableringen af det kommende  

 Europols computersystem.
Opbygningen af systemet er stadig i sin indledende  

 fase, og der pågår fortsat forhandlinger om den nærmere udformning heraf.
Det er således ikke på nuværende tidspunkt af det igangværende  

 etableringsarbejde muligt at fremkomme med nærmere skøn over de økonomiske  

 konsekvenser af lovforslaget, herunder skøn over de fremtidige udgifter til  

 Europols computersystem.
Det skønnes dog, at der vil blive tale om ikke  

 ubetydelige merudgifter i hvert af de kommende år.
 Merudgifter i forbindelse med lovforslaget vil blive inddraget i  

 forhandlingerne om de årlige bevillingslove.
 Der er ingen erhvervsøkonomiske eller miljømæssige konsekvenser forbundet  

 med lovforslaget.
 Lovforslaget er samtidig med fremsættelsen for Folketinget sendt i høring  

 hos præsidenterne for Højesteret, Østre og Vestre Landsret, Sø- og  

 Handelsretten og retterne i København, Århus, Odense, Aalborg og Roskilde,  

 Den Danske Dommerforening, Dommerfuldmægtigforeningen, rigsadvokaten,  

 rigspolitichefen, politidirektøren i København, Foreningen af Politimestre i  

 Danmark, Politifuldmægtigforeningen, Dansk Politiforbund, Dansk  

 Kriminalpolitiforening, Registertilsynet, Advokatrådet og Det Danske Center  

 for Menneskerettigheder.
Bemærkningerne til lovforslagets enkelte bestemmelser Til § 1 Til stk. 1 Bestemmelsen fastsætter, at Europol-konventionen gælder her i landet.
 Bestemmelsen indebærer bl.a., at rigspolitichefen og  

 forbindelsesofficererne får hjemmel til at videregive fortrolige oplysninger  

 til brug for Europols edb-baserede databaser (informationssystemet,  

 analysedatabaserne og indekssystemet) i overensstemmelse med reglerne i  

 konventionen, jf. herved navnlig konventionens art. 4. Bestemmelsen indebærer  

 endvidere, at rigspolitichefen kan trække på Europols registre i  

 overensstemmelse med konventionens regler, jf. herved konventionens art.  

 9-12.
 Pligten til at videregive oplysninger til Europol gælder ikke, hvis  

 videregivelsen vil skade væsentlige nationale sikkerhedsinteresser, bringe  

 gennemførelsen af igangværende undersøgelser eller en persons sikkerhed i  

 fare, eller hvis oplysningerne henhører under efterretningstjenesten, jf.  

 konventionens artikel 4, stk. 5.
 Danske myndigheder skal endvidere kun videregive oplysninger til brug for  

 Europols analysedatabaser, hvis oplysningerne efter dansk ret kan anvendes  

 med henblik på forebyggelse eller analyse af strafbare forhold, jf.  

 konventionens artikel 10, stk. 3.
 For så vidt angår oplysningerne i informationssystemet, jf. konventionens  

 art. 8, stk. 1-3, bemærkes, at der er tale om oplysninger, der vil kunne  

 registreres i en dansk myndigheds register efter lov om offentlige  

 myndigheders registre.
Databeskyttelsesansvaret for de oplysninger, som rigspolitichefen og  

 danske forbindelsesofficerer har indlæst i Europols registre, påhviler  

 Danmark, jf. konventionens artikel 15. De registre, som Europol fører, vil  

 dog ikke være omfattet af lov om offentlige myndigheders registre, men være  

 reguleret af konventionens regler om registerforskrifter og datasikkerhed  

 samt om rettelse, sletning og videregivelse af oplysninger.
Dette indebærer  

 bl.a., at retten til registerindsigt reguleres af reglerne om egenacces i  

 konventionens artikel 19, der dog i et vist omfang henviser til de nationale  

 regler i det land, hvor anmodning om registerindsigt fremsættes.
Rigspolitichefens adgang til at videregive fortrolige oplysninger fra  

 Europol-registre til andre danske myndigheder vil være reguleret af dansk  

 rets almindelige regler i forvaltningslovens § 28 og lov om offentlige  

 myndigheders registre § 21. Efter konventionens artikel 17 må  

 personoplysninger fra Europols databaser dog kun videregives eller anvendes  

 af medlemsstaternes kompetente myndigheder til at forebygge og bekæmpe  

 kriminalitet, der henhører under Europols kompetence, samt andre former for  

 grov kriminalitet.
Benyttelse til andre formål må kun ske efter forudgående  

 tilladelse fra den medlemsstat, der har videregivet oplysningerne.
Til stk. 2 Som anført i de almindelige bemærkninger (pkt. 3) har medlemsstaterne i  

 forbindelse med konventionen udarbejdet en protokol om præjudiciel  

 fortolkning ved de Europæiske Fællesskabers Domstol af Europol-konventionen.  

 Efter protokollen kan hver medlemsstat afgive en erklæring, hvorefter  

 domstole i den pågældende medlemsstat kan anmode EF-domstolen om at træffe  

 præjudiciel afgørelse om fortolkning af Europol-konventionen.
 I erklæringen til protokollen kan medlemsstaten angive, om retten til  

 forelæggelse for EF-domstolen skal tilkomme alle nationale retsinstanser  

 eller alene retsinstanser, hvis afgørelser ikke kan ankes inden for det  

 nationale retssystem.
 Justitsministeriet finder, at enhver dansk retsinstans bør have mulighed  

 for at forelægge præjudicielle spørgsmål.
 I overensstemmelse hermed fastsættes det i stk. 2, at protokollen  

 gennemføres i dansk ret på en sådan måde, at alle danske retsinstanser er  

 berettiget, men i intet tilfælde forpligtet, til at anmode EF-domstolen om en  

 præjudiciel afgørelse vedrørende fortolkningen af Europol-konventionen, hvis  

 de har behov herfor for at kunne træffe afgørelse en i sag, der verserer for  

 dem.
 Andre regler om præjudiciel forelæggelse for EF-domstolen findes i  

 EF-traktatens art. 177 og i konventionen om retternes kompetence og  

 fuldbyrdelse af retsafgørelser i borgerlige sager (domskonventionen).  

 Reglerne er gennemført i dansk ret ved lov nr. 447 af 10. oktober 1972 om  

 Danmarks tiltrædelse af De Europæiske Fællesskaber og ved lov nr. 325 af 6.  

 juni 1986 om EF-domskonventionen m.v.
Til § 2 Til stk. 1 Som anført i lovforslagets almindelige bemærkninger (pkt. 2.5.) udpeger  

 hver medlemsstat en såkaldt national enhed, der skal udgøre »det eneste  

 forbindelsesled mellem Europol og medlemsstaternes kompetente  

 myndigheder«, jf. konventionens artikel 4, stk. 1-2.
Det fastsættes i bestemmelsen, at rigspolitichefen udpeges som den danske  

 nationale enhed.
Rigspolitichefen har allerede i dag en koordinerende  

 funktion vedrørende kontakten til udenlandske politimyndigheder, ligesom  

 rigspolitichefen er det danske kontaktorgan til Interpol.
Den omstændighed, at rigspolitichefen således foreslås som den nationale  

 enhed efter konventionen, indebærer ikke, at rigspolitichefembedets status  

 som myndighed under Justitsministeriet ændres.
Rigspolitichefen vil derfor -  

 under udførelsen af opgaver efter konventionen - stå i et  

 underordnelsesforhold til justitsministeren, og der vil bl.a. kunne gives  

 rigspolitichefen tjenestebefalinger om udførelsen af opgaver efter  

 konventionen.
De forbindelsesofficerer, som Danmark udstationerer ved Europol, vil være  

 en del af rigspolitichefembedet.
De pågældende vil således være ansat under  

 rigspolitichefen og være undergivet rigspolitichefens almindelige  

 instruktionsbeføjelse.
Til stk. 2 Medlemsstaterne skal efter konventionens artikel 4, stk. 3, træffe alle  

 nødvendige foranstaltninger til at sikre, at de nationale enheder får adgang  

 til relevante nationale data.
 I overensstemmelse hermed fastsættes det i stk. 2, at enhver  

 forvaltningsmyndighed er berettiget til at videregive oplysninger til  

 rigspolitichefen til brug for udførelsen af opgaver efter konventionen (1.  

 pkt.). Endvidere fastsættes det, at alle forvaltningsmyndigheder er  

 forpligtet til at videregive sådanne oplysninger på rigspolitichefens  

 anmodning (2. pkt.).
Bestemmelsen giver alene adgang (og efter rigspolitichefens anmodning  

 pligt) til videregivelse til brug for rigspolitichefens og  

 forbindelsesofficerernes udførelse af opgaver efter konventionen.  

 Rigspolitichefens adgang til at videregive oplysninger til andre danske  

 forvaltningsmyndigheder og herunder til andre danske politimyndigheder  

 reguleres fortsat af de almindelige regler i forvaltningsloven og i lov om  

 offentlige myndigheders registre.
Bestemmelsen finder heller ikke anvendelse  

 på adgangen for rigspolitichefen til at videregive oplysninger til og modtage  

 oplysninger fra Europol, idet dette spørgsmål må afgøres på grundlag af  

 konventionens regler, jf. navnlig konventionens artikler 4 og 10.
Reglerne om videregivelse af oplysninger gælder, uanset om der er tale om  

 fortrolige oplysninger, herunder oplysninger om enkeltpersoners rent private  

 forhold, jf. herved forvaltningslovens § 28, stk. 1, og § 9, stk. 2, i lov om  

 offentlige myndigheders registre.
Det er uden betydning, om de pågældende  

 oplysninger er registreret i et edb-register eller ej.
 Bestemmelsen i stk. 2, 2. pkt., indebærer, at andre  

 forvaltningsmyndigheder er forpligtet til at besvare spørgsmål fra  

 rigspolitichefen, selv om dette vil forudsætte, at allerede foreliggende  

 oplysninger skal bearbejdes, inden spørgsmålet kan besvares.
 Til § 3 Det fremgår af konventionens artikel 23, at hver  

 medlemsstat skal udpege en national kontrolinstans, der uafhængigt skal  

 overvåge lovligheden af den pågældende medlemsstats »indlæsning, søgning  

 samt videregivelse, uanset hvilken form den antager, af personoplysninger til  

 Europol samt at sikre sig, at den registreredes rettigheder ikke krænkes  

 herved.« Som anført i lovforslagets almindelige bemærkninger udpeges  

 medlemmerne af den nationale kontrolinstans (højst to medlemmer) endvidere  

 som medlemmer af den fælles kontrolinstans, der fører tilsyn med Europols  

 virksomhed.
I bestemmelsen fastsættes det, at Registertilsynet er den nationale  

 kontrolinstans.
Registertilsynet har den fornødne sagkundskab med hensyn til  

 registerføring, ligesom tilsynet i sin virksomhed er uafhængigt af andre  

 forvaltningsmyndigheder.
Registertilsynet skal have til opgave at kontrollere lovligheden af  

 rigspolitichefens og forbindelsesofficerernes indlæsning, søgning og  

 videregivelse af personoplysninger til Europol.
Også oplysninger, der  

 indlæses manuelt i Europols registre, vil være omfattet af Registertilsynets  

 kompetence.
Registertilsynet skal navnlig påse, at registreredes rettigheder  

 ikke krænkes.
Enhver vil kunne anmode Registertilsynet om at kontrollere  

 lovligheden af indlæsning og videregivelse til Europol af personoplysninger  

 om vedkommende selv samt af rigspolitichefens og forbindelsesofficerernes  

 søgning af oplysninger, jf. konventionens artikel 23, stk. 2.
Med henblik på at udføre sin kontrolvirksomhed vil Registertilsynet have  

 adgang til de oplysninger, som rigspolitichefen (forbindelsesofficererne) har  

 indlæst i Europols informations- og indekssystem.
Registertilsynet vil  

 endvidere have adgang til rigspolitichefens og forbindelsesofficerernes  

 sagsakter og kontorer.
Til § 4 Europols organer, disses medlemmer, vicedirektørerne, de  

 øvrige ansatte ved Europol og forbindelsesofficererne er pålagt tavshedspligt  

 vedrørende forhold og oplysninger, som de får kendskab til i medfør af deres  

 virke.
Det samme gælder den, som udtrykkeligt har fået pålagt tavshedspligt.  

 Der henvises til konventionens artikel 32, stk. 2.
 Medlemsstaterne skal behandle enhver krænkelse af tavshedspligten som en  

 krænkelse af deres nationale regler om tavshedspligt, jf. konventionens  

 artikel 32, stk. 4.
 I overensstemmelse hermed fastsættes det i bestemmelsen, at reglerne i  

 straffelovens §§ 152-152 e finder tilsvarende anvendelse på den person, som  

 har tavshedspligt efter konventionens artikel 32, stk. 2.
Bestemmelsen finder også anvendelse på brud på tavshedspligten, der finder  

 sted i udlandet.
Om den pågældende vil kunne strafforfølges her i landet for  

 krænkelse af tavshedspligten, der er begået i udlandet, må imidlertid afgøres  

 efter de gældende jurisdiktionsregler i straffelovens 2. kapitel.
Medlemmer af Europols organer og ansatte i Europol vil efter konventionens  

 41 nyde de privilegier og immuniteter, der er nødvendige for udførelsen af  

 deres opgaver efter konventionen.
Nærmere regler herom vil blive fastsat i en  

 protokol, jf. bemærkningerne til lovforslagets § 5. Strafforfølgning her i  

 landet af de pågældende personer må således ske med respekt af de regler, som  

 fastsættes i protokollen.
 Regler om straf for overtrædelse af bestemmelser om tavshedspligt for  

 ansatte m.v. ved udenlandske myndigheder findes allerede i dansk lovgivning,  

 jf. straffelovens § 152 b, stk. 2. Efter denne bestemmelse straffes ansatte  

 m.v. ved De Europæiske Fællesskabers Statistiske Kontor (Eurostat) med samme  

 straf som efter straffelovens § 152, såfremt de uberettiget videregiver eller  

 udnytter fortrolige statistiske oplysninger, hvortil de pågældende i  

 forbindelse med deres virke har fået kendskab.
Til § 5 Efter konventionens artikel 41 skal Rådet vedtage en  

 protokol om privilegier og immuniteter for Europol, medlemmerne af Europols  

 organer samt Europols ansatte.
Protokollen skal godkendes af medlemsstaterne  

 i overensstemmelse med deres respektive forfatningsmæssige bestemmelser.  

 Endvidere skal en aftale vedrørende forbindelsesofficerernes og deres  

 familiemedlemmers privilegier og immuniteter indgås mellem Kongeriget  

 Nederlandene (hvor Europol er placeret) og de øvrige medlemsstater.
 På denne baggrund har bestemmelsen i lovforslagets § 5 til formål at  

 sikre, at justitsministeren ved bekendtgørelse om nødvendigt kan fastsætte  

 nærmere regler til gennemførelse af de aftaler m.v., der vedtages i medfør af  

 konventionens artikel 41. Bestemmelsen giver både hjemmel til at sætte  

 aftalerne i kraft i dansk ret og til at udstede supplerende bestemmelser.
Til § 6 Konventionen træder efter artikel 45 i kraft den første  

 dag i den måned, der følger efter udløbet af en periode på tre måneder efter,  

 at alle medlemsstaterne har givet notifikation om vedtagelsen af konventionen  

 i de enkelte lande.
Europol kan dog først begynde sit virke, når de  

 retsakter, der skal udstedes i medfør af konventionen, er trådt i kraft.
Efter artikel 4, stk. 3, i protokollen om præjudiciel forelæggelse for  

 EF-domstolen træder protokollen i kraft halvfems dage efter, at samtlige  

 medlemsstater har underrettet Rådets generalsekretær om, at de har gennemført  

 protokollen.
Protokollen træder dog tidligst i kraft samtidig med  

 Europol-konventionen.
På denne baggrund fastsættes det i bestemmelsen, at tidspunktet for lovens  

 ikrafttræden fastsættes af justitsministeren.
Under hensyn til at protokollen  

 om præjudiciel forelæggelse vil kunne træde i kraft på et senere tidspunkt  

 end Europol-konventionen, fastsættes det endvidere i bestemmelsen, at lovens  

 § 1, stk. 2, kan sættes i kraft på et senere tidspunkt end lovens øvrige  

 bestemmelser.
 Til § 7 I bestemmelsen fastsættes det, at loven ikke gælder for  

 Færøerne og Grønland, men at loven ved kongelig anordning vil kunne sættes i  

 kraft for disse landsdele med de afvigelser, som de særlige færøske eller  

 grønlandske forhold tilsiger.
Den danske delegation afgav i forbindelse med vedtagelsen af konventionen  

 en erklæring, hvorefter man ved den danske tiltrædelse af konventionen agter  

 af fastslå, at konventionen ikke gælder for Færøerne og Grønland, medmindre  

 man fremsætter en erklæring om det modsatte.
Den foreslåede bestemmelse er  

 således i overensstemmelse med den nævnte erklæring.
Skriftlig fremsættelse Justitsministeren (Frank Jensen):
 Forslag til lov om gennemførelse af Europolkonventionen.
(Lovforslag nr.
L 179).
 Lovforslaget har til formål at gennemføre konventionen af 26. juli 1995 om  

 oprettelse af en europæisk politienhed (Europolkonventionen) i dansk ret.
 Lovforslaget har tillige til formål at gennemføre protokollen af 23. juni  

 1996 om præjudiciel fortolkning ved De Europæiske Fællesskabers Domstol af  

 Europolkonventionen.
 Hovedformålet med Europolkonventionen er at styrke samarbejdet mellem  

 EU-medlemsstaternes politimyndigheder vedrørende forebyggelse og bekæmpelse  

 af forskellige former for grov international kriminalitet.
Det drejer sig i første omgang om ulovlig narkotikahandel, ulovlig handel  

 med nukleare og radioaktive materialer, organiseret illegal indvandring  

 (menneskesmugling), menneskehandel og ulovlig handel med stjålne køretøjer.  

 Senest to år efter konventionens ikrafttræden skal Europol ligeledes  

 beskæftige sig med strafbare handlinger, som begås i forbindelse med  

 terroristiske aktiviteter.
Europols kompetence omfatter også forskellige  

 former for strafbare handlinger, der udøves i tilknytning til de nævnte  

 kriminalitetsformer, herunder hvidvaskning af penge.
Endvidere kan Rådet med enstemmighed udvide Europolsamarbejdet til at  

 omfatte en række andre kriminalitetsformer, der er anført i et bilag til  

 konventionen.
Det drejer sig om forskellige forbrydelser mod personers liv og  

 legeme og mod den personlige frihed.
Hertil kommer en række  

 formueforbrydelser som f.eks. organiseret tyveri, falskmøntneri og  

 bestikkelse.
Endelig nævner bilaget forskellige former for ulovlig handel og  

 miljøkriminalitet.
 Europols hovedopgave består i at lette den politimæssige efterforskning  

 gennem et system for udveksling af oplysninger mellem medlemsstaternes  

 politimyndigheder til brug for bekæmpelse af grov international kriminalitet.  

 Europol har derimod ikke kompetence til at udøve politimyndighed i de enkelte  

 lande.
 Til brug for udførelsen sine opgaver skal Europol føre en række registre.
Det drejer sig for det første om et informationssystem , der vil  

 gøre det praktisk muligt at anvende de oplysninger, som medlemsstaterne og  

 Europol er i besiddelse af.
Oplysninger i informationssystemet vedrører  

 personer, som er dømt eller mistænkes for at have begået kriminalitet, der  

 omfattes af Europols kompetence.
Informationssystemet omfatter endvidere  

 personer, om hvem der er en berettiget formodning om, at de vil begå en sådan  

 kriminalitet.
Europol kan endvidere oprette analysedatabaser til brug for den  

 politimæssige efterforskning i medlemsstaterne.
Analysedatabaserne kan  

 indeholde oplysninger om mistænkte og dømte og deres eventuelle kontakt- og  

 ledsagepersoner samt om eventuelle vidner, ofre og personer, der kan give  

 oplysninger om de pågældende strafbare handlinger.
 Analysedatabaserne kombineres med et indekssystem , der i  

 stikordsform angiver indholdet af analysesystemet.
Konventionen indeholder nærmere regler om behandling af oplysninger,  

 herunder om beskyttelse og sikring af personoplysninger i Europols registre,  

 om den registreredes egenaccess (registerindsigt) og om rettelse og sletning  

 i registrene.
Europol skal bl.a. overholde principperne i Europarådets  

 konvention af 28. januar 1981 om beskyttelse af det enkelte menneske i  

 forbindelse med elektronisk databehandling af personoplysninger.
Med konventionen oprettes der en fælles kontrolinstans, som bl.a. skal  

 sikre, at de registreredes rettigheder beskyttes.
Endvidere skal nationale  

 kontrolinstanser - i Danmark Registertilsynet - påse, at medlemsstaterne  

 overholder deres forpligtelser efter konventionen, herunder at de  

 registreredes rettigheder ikke krænkes.
Regeringen finder, at det - for at forebygge og bekæmpe den stadigt mere  

 internationaliserede organiserede kriminalitet - er nødvendigt at styrke det  

 internationale politisamarbejde.
Etableringen af Europol, herunder systemet  

 for udveksling af personoplysninger, vil i den forbindelse efter regeringens  

 opfattelse udgøre et effektivt redskab.
Samtidig sikres det, at den  

 internationale behandling af personoplysninger sker på et forsvarligt  

 grundlag.
 Idet jeg henviser til lovforslaget og de ledsagende bemærkninger, skal jeg  

 herved anbefale forslaget til det høje Tings velvillige behandling.
