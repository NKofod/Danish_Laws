Fremsat den 27. marts 2015 af Joachim B.
Olsen (LA),  Simon Emil Ammitzbøll (LA) og Anders Samuelsen (LA) Forslag til folketingsbeslutning om afskaffelse af feriepengesystemet Folketinget pålægger regeringen inden udgangen af 2015 at fremsætte de nødvendige lovforslag for at afskaffe feriepengesystemet.
Bemærkninger til forslaget Det er en tilbagevendende problemstilling, at mange lønmodtagere ikke får udbetalt deres feriepenge, ligesom alle lønmodtagere går glip af renterne.
En opgørelse fra Styrelsen for Arbejdsmarked og Rekruttering viser, at lønmodtagerne i 2013 gik glip af 78 mio. kr. i uhævede feriepenge, der i stedet gik til Arbejdsmarkedets Feriefond.
Ser man på beløbet over en længere periode, fra 2003 til 2013, løber de ubrugte feriepenge op i 630 mio. kr.  efter at den danske stat har taget sin andel, f.eks. i forbindelse med finanslovsforlig.
Der henvises til artikel på www.eb.dk den 8. april 2014: »Spildte feriepenge løber op i flere millioner hvert år«, http://ekstrabladet.dk/nyheder/samfund/article4828196. ece Det afspejler et system, hvor det enten er uigennemskueligt for den enkelte, at vedkommende har nogle af sine egne penge til gode, eller for besværligt at få dem udbetalt.
Hertil kommer, at renterne på nuværende tidspunkt medfinansierer udgifterne til at drive Feriekonto.
Feriepengene er en del af lønnen og bør derfor udbetales af arbejdsgiveren sammen med lønnen, så renterne tilfalder lønmodtagerne selv og ikke bliver brugt på at drive en obligatorisk opsparingskonto.
Det er et åbenlyst problem, at så mange danskere går glip af penge, de selv har tjent, på grund af det obligatoriske ferieopsparingssystem.
Det er formynderisk, at staten på den måde øremærker en andel af den enkeltes løn til bestemte formål og kræver, at man afholder ferie for at få udbetalt de penge, man selv har tjent.
Den bagvedliggende tanke om, at danskerne ikke selv kan administrere at spare op til ferien, bliver kun endnu mere absurd af, at det er en selvfølgelighed for os danskere at spare op til ting som bolig og tøj.
Denne grundlæggende forståelse af, at danskerne godt selv kan finde ud af at bruge og opspare deres løn efter eget behov, bør også være gældende i forhold til feriepenge.
 Forslagsstillerne lægger derfor op til, at feriepengesystemet afskaffes, så danskerne selv får råderet over de penge, de tjener.
Skriftlig fremsættelse Joachim B.
Olsen (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af feriepengesystemet.
(Beslutningsforslag nr.
B 134) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
