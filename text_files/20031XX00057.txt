Skriftlig fremsættelse (5. november 2003) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om  

 ændring af straffeloven, retsplejeloven, markedsføringsloven og  

 ophavsretsloven.  

 (IT-kriminalitet mv.).
(Lovforslag nr.
L 55).
Gennem de senere år er IT-udviklingen forstærket markant,  

 bl.a. gennem udviklingen af det verdensomspændende internet, som har  

 understøttet en række nye former for informationsudveksling med heraf  

 følgende  

 nye strafferetlige problemstillinger.
Internettet indebærer næsten  

 ubegrænsede  

 muligheder for formidling af information og kommunikation, men også nye og  

 øgede muligheder for IT-kriminalitet.
 Hovedformålet med lovforslaget er på den baggrund at skabe  

 en forbedret strafferetlig beskyttelse mod IT-kriminalitet, navnlig ved at  

 etablere en fremrykket strafferetlig beskyttelse, således at det  

 strafferetlige  

 værn indtræder tidligere i det faktiske hændelsesforløb, og ved at forhøje  

 strafferammerne for en række af de forbrydelser, som begås ved hjælp af IT,  

 eller som er rettet mod IT-systemer.
 Formålet med lovforslaget er endvidere ved ændringer af  

 straffeloven og retsplejeloven at gøre det muligt for Danmark at ratificere  

 Europarådets konvention om IT-kriminalitet (Convention on Cybercrime) og at  

 deltage i vedtagelsen af en EU-rammeafgørelse om angreb på  

 informationssystemer.
 Forslaget bygger bl.a. på forslagene i betænkning nr.  

 1417/2002 om IT-kriminalitet fra Justitsministeriets udvalg om økonomisk  

 kriminalitet og datakriminalitet (Brydensholt-udvalget).
 Lovforslaget indeholder for det første forslag til en række  

 bestemmelser, der vedrører såkaldte informationskrænkelser.
 Det foreslås således at indsætte nye bestemmelser i  

 straffeloven, der tager sigte på at beskytte informationssystemer, hvortil  

 adgangen er beskyttet med kode eller anden særlig adgangsbegrænsning  

 (eksempelvis passwords).
Beskyttelsen skal efter lovforslaget gælde kommercielle  

 informationssystemer, hvortil adgangen er forbundet med betaling af vederlag  

 (eksempelvis internetaviser). Efter den foreslåede nye bestemmelse skal det  

 således være strafbart uberettiget at skaffe sig eller videregive  

 adgangskoder  

 eller andre adgangsmidler til disse informationssystemer.
Det foreslås, at  

 straffen herfor skal være bøde eller fængsel indtil 1 år og 6 måneder,  

 hvilket  

 kan stige til fængsel indtil 6 år, hvis der foreligger særligt skærpende  

 omstændigheder - eksempelvis hvis der er tale om erhvervsmæssig videregivelse  

 af adgangskoder.
I forlængelse heraf foreslås en anden ny bestemmelse, som  

 skal beskytte ikke-kommercielle informationssystemer (eksempelvis en  

 virksomheds edb-system). Bestemmelsen omhandler den, der uretmæssigt  

 erhvervsmæssigt sælger eller i en videre kreds udbreder koder eller andre  

 adgangsmidler, samt den, der uretmæssigt videregiver et større antal koder  

 eller adgangsmidler.
Bestemmelsen omhandler endvidere den, der uretmæssigt  

 skaffer sig eller videregiver koder mv. til et samfundsvigtigt  

 informationssystem som omfattet af straffelovens § 193 eller et  

 informationssystem, der indeholder personfølsomme oplysninger.
Straffen  

 foreslås i lighed med den foreslåede bestemmelse om kommercielle  

 informationssystemer fastsat til bøde eller fængsel indtil 1 år og 6 måneder,  

 med mulighed for fængsel indtil 6 år, hvis der foreligger særligt skærpende  

 omstændigheder - eksempelvis fordi der er sket videregivelse af koder i stort  

 omfang.
Som et yderligere tiltag til beskyttelse mod  

 informationskrænkelser indeholder lovforslaget endvidere forslag om at ændre  

 strafferammen i den eksisterende bestemmelse i straffeloven om hacking.
Med  

 lovforslaget hæves strafferammen fra bøde eller fængsel indtil 6 måneder til  

 bøde eller fængsel indtil 1 år og 6 måneder.
Det foreslås desuden, at  

 strafferammen for særligt grove tilfælde af hacking forhøjes fra fængsel i 4  

 år  

 til fængsel i 6 år, og at bestemmelsen udvides til også at finde anvendelse i  

 tilfælde, hvor der er tale om hacking af mere systematisk eller organiseret  

 karakter.
Med henblik på at øge beskyttelsen af virksomheders  

 erhvervshemmeligheder foreslås det at udvide det strafferetlige værn mod  

 industrispionage i markedsføringsloven til også at finde anvendelse på  

 situationer, hvor personer, der har lovlig adgang til den pågældende  

 virksomhed  

 (f.eks. en gæst), uberettiget skaffer sig kendskab til virksomhedens  

 erhvervshemmeligheder.
I forlængelse heraf foreslås det at indsætte en ny  

 overbygningsbestemmelse i straffeloven om særligt grove tilfælde af  

 industrispionage.
Hensigten er, at industrispionage, der finder sted under  

 særligt skærpende omstændigheder - eksempelvis hvis handlingen har medført  

 betydelig skade - skal kunne henføres til denne nye bestemmelse i  

 straffeloven,  

 hvor strafferammen foreslås at være fængsel indtil 6 år.
Ophavsretsloven indeholder i dag en bestemmelse, der  

 omhandler grove tilfælde af bl.a. piratkopiering, og hvorefter sådanne  

 tilfælde  

 under skærpende omstændigheder straffes med bøde eller fængsel indtil 6  

 måneder.
Med det formål at forbedre beskyttelsen mod ophavsretskrænkelser  

 foreslås det, at strafferammen i bestemmelsen hæves til bøde eller fængsel  

 indtil 1 år og 6 måneder.
I takt med den teknologiske udvikling begås en  

 række  

 ophavsretskrænkelser i dag på en anden måde end tidligere, navnlig ved at  

 ophavsretligt beskyttede værker stilles til rådighed for andre via  

 Internettet.  

 I lyset heraf foreslås bestemmelsen samtidig udvidet, således at det i sig  

 selv  

 betragtes som en skærpende omstændighed, hvis man uberettiget gør et værk  

 tilgængeligt for andre på eksempelvis Internettet.
Endvidere indebærer lovforslaget, at der i straffeloven  

 indsættes en overbygningsbestemmelse om ophavsretskrænkelser af særlig grov  

 karakter.
Med lovforslaget gives således mulighed for, at sådanne særligt  

 grove  

 overtrædelser  eksempelvis hvor krænkelsen sker med henblik på at opnå  

 uberettiget vinding - kan straffes med fængsel indtil 6 år.
 Et andet element i lovforslaget er etablering af yderligere  

 beskyttelse i straffeloven mod kriminalitet rettet mod betalingsmidler.
Som led heri foreslås det at indsætte en ny bestemmelse, der  

 omhandler den, som uberettiget fremstiller, skaffer sig eller udbreder falske  

 elektroniske penge med forsæt til, at disse anvendes som ægte elektroniske  

 penge.
Overtrædelse heraf skal efter forslaget kunne straffes med bøde eller  

 fængsel indtil 1 år og 6 måneder, mens straffen kan stige til fængsel indtil  

 6  

 år, hvis der er tale om en handling af særlig grov beskaffenhed.
 Med lovforslaget foreslås endvidere en ny bestemmelse, der  

 kriminaliserer den, som med forsæt til uretmæssig anvendelse fremstiller,  

 skaffer sig, besidder eller videregiver oplysninger, der identificerer et  

 betalingsmiddel, som er tildelt en anden, eller foretager fremstilling mv. af  

 såkaldt genererede betalingskortnumre  dvs. betalingskortnumre, der er  

 skabt  

 ved hjælp af et edb-program, og som vil fremstå som ægte betalingskortnumre.  

 Det foreslås, at overtrædelser straffes med bøde eller fængsel indtil 1 år og  

 6  

 måneder, mens straffen kan stige til fængsel indtil 6 år, hvis der foreligger  

 særligt skærpende omstændigheder - eksempelvis hvis oplysninger, der  

 identificerer  

 betalingsmidler, videregives i en videre kreds.
 Lovforslaget indeholder som et tredje element forslag, der  

 tager sigte på i visse sammenhænge at sidestille den strafferetlige  

 beskyttelse  

 af elektroniske dokumenter med beskyttelsen af fysiske dokumenter.
Det foreslås bl.a. at ændre straffelovens bestemmelse om  

 dokumentfalsk, således at det klart fremgår af bestemmelsens ordlyd, at den  

 omfatter både skriftlige og elektroniske tilkendegivelser, der er bestemt til  

 at tjene som bevis.
Samtidig foreslås strafferammen for dokumentfalsk ændret,  

 således at dokumentfalsk straffes med bøde eller fængsel indtil 2 år.  

 Foreligger der skærpende omstændigheder, kan straffen stige til fængsel i 6  

 år.
Lovforslaget tager endvidere som et fjerde element sigte på  

 at beskytte IT-systemer mod uberettiget angreb.
Det foreslås at ændre  

 bestemmelsen i straffeloven om rådighedshindring således, at det med  

 sikkerhed  

 fremgår, at den også kan anvendes, hvis der er tale om elektroniske  

 rådighedshindringer.
Med lovforslaget foreslås strafferammen endvidere hævet  

 til bøde eller fængsel indtil 1 år, og straffen skal kunne stige til fængsel  

 indtil 2 år, hvis der foreligger særligt skærpende omstændigheder, herunder  

 hvis der er tale om overtrædelser af mere systematisk eller organiseret  

 karakter.
Uberettiget angreb mod IT-systemer kan også have form af  

 hærværk.
Med lovforslaget foreslås straffen for hærværk forhøjet til bøde  

 eller  

 fængsel indtil 1 år og 6 måneder.
Forslaget indebærer endvidere, at grove  

 tilfælde af hærværk, eller tilfælde, hvor der tidligere er begået lignende  

 kriminalitet, skal kunne straffes med fængsel indtil 6 år.
 Endelig indebærer forslaget, at der foretages visse  

 ændringer i retsplejeloven.
 Det foreslås således, at en anmeldelse fra den berettigede  

 (typisk den forurettede) skal betragtes som en begæring om offentlig påtale,  

 medmindre andet fremgår af anmeldelsen.
 Med lovforslaget indsættes endvidere en ny bestemmelse i  

 retsplejeloven, som giver politiet mulighed for at pålægge udbydere af  

 telenet  

 eller teletjenester at foretage såkaldt hastesikring af elektroniske data.
Bestemmelsen har alene til formål at hindre, at elektroniske  

 data, der kan være af betydning i politiets efterforskning af IT-relateret  

 kriminalitet, slettes som led i den normale drift hos teleudbydere mv.
Med  

 lovforslaget gives politiet således mulighed for at meddele teleudbydere mv.  

 pålæg om at gemme sådanne elektroniske data i en periode på op til 90 dage  

 med  

 henblik på, at dataene eventuelt på et senere tidspunkt kan udleveres til  

 politiet til brug for efterforskningen.
Udlevering af oplysningerne kan imidlertid kun ske, hvis de  

 gældende betingelser i retsplejelovens kapitel om indgreb i  

 meddelelseshemmeligheden er opfyldt.
Der ændres ikke med lovforslaget på  

 disse  

 betingelser.
Bestemmelsen udvider således ikke politiets adgang til  

 oplysninger, som er i tele- og internetudbyderes besiddelse.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
