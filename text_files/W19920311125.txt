 Pågældende anmodede om dimittendoptagelse i en arbejdsløshedskasse  

 efter at have gennemgået en 2-årig uddannelse på Oxford College.
Ansøgeren havde efter studentereksamen arbejdet 1 år som au pair pige  

 i England og opholdte sig herefter i Danmark ca. 2 måneder, inden  

 påbegyndelse af uddannelsen.
Ansøgeren var under hele perioden tilmeldt  

 folkeregisteret i Danmark.
 Ankenævnet fandt, at ansøgeren opfyldte kravet om at have bopæl i  

 Danmark forud for uddannelsens påbegyndelse.
 En ansøger rejste efter afsluttet studentereksamen til England og  

 arbejdede som au pair pige indtil den 5. juli 1989.
I maj 1989, mens hun var au pair pige, indgav hun optagelsesbegæring til  

 Oxford College.
Den 29. juni 1989 var hun til optagelsesprøve og fik samme  

 dag meddelelse om, at hun var optaget og skulle starte studiet den 9.  

 september 1989.
 Ansøgeren var tilmeldt folkeregisteret i Danmark i hele perioden og  

 opholdt sig i Danmark fra den 6. juli til den 8. september 1989.
 Det fremgår videre, at Oxford College Of Further Education er offentligt  

 drevet, og der blev ydet dansk SU under uddannelsen.
Ansøgeren indgav den 11. juli 1989 begæring om at blive optaget i  

 arbejdsløshedskassen som dimittendmedlem.
Af uddannelsesbevis udstedt den 29.  

 juni 1991 fremgik, at hun havde gennemført uddannelse som hotel- og  

 restaurationsleder i perioden 11. september 1989 til 28. juni 1991.
 Arbejdsløshedskassen anmodede den 26. august 1991 Direktoratet for  

 Arbejdsløshedsforsikringen om at tage stilling til pågældendes anmodning om  

 at blive optaget som dimittendmedlem af kassen.
 Direktoratet meddelte, at direktoratet ikke kunne give tilladelse til, at  

 ansøgeren blev optaget i kassen med dimittendrettigheder.
 Direktoratet henviste til, at det er en betingelse for optagelse, at  

 ansøgeren umiddelbart før uddannelsens påbegyndelse har haft bopæl i Danmark.
 Direktoratet fandt efter det i sagen oplyste om ansøgerens 1-årige ophold  

 som au pair pige i England umiddelbart før uddannelsens påbegyndelse, at  

 ansøgeren ikke opfyldte bopælskravet.
 Direktoratet anførte videre, at selv om ansøgeren af praktiske grunde har  

 været tilmeldt folkeregisteret i Danmark, kan den danske adresse ikke anses  

 for at være den egentlige bopæl, idet hun rent faktisk har opholdt sig og  

 haft bopæl i England.
 Ansøgeren henviste til, at den danske stat har givet uddannelsen offentlig  

 anerkendelse gennem SU-styrelsen, idet der blev ydet SU-støtte under  

 uddannelsen i England.
Ansøgeren betragtede endvidere au pair tiden som en del af uddannelsen,  

 idet man for at bestå uddannelsen, skulle kunne tale samt skrive engelsk.
Da  

 ansøgeren var fransk-sproglig, læste hun i au pair tiden engelsk på Oxford  

 College om aftenen.
 Direktoratet fandt ikke grundlag for at ændre sin afgørelse.
 Direktoratet fastholdt, at pågældende ikke umiddelbart før uddannelsens  

 påbegyndelse havde haft fast bopæl i Danmark, idet opholdet i Danmark fra den  

 6. juli til den 8. september 1989 måtte betragtes som midlertidigt ophold  

 eller som ferie.
Direktoratet havde telefonisk af pågældende den 30. september 1991 fået  

 oplyst, at hun i maj 1989, mens hun opholdt sig i England, indgav  

 optagelsesbegæring til Oxford College, og at hun den 29. juni 1989 var til  

 optagelsesprøve.
Allerede samme dag fik hun besked om, at hun var optaget, og  

 at hun skulle starte på studiet den 9. september 1989.
 Direktoratet fandt således ikke, at hun ved sit ca. 2 måneders korte  

 ophold i Danmark opfyldte bopælskravet, når hensås til, at hun allerede ved  

 afrejsen var klar over, at hun var optaget og efter sommerferien skulle  

 starte på uddannelsen i England.
 Ansøgeren fremsendte dokumentation for, at hun under sit ca. 2 måneders  

 ophold i Danmark havde haft rengøringsarbejde ved en kommune.
 Det var videre oplyst, at den væsentligste grund til, at ansøgeren tog den  

 pågældende uddannelse i England var, at der ikke fandtes en tilsvarende  

 all-round uddannelse her i landet, og at det - trods talrige henvendelser -  

 ikke havde været muligt at få en praktikplads her i landet.
Ankenævnet fandt, at ansøgeren også under au pair opholdet måtte anses for  

 at have haft bopæl her i landet.
Ankenævnet lagde vægt på, at hun under sit  

 ophold som au pair pige havde bevaret sin folkeregisteradresse her i landet,  

 og at hun vendte tilbage til denne adresse efter au pair opholdets  

 afslutning.
 Ankenævnet lagde endvidere vægt på, at ansøgeren herefter havde bopæl i  

 Danmark i ca. 2 måneder indtil uddannelsens påbegyndelse, og i den periode  

 tillige havde arbejde.
 Ankenævnet fandt derfor, at ansøgeren opfyldte kravet om, at hun forud for  

 uddannelsens påbegyndelse skal have bopæl her i landet.
 Sagen hjemvistes herefter til Direktoratet for Arbejdsløshedsforsikringen  

 til afgørelse af, hvorvidt de øvrige betingelser for optagelse i  

 arbejdsløshedskasse som dimittend var opfyldt.
 Offentliggjort i Meddelelser fra DFA nr. 28/92.
