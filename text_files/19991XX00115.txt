Skriftlig fremsættelse (24. november  

 1999) Erhvervsministeren (Pia Gjellerup) :
 Herved tillader jeg mig for Folketinget at  

 fremsætte:
 Forslag til lov om ændring af lov om dykkerarbejde og  

 dykkermateriel m.v. (Redningsdykning, strafferammer).
(Lovforslag nr.
L 100).
 Dette lovforslag har til formål at skabe hjemmel for  

 indførelse af en målrettet uddannelse for redningsdykkere.
Redningsdykkere foretager dykning på lavt vand i  

 havne, fjorde og lignende for at redde menneskeliv.
Redningsdykkeren har  

 derfor ikke behov for den særlige uddannelse, der gives erhvervsdykkere  

 i at arbejde på store vanddybder med overfladeforsyning af luft.  

 På den anden side har redningsdykkeren behov for en særlig  

 uddannelse i redningsoperationer.
Efter den gældende dykkerlov skal dykkere, der  

 indgår i dykkerberedskaber, have bevis som overfladeforsynet  

 erhvervsdykker.
Den foreslåede lovændring indebærer, at  

 erhvervsdykkeruddannelsen, for redningsdykkeres vedkommende, skal kunne  

 erstattes af den kortere SCUBA-uddannelse (dykning med luftflasker), der  

 udbygges med en speciel uddannelse i redning.
Det er tanken, at såvel personer med en  

 dykkermæssig baggrund som personer med tilknytning til en  

 redningstjeneste skal kunne videreuddanne sig til redningsdykkere.
Den nye  

 redningsdykkeruddannelse vil blive udviklet i samarbejde med de relevante  

 erhvervsinteresser og berørte myndigheder og godkendt efter reglerne  

 for arbejdsmarkedsuddannelserne.
Lovforslaget vil endvidere bringe dykkerlovens  

 strafferammer på linie med, hvad der er gældende inden for den  

 generelle arbejdsmiljølovgivning.
Samfundet markerer hermed, at det  

 ser med lige stor alvor på overtrædelse af  

 arbejdsmiljølovgivningen til søs og til lands, ikke mindst  

 inden for dykkerområdet, hvor der ofte kan være en særlig  

 risiko for de involverede.
 Med disse bemærkninger, og idet jeg i øvrigt  

 henviser til bemærkningerne til lovforslaget, skal jeg hermed anbefale  

 lovforslaget til Folketingets velvillige behandling.
