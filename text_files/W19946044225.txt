 Udtalt, at en undersøgelse, der havde til formål at kontrollere, i  

 hvilket omfang modtagere af bistandsydelser samtidig har indkomst, ikke kunne  

 finde sted, da de personer, der ville blive berørt af undersøgelsen, ikke  

 havde fået meddelelse om kontrolordningen, inden de i sin tid afgav  

 oplysninger til kommunen i forbindelse med ansøgningen om bistandshjælp.
 *Kommunernes *Landsforening anmodede Registertilsynet om en udtalelse  

 vedrørende en påtænkt undersøgelse, skulle have til formål at klarlægge, i  

 hvilket omfang modtagere af bistandsydelser samtidig har indkomst.
 Undersøgelsen skulle gennemføres ved, at en kommune i *Told- og  

 *Skattestyrelsens Slutligningsregister udsøgte undersøgelsens personkreds  

 efter nærmere angivne kriterier.
Det var oplyst, at i alt 200-300 personer forventedes at blive udsøgt til  

 kontrol.
For denne personkreds ville man, ved at slå hver enkelt af de  

 udsøgte personer op i gennemstillingsløsning 3 II (der er en samkøring med  

 henblik på udskrivning af en række faste skærmbilleder med oplysninger fra de  

 statslige skatte- og indtægtsregistre og fra fælleskommunale registre)  

 foretage en sammenligning mellem indkomstoplysninger og oplysninger om  

 periode, udbetalt beløb og sagstype i Det fælleskommunale Bistandssystem.  

 Hvis der ikke blev konstateret sammenfald mellem indkomst- og  

 kontanthjælpsoplysningerne, ville kontrollen blive afsluttet.
Hvis der blev  

 konstateret overlapning af perioder for indtægt og kontanthjælp, ville man  

 foretage yderligere undersøgelser af sagen ved henvendelse enten til  

 arbejdsgiveren eller til kontanthjælpsmodtageren.
Ved begrundet mistanke om  

 bedrageri ville kommunen foretage politianmeldelse.
 Undersøgelsen ønskedes gennemført af personale, der til daglig gjorde  

 tjeneste i kommunens skatteforvaltning, således at skatteforvaltningens  

 personale i fornødent omfang skulle autoriseres til Bistandssystemets  

 oplysninger om udbetalt kontanthjælp i undersøgelsesperioden.  

 Socialforvaltningens personale ville bistå med faglig ekspertise og relevante  

 oplysninger.
 Sagen blev behandlet på et møde i Registerrådet.
 Registertilsynet bemærkede indledningsvis, at ud fra de foreliggende  

 oplysninger ville den påtænkte kontrolundersøgelse ikke indebære en samkøring  

 i registerlovens forstand.
 Med hensyn til udveksling af oplysninger mellem kommunale forvaltninger,  

 her skatteforvaltningen og socialforvaltningen, bemærkede Registertilsynet,  

 at der ikke findes generelle bestemmelser herom i lov om offentlige  

 myndigheders registre.
I lovens § 12, stk. 1, er det imidlertid foreskrevet, at der skal træffes  

 de fornødne sikkerhedsforanstaltninger mod, at registrerede oplysninger  

 misbruges eller kommer til uvedkommendes kendskab.
Det kan ifølge  

 bemærkningerne til loven bl.a. ske gennem en organisatorisk - personalemæssig  

 opdeling, således at de forskellige arbejdsgrupper kun får adgang og kendskab  

 til en del af registeroplysningerne, f.eks. således at kun de sagsbehandlere,  

 der varetager den opgave, oplysningerne forudsættes anvendt i forbindelse  

 med, får adgang til dem.
 Men hensyn til spørgsmålet om terminaladgang fremgår det af forskriften  

 for Det Fælleskommunale Bistandssystem § 20, at kun de af kommunens  

 medarbejdere, der er beskæftiget med administration af bistandsydelser og  

 andre former for sociale ydelser, og som borgmesteren autoriserer til det  

 (brugerne), må have terminaladgang til registeret.
Registertilsynet fandt, at skatteforvaltningen ikke kunne siges at være  

 beskæftiget med administration af bistandsydelser og andre former for sociale  

 ydelser.
Skatteforvaltningen kunne derfor ikke opnå terminaladgang til Det  

 Fælleskommunale Bistandssystem, jf. forskriftens § 20, ligesom oplysninger  

 fra registeret heller ikke på anden måde måtte overgives til  

 skatteforvaltningen med henblik på gennemførelse af den påtænkte  

 kontrolundersøgelse.
 Registertilsynet udtalte, at undersøgelsen derfor i givet fald måtte  

 gennemføres i socialforvaltningen.
For så vidt angik en eventuel gennemførelse af undersøgelsen i  

 socialforvaltningen anså Registertilsynet det for tvivlsomt, om  

 socialforvaltningen med hjemmel i bistandslovens § 17 uden videre og direkte  

 på grundlag af de foreslåede udsøgningskriterier kunne udsøge de personer,  

 der ønskedes kontrolleret, i *Told- og *Skattestyrelsens  

 Slutligningsregister.
Registertilsynet pegede herved på, at det synes at  

 fremgå forudsætningsvis af bistandslovens § 17, at socialforvaltningen  

 (først), når forvaltningen har en (konkret) sag, der ønskes kontrolleret, kan  

 indhente oplysninger fra andre registre.
 Registertilsynet var dog af den opfattelse, at undersøgelsen ville kunne  

 gennemføres i socialforvaltningen på en sådan måde, at man i  

 socialforvaltningen udsøger en gruppe personer i Det Fælleskommunale  

 Bistandssystem med henblik på kontrol efter nærmere angivne kriterier, f.eks.  

 samlede udbetalte ydelser over et vist beløb.
 Socialforvaltningen kan herefter med hjemmel i bistandslovens § 17 modtage  

 indkomstoplysninger om de udsøgte personer fra Gennemstillingsløsning 3 II  

 fra skatteforvaltningen, hvorefter socialforvaltningen ved at gennemgå disse  

 sager kan kontrollere, om nogen uberettiget har modtaget bistandshjælp.
 Registertilsynet pegede imidlertid på, at det under Folketingets  

 behandling af lov nr. 387 af 13. juni 1990 om kontrol med udbetaling af  

 offentlige ydelser blev understreget, at det er en naturlig forudsætning, at  

 de, der skal kontrolleres, på forhånd ved, at der foreligger en  

 kontrolsituation.
 Hertil kommer, at *Socialministeriet ved bekendtgørelse nr. 927 af 2.  

 december 1993 om kommunernes regnskabsaflæggelse og statsrefusion m.v. på  

 visse dele af det sociale område i § 2, stk. 2, har fastsat, at  

 ydelsesansøgerne allerede ved første henvendelse skal have klar besked om, at  

 de kan blive kontrolleret ved, at der kan indhentes oplysninger, herunder i  

 elektronisk form, fra skattemyndighederne og andre offentlige myndigheder  

 samt arbejdsløshedskasser.
 Uanset at der ikke er tale om en egentlig samkøring, fandt  

 Registertilsynet endvidere anledning til at pege på, at Retsudvalget i  

 betænkning afgivet den 16. maj 1991 over forslag til lov om ændring af lov om  

 offentlige myndigheders registre bl.a. udtalte følgende:
 »Flertallet lægger vægt på, at de borgere, som berøres af en  

 kontrolordning, i almindelighed gøres opmærksom på myndighedernes adgang til  

 at foretage samkøring i kontroløjemed, inden kontrollen   

 iværksættes, og at samkøringen så vidt muligt kun finder sted, hvis de  

 personer, der omfattes af kontrollen, har fået meddelelse om  

 kontrolordningen, inden de afgiver oplysninger til myndigheden.
Registertilsynet fandt på denne baggrund, at det er en forudsætning for,  

 at undersøgelsen ville kunne gennemføres i socialforvaltningen, at de  

 personer, som udsøges, på forhånd, dvs. senest samtidig med ansøgningen, er  

 gjort bekendt med, at kontrol kan finde sted, herunder at der kan indhentes  

 oplysninger hos skattemyndighederne.
Tilsynet henviste i den forbindelse til  

 de blanketter, som er udarbejdet i forbindelse med sagen vedrørende Det  

 Fælleskommunale Kontrol- og Opfølgningsgrundlag, og som er til brug ved  

 ansøgninger om sociale ydelser på det kommunale område.
I denne blanket gøres  

 der opmærksom på, at der kan videregives oplysninger fra andre myndigheder,  

 herunder også fra skattemyndighederne.
 Da de personer, som i givet fald ville blive berørt af den påtænkte  

 undersøgelse i kommunen, ikke havde fået meddelelse om kontrolordningen,  

 inden de i sin tid afgav oplysninger til kommunen i forbindelse med  

 ansøgningen om bistandshjælp, fandt Registertilsynet, at undersøgelsen heller  

 ikke kunne gennemføres i socialforvaltningen.
 (*1) Registertilsynets Årsberetning 1994 side 65.
