Betænkning afgivet af Skatteudvalget den 16. december 2015 Betænkning over Forslag til lov om ændring af tonnageskatteloven og sømandsbeskatningsloven (Udvidelse af tonnageskatteordningen med en række specialskibe) [af skatteministeren (Karsten Lauritzen)]:
1. Udvalgsarbejdet Lovforslaget blev fremsat den 7. oktober 2015 og var til 1. behandling den 29. oktober 2015. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 5 møder.
Høring Lovforslaget er i det store hele en genfremsættelse af lovforslag nr.
L 124  (folketingsåret 2014-15, 1. samling), der i udkast blev sendt i høring i perioden fra den 9. oktober 2014 til den 6. november 2014 af den daværende skatteminister.
I forbindelse med genfremsættelsen har lovforslaget ikke været sendt i fornyet høring.
Høringssvar og høringsnotat fra den daværende skatteminister over lovforslag nr.
L 124 (folketingsåret 2014-15, 1. samling) er omdelt som bilag 4.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Danmarks Rederiforening og Søfartens Ledere.
 Skatteministeren har over for udvalget kommenteret de skriftlige henvendelser.
Deputation Søfartens Ledere har mundtligt over for udvalget redegjort for deres holdning til lovforslaget.
Spørgsmål Udvalget har stillet 24 spørgsmål til skatteministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL og ALT) indstiller lovforslaget til vedtagelse uændret.
Venstres, Dansk Folkepartis, Liberal Alliances og Det Konservative Folkepartis medlemmer af udvalget bemærker, at lovforslaget skal ses i sammenhæng med det fokus, som partierne har på at sikre gode rammevilkår for erhvervslivet.
Lovforslaget indebærer en markant udvidelse af tonnageskatteordningen, således at de nye skibstyper, som specialskibene udgør, fremadrettet vil kunne operere under de gunstige regler i tonnageskatteloven.
Herved sikres det, at rammevilkårene for Det Blå Danmark også fremover vil være attraktive, og at Danmark dermed fortsat kan fastholde sin position som førende søfartsnation på det globale marked.
V, DF, LA og KF har desuden med tilfredshed konstateret, at regeringen  hvis EU-reglerne giver mulighed herfor  vil overveje på et senere tidspunkt at justere tonnageskatteloven, så der gives mulighed for, at også de skibe, der omfattes af de eksisterende regler i tonnageskatteloven, får mulighed for at kunne sejle mellem f.eks. en havn og åbent hav.
Socialdemokratiets medlemmer af udvalget bemærker, at det for Socialdemokratiet generelt er vigtigt, at statsstøtte gives for at sikre beskæftigelse til lønmodtagere bosat i Danmark.
S noterer sig, at regeringen giver udtryk for det samme i svar på spørgsmål 3. Derfor hæfter S sig også særligt ved, at skatteministeren i sin skriftlige fremsættelse af lovforslaget begrunder forslaget med, at det skal sikre investeringer og arbejdspladser, og at regeringen afviser bekymringerne fra Danmarks Rederiforening i sit svar på spørgsmål 10.
 Et mindretal i udvalget (EL og ALT) indstiller lovforslaget til forkastelse ved 3. behandling.
Enhedslistens medlemmer af udvalget bemærker, at lovforslaget først og fremmest er endnu en skattelettelse og mere statsstøtte til et rederierhverv, der i forvejen er begunstiget gennem den meget lave tonnageskat og DIS-ordningen og dermed modtager af omfattende statsstøtte.
Erhvervet er på ingen måde nødlidende og omsætter kun i ringe grad den omfattende statsstøtte til danske job om bord på skibene.
Alternativets medlemmer af udvalget mener ikke, at det foreslåede er en bæredygtig vej at slå ind på, da skattekonkurrence med vores handels- og samarbejdspartnere hurtigt risikerer at blive et kapløb mod bunden, hvor alle lande sænker skatten til det lavest mulige.
ALT stiller sig ydermere tvivlende over for effekten på antallet af arbejdspladser, da de flere indregistrerede specialskibe i Danmark formentlig kun i begrænset omfang vil blive bemandet af dansk personale.
Alternativet ser dermed ikke lovforslaget som et forslag, der vil bringe flere arbejdspladser til Det Blå Danmark, men som et forslag, der vil bringe skattelettelser til Det Blå Danmark, hvilket hverken giver overskud på den sociale eller den økonomiske bundlinje.
Derfor støtter Alternativet ikke lovforslaget.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Dennis Flydtkjær (DF) Jan Rytkjær Callesen (DF) Hans Kristian Skibby (DF) Kim Christiansen (DF) Morten Marinus (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Britt Bager (V) Merete Riisager (LA) nfmd.
Ole Birk Olesen (LA) Brian Mikkelsen (KF) Per Husted (S) Jens Joel (S) Jeppe Bruus (S) Jesper Petersen (S) Mattias Tesfaye (S) Peter Hummelgaard Thomsen (S) Thomas Jensen (S) fmd.
Jesper Kiel (EL) Pelle Dragsted (EL) Josephine Fock (ALT) René Gade (ALT) Martin Lidegaard (RV) Lisbeth Bech Poulsen (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
