 Skrivelse om cirkulære om kriminalforsorgens mulighed for at lægge ud for og yde tilskud til indsattes og tilsynsklienters udgifter m.v.
Vedlagt sendes cirkulære nr. 10064 af 13. oktober 2022 om kriminalforsorgens mulighed for at lægge ud for og yde tilskud til indsattes og tilsynsklienters udgifter m.v.
Cirkulæret træder i kraft den 1. december 2022 og erstatter cirkulære nr. 11035 af 25. januar 1995 vedrørende udgifter og udlæg til forsorgsforanstaltninger, som ophæves.
1. Ændringer Med det nye cirkulære præciseres det, at der alene må lægges ud for udgifter, som den pågældende selv skal afholde, hvis følgende to betingelser er opfyldt:
 der er særlige behandlingsmæssige eller pædagogiske grunde, der taler for det, og  der forinden er indgået en skriftlig tilbagebetalingsaftale med den pågældende.
 Som eksempler på tilfælde, hvor der kan være tale om, at særlige behandlingsmæssige eller pædagogiske grunde taler for, at kriminalforsorgen lægger ud for den indsatte eller tilsynsklienten, kan nævnes gebyrer i forbindelse med optagelse på uddannelser eller opskrivning til bolig.
 Derudover præciseres, at kriminalforsorgen alene må lægge ud for udgifter, som de sociale myndigheder skal afholde, hvis der forinden er indhentet skriftlig aftale om tilbagebetaling af det udlagte beløb fra den pågældende myndighed.
 Som eksempler på tilfælde, hvor det kan være relevant, at kriminalforsorgen lægger ud for udgifter, som de sociale myndigheder skal afholde, kan nævnes udgifter til forsørgelse, når den indsatte eller tilsynsklienten i forbindelse med overførsel til ophold på en pension eller løsladelse skal overgå til sociale ydelser, og der vil gå nogen tid, før disse ydelser tilgår den pågældendes konto.
Herudover ophæves muligheden for at  yde tilskud til forsorgsmæssige formål, der ikke henhører under de sociale myndigheder,  lægge ud for udgifter under en ankesag i det sociale system og  yde tilskud til pårørendes rejseudgifter (ud over den transportstøtte, der ligger i børneansvarligordningen), idet der ikke er bevillingsmæssig hjemmel hertil.
Sidstnævnte ændring indebærer, at skrivelse nr. 11435 af 17. juli 1980 ophæves.
