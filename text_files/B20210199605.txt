Bekendtgørelse om biosikringsforanstaltninger mod aviær influenza for fjerkræ og andre fugle i fangenskab I medfør af § 30, stk. 1 og 3, § 34, § 66 a, stk. 1 og 2, § 67 og § 70, stk. 3, i lov om hold af dyr, jf. lovbekendtgørelse nr. 330 af 2. marts 2021, fastsættes efter bemyndigelse i henhold til § 7, stk. 1, nr. 1 og § 10, stk. 1, nr. 1, 4 og 5, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Definitioner § 1. I denne bekendtgørelse finder definitionerne i følgende forordninger anvendelse:
 1) Europa-Parlamentets og Rådets forordning (EU) 2016/429 af 9. marts 2016 om overførbare dyresygdomme og om ændring og ophævelse af visse retsakter på området for dyresundhed (dyresundhedsloven).
 2) Kommissionens delegerede forordning (EU) 2020/687 af 17. december 2019 om supplerende regler til Europa-Parlamentets og Rådets forordning (EU) 2016/429 for så vidt angår regler om forebyggelse og bekæmpelse af visse listeopførte sygdomme.
Biosikringsforanstaltninger til håndtering og begrænsning af risikoen for introduktion, udvikling og spredning af fugleinfluenza § 2. Operatøren af virksomheden med fjerkræ og andre fugle i fangenskab skal som forebyggende foranstaltning sikre, at fjerkræ og andre fugle i fangenskab holdes indhegnet.
§ 3. Operatøren af virksomheden med fjerkræ og andre fugle i fangenskab skal sikre, at fjerkræ og andre fugle i fangenskab holdes under iagttagelse af en af følgende forebyggende foranstaltninger mod aviær influenza 1) fjerkræ og andre fugle i fangenskab skal holdes indendørs, 2) fjerkræ og andre fugle i fangenskab skal holdes i en voliere eller indhegning med overdækning af fast tag, eller 3) fjerkræ og andre fugle i fangenskab skal holdes i en voliere eller indhegning med net eller trådoverdækning, hvor afstanden mellem trådene højest må være 20 cm, og trådtypen skal være farvet polyester- eller nylontråd med en diameter på 1,5-2 mm.
Stk. 2. Træer og større tætte buske kan erstatte kravet om overdækning for det areal af indhegningen, der er dækket af en trækrone og/eller en større tættere busk.
Det øvrige areal i indhegningen er fortsat omfattet af kravet om overdækning i stk. 1, nr. 2 og 3, uanset størrelsen på det øvrige areal i indhegningen.
 § 4. Fjerkræ og andre fugle i fangenskab, der holdes i indhegninger på 40 m2 eller derunder er undtaget fra kravene i § 3.
Særligt vedrørende ænder, gråænder og gæs § 5. Operatører af ande- og gåsebesætninger og gråandehold er undtaget fra kravene i § 3, når udearealet ikke overstiger 4,5 m2/and eller 15 m2/gås, og der etableres andre former for forebyggende foranstaltninger til beskyttelse mod vildtlevende fugle.
Disse foranstaltninger skal til enhver tid sikre, at vildtlevende fugle ikke lander og opholder sig i indhegningen.
Særligt vedrørende strudsefugle § 6. Operatører af strudsefuglehold er undtaget fra kravene i § 3, når der etableres andre former for forebyggende foranstaltninger til beskyttelse mod vildtlevende fugle.
Disse foranstaltninger skal til enhver tid sikre, at vildtlevende fugle ikke lander og opholder sig i indhegningen.
Særligt vedrørende duer § 7. Uanset bestemmelsen i § 3, må duer i fangenskab foretage motionsflyvning omkring dueslaget.
Særligt vedrørende rovfugle § 8. Uanset bestemmelsen i § 3, må rovfugle i fangenskab foretage motionsture samt anvendes til jagtformer, der ikke indebærer kontakt med vildtlevende fugle.
Forbud mod samling af fjerkræ og andre fugle i fangenskab § 9. Samlinger af fjerkræ og andre fugle i fangenskab med henblik på udstilling, dyrskuer, konkurrencer, herunder tilførsel til markeder, eller lignende er forbudt.
 Stk. 2. Igangværende samlinger som nævnt i § 9, stk. 1, skal opløses med øjeblikkelig virkning.
Straf og ikrafttræden § 10. Medmindre højere straf er forskyldt efter anden lovgivning, straffes med bøde den, der overtræder § 2, § 3, § 5, § 6 eller § 9.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med fortsæt elle grov uagtsomhed, og der ved overtrædelsen er 1) forvoldt skade på mennesker eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3.  Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 11. Bekendtgørelsen træder i kraft den 1. november 2021, klokken 16.00.
