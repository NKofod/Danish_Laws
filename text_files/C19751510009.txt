(Til landets sygehuse, læger og  

 embedslæger) Ved lov nr. 346 af 26. juni 1975 om begravelse og ligbrænding, der træder  

 i kraft den 1. januar 1976, ophæves lov nr. 100 af 19. april 1907 om  

 forskellige forhold vedrørende begravelser og lov nr. 162 af 18. april 1950  

 om ligbrænding samt en række bestemmelser on begravelse og ligbrænding.
 Man skal i denne anledning, efter anmodning fra kirkeministeriet,  

 hvorunder sager om begravelse og ligbrænding nu henhører, henlede  

 opmærksomheden på følgende:
 1. UDLEVERING AF BLANKETTER TIL BRUG VED ANMODNING OM  

 BEGRAVELSE ELLER LIGBRÆNDING.
 Efter lovens § 5 skal anmodning om foretagelse af begravelse eller  

 ligbrænding fremsættes over for begravelsesmyndigheden, sædvanligvis  

 sognepræsten på afdødes bopælssted, enten ved personlig eller skriftlig  

 henvendelse.
 Ifølge § 2, stk. 1, i kirkeministeriets bekendtgørelse af 1. december 1975  

 om begravelse og ligbrænding udleveres blanketter til brug ved fremsættelse  

 af nævnte anmodning uden betaling af den dødsattestudstedende læge  

 (sygehuset) eller af begravelsesmyndigheden.
Der vedlægges et antal eksemplarer af blanketten.
Yderligere blanketter  

 vil kunne rekvireres gennem firmaet Johan Ullstad og Sønner A/S, København.
 2. LIGBRÆNDING.
 Går anmodningen ud på foretagelse af ligbrænding, skal dødsattesten  

 indeholde erklæring fra lægen om, at der efter hans skøn ikke er grund til  

 mistanke om, at døden er forårsaget ved en forbrydelse, jfr. § 2, stk. 2, i  

 bekendtgørelsen om begravelse og ligbrænding.
 Hvis den dødsattestudstedende læge ikke kan afgive en erklæring som  

 angivet i dødsattestformularens rubrik a, må ligbrænding ikke tillades,  

 forinden der af politiet er afgivet erklæring om, at der intet er til hinder  

 for ligbrænding.
 Politiets medvirken er således kun nødvendig, såfremt den  

 dødsattestudstedende læge ikke kan afgive erklæring om, at der ikke er grund  

 til mistanke om, at døden er forårsaget ved en forbrydelse.
 Embedslægen medvirker i disse tilfælde kun, såfremt politiet finder, at  

 der bør foretages medicolegalt ligsyn i medfør af den gældende ligsynslov §  

 6, hvis regler om indberetning til politiet i tilfælde, hvor medicolegalt  

 ligsyn skal finde sted, iøvrigt fortsat gælder.
 3. FRISTER FOR JORDFÆSTELSE OG LIGBRÆNDING.
 Efter bekendtgørelsens § 14 skal jordfæstelse eller ligbrænding, hvis  

 kortere frist ikke er foreskrevet i sundhedslovgivningen, ske senest 8 dage  

 efter dødsfaldet (dødsdagen medregnet).
 Bestyrelsen for kirkegården eller krematoriet kan dog med tilslutning fra  

 embedslægen tillade forlængelse af denne frist, når forholdene taler derfor.
