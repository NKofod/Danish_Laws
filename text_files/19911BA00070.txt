Nr BSF 70 Forslag til folketingsbeslutning om nettilslutning og afregning for  

 vindmøller Fremsat af Riishøj (SF) Gade (SF) Hanne Thanning Jacobsen (SF) Ebba  

 Strange (SF) den 18. februar 1992 Folketinget pålægger energiministeren at fastsætte landsdækkende regler for nettilslutning og afregning for vindmøller efter følgende retningslinjer:
A.
De, der tilslutter en vindmølle, betaler selv alle omkostninger til:
- lavspændingstilslutning - lavspændingsstik - 10 kV-transformerstation - 10 kV-stik til eksisterende 10 kV radial - tilslutning til 10 kV-net - fasekompensering Det skal være elselskabernes pligt at bekoste en eventuel udbygning af det  

 overordnede forsyningsnet (10 kV-nettet).
B.
Der indføres landsdækkende afregningsregler, der sikrer, at der i  

 procentafregningen stiles mod en uændret gennemsnitlig kWh-afregning.
Bemærkninger til forslaget Danske Vindkraftværker, Foreningen af Danske Vindmøllefabrikanter og  

 Danske Elværkers Forening har i de seneste måneder forsøgt at nå frem til et  

 forhandlingsresultat om betalingsregler for tilslutning af vindmøller  

 gældende fra den 1. februar 1992 og om afregningsregler gældende fra den 1.  

 oktober 1994.
 Forhandlingerne har været ført efter opfordring fra et flertal af partier  

 i Folketinget, der gerne havde set, at parterne selv forhandlede sig frem til  

 langsigtede regler, dog under forudsætning af, at vindmølleudbygningen uden  

 for elværksregi ville kunne fortsætte.
Parterne har imidlertid ikke kunnet nå frem til en aftale.
Danske  

 Elværkers Forening har foreslået, at den endelige forhandling baseres på en  

 uvildig undersøgelse af møllernes samfundsøkonomiske værdi.
 Indtil denne undersøgelse foreligger, ønsker Danske Elværkers Forening en  

 overgangsordning for eksisterende vindmøller.
Ifølge Danske Vindkraftværker vil elselskaberne fortsætte med at kræve de  

 faktiske omkostninger betalt 100 pct. af mølleejerne.
Det vil i praksis  

 medføre, at enkelte møller vil udløse meget store  

 netforstærkningsomkostninger, hvorfor nye møller aldrig vil blive opført.
Sker det, kan det betyde en katastrofe for dansk vindmølleindustri.
Det er  

 efter forslagsstillernes opfattelse vigtigt, at udbygning med vindmøller  

 (også) uden for elværksregi fortsætter, naturligvis under iagttagelse af krav  

 om støjgrænser og under hensyn til landskabsmæssige værdier.
Beslutningsforslaget tager udgangspunkt i det forslag, der er blevet  

 fremsat af Danske Vindkraftværker, og som forslagsstillerne finder rimeligt  

 og egnet som grundlag for en varig ordning.
Hermed sikres landsdækkende  

 regler for netforstærkning, hvor vindmølleejeren betaler de udgifter, der er  

 direkte knyttet til møllen.
I forhold til i dag indebærer den nye ordning en  

 stigning i udgiften op til ca. 200.000 kr. for en 150 kW vindmølle.
 For elafregningen pålægges det ministeren at indføre landsdækkende regler,  

 der samlet set giver uændret procentafregning.
Ministeren har selv tidligere oplyst, at bryder forhandlingerne sammen, må  

 der »administrativt« gennemføres en ordning på området.
Hensigten  

 med dette beslutningsforslag er at få sikkerhed for, at gennemførelsen af  

 denne varige landsdækkende ordning ikke trækker i langdrag.
