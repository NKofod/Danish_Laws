Skrivelse om ændring af bekendtgørelse om en aktiv beskæftigelsesindsats pr. 1. juni 2012 (ændringsbek. nr. 500 af 29. maj 2012) (Til kommunerne, jobcentrene m.fl.) Den 1. juni 2012 træder nedenstående ændringer i kraft i bekendtgørelse om en aktiv beskæftigelsesindsats som følge af vedtagelsen af lovforslagene L 151 og L 162. Ændringsbekendtgørelsen vedlægges i korrektur-version.
Ændringer som følge af reglerne om mindre intensiv indsats (L 151) 1) § 28, stk. 2, nr. 5, (ang. fritagelse for kontaktforløbet for personer med ansættelseskontrakt, som skal starte job inden for 4 uger, og for personer som skal på barsel inden for 4 uger): Reglen ophæves for dagpenge- og kontanthjælpsmodtagere.
I stedet gælder den nye § 21 f stk. 2, i lov om en aktiv beskæftigelsesindsats, hvorefter der holdes kontakt telefonisk, digitalt eller ved brev for personer i målgruppen for mindre intensiv indsats.
Der kan i øvrigt henvises til en kommende orienteringsskrivelse om det vedtagne lovforslag.
 2) § 108, stk. 2, 2. pkt.: Det er tilføjet, at der ved opgørelse af tidsperioderne efter § 85, stk. 1, og §§ 87-89 i lov om en aktiv beskæftigelsesindsats om ret og pligt til tilbud ikke medregnes uger, hvor pligten til tilbud bortfalder efter reglerne om mindre intensiv indsats.
Ændring som følge af den 2-årige forsøgsordning om jobpræmie til kontanthjælpsmodtagere med langvarig ledighed m.v. (L 162) 3) § 29, stk. 4: Af § 9 i det vedtagne L 162, fremgår det, at orienteringen om jobpræmieordningen som udgangspunkt skal ske som led i det individuelle kontaktforløb.
Der indsættes derfor et nyt stk. 4, hvorefter jobcenteret skal orientere kontanthjælpsmodtagere, som er i målgruppen for jobpræmieordningen, om muligheden for at få jobpræmie.
Der kan i øvrigt henvises til udsendt orienteringsskrivelse af 24. maj 2012 om det vedtagne lovforslag.
 Øvrige ændringer:
4) § 5, stk. 2, nr. 5: Titlen på retssikkerhedsloven justeres til den korrekte »lov om retssikkerhed og administration på det sociale område.« 5) § 87, stk. 2: Det tydeliggøres, at jobcentret også for kontanthjælpsmodtagere træffer afgørelser om befordringsgodtgørelse, jf. § 82 i lov om en aktiv beskæftigelsesindsats.
