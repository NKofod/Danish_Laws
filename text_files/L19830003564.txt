(Kulturaftalen med Portugal) Den 21. juli 1982 undertegnedes i Lissabon en overenskomst mellem Danmark  

 og Portugal om kulturelt samarbejde.
 Overenskomsten har følgende ordlyd:
OVERENSKOMST om kulturelt samarbejde mellem Kongeriget Danmarks regering og Republikken  

 Portugals regering Kongeriget Danmarks regering og Republikken Portugals regering, som ønsker at opretholde og styrke de venskabsbånd, som består mellem de  

 to lande, og at udvikle det videst mulige kendskab til hinandens kultur og  

 derved bidrage til at fremme gensidig forståelse mellem de to folk, er blevet enige om følgende:
Artikel I Parterne vil tilskynde til samarbejde mellem videnskabelige,  

 uddannelsesmæssige, kulturelle og kunstneriske institutioner og  

 organisationer i de to lande under hensyntagen til gensidige fordele og  

 interesser.
Artikel II I denne forbindelse vil parterne på gensidighedsbasis 1. tilskynde til udveksling af studerende og  

 kandidater til studier og specialisering på uddannelsens, videnskabens og  

 kulturens områder; 2. fremme besøg af gæsteprofessorer, forskere eller  

 andre, som er beskæftiget inden for uddannelse, videnskab og kultur; 3. så vidt muligt yde stipendier og tilskud til de  

 under pkt. 1 og 2 nævnte personer samt til deltagere i sommerkurser i det  

 andet land; 4. tilskynde til deltagelse af repræsentanter fra det  

 andet land i kongresser, seminarer o.s.v. af international karakter, som  

 måtte finde sted inden for deres respektive territorier; 5. udveksle oplysninger om vigtige resultater inden  

 for forskning, uddannelse og kultur og tilskynde til eventuel samordnet  

 forskning; 6. udveksle bøger, tidsskrifter og andre publikationer  

 såvel som undervisnings- og informationsmateriale; 7. tilskynde til studier af den anden parts sprog,  

 litteratur, kultur og historie; 8. tilskynde til gensidige arrangementer af kulturelle  

 manifestationer; 9. fremme samarbejdet mellem ungdomsorganisationer  

 eller -grupper såvel som mellem organisationer inden for områderne sport og  

 fysisk uddannelse i de to lande; 10. tilskynde til samarbejde inden for presse, radio  

 og TV.
Artikel III Inden for rammerne af de inden for deres område gældende love og  

 bestemmelser og i overensstemmelse med de vilkår, som vedtages af den  

 blandede kommission, skal hver af parterne yde den anden part alle rimelige  

 lettelser i forbindelse med personers indrejse, ophold og udrejse og med  

 indførsel af sådant materiale og udstyr, som er nødvendigt for at gennemføre  

 de programmer eller udvekslinger, som måtte blive iværksat i overensstemmelse  

 med denne overenskomst.
Artikel IV Med henblik på gennemførelsen af denne overenskomst vil parterne udpege  

 repræsentanter, som vil mødes periodisk i en blandet kommission.
Møderne skal  

 afholdes skiftevis i Portugal og Danmark.
Den blandede kommission skal  

 overvåge gennemførelsen af overenskomstens bestemmelser og fastlægge de  

 organisatoriske og finansielle vilkår for gennemførelsen af de i  

 overenskomsten omhandlede udvekslinger.
Artikel V Denne overenskomst skal træde i kraft på den dato, på hvilken parterne har  

 underrettet hinanden om opfyldelsen af alle nødvendige lovmæssige  

 foranstaltninger.
 Efter udløbet af en periode på 5 år fra datoen for overenskomstens  

 ikrafttræden kan hver af parterne opsige den med 6 måneders skriftligt varsel  

 til den anden part.
 Opsigelse af overenskomsten skal ikke påvirke igangværende programmer.
 Udfærdiget i Lissabon den 21. juli 1982 i to eksemplarer på engelsk, idet  

 begge tekster har samme gyldighed.
For Kongeriget Danmarks regering Kjeld Olesen For Republikken Portugals regering Vasco Futscher Pereira Overenskomsten trådte i medfør af artikel V i kraft den 24. januar 1983.
Udenrigsministeriet, den 12. april 1983 Uffe Ellemann-Jensen Bilag Resume Program for videnskabeligt, uddannelsesmæssigt og kulturelt samarbejde  

 mellem Kongeriget Danmarks regering og Republikken Portugals regering I henhold til kulturaftalen med Portugal af 21. juli 1982 er der efter  

 forhandlinger i København i dagene 10. - 12. februar 1987 mellem en dansk og  

 en portugisisk delegation vedtaget et nyt samarbejdsprogram for perioden 1.  

 marts 1987 - 28. februar 1990.
 Programmet indeholder bestemmelser om en videreførelse af samarbejdet  

 mellem de to lande inden for uddannelse, videnskab og kultur, bl.a. ved  

 udveksling af stipendier og støtte til studie- og forskningsbesøg de  

 respektive lande såvel som besøg af kunstnere og andre repræsentanter for  

 kulturlivet, udveksling af udstillinger m.v. samt samarbejde i øvrigt mellem  

 uddannelsesmæssige og kulturelle institutioner i de to lande.
