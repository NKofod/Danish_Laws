Bekendtgørelse om betaling for bestemte behandlinger med kunstig befrugtning, refertilisation og sterilisation i det offentlige sundhedsvæsen I medfør af § 64, stk. 5, og § 81, stk. 2, i sundhedsloven, jf. lovbekendtgørelse nr. 913 af 13. juli 2010, som ændret ved lov nr. 1546 af 21. december 2010, fastsættes:
 § 1. Regionsrådet opkræver betaling for bestemte sygehusbehandlinger med kunstig befrugtning og for refertilisation samt sterilisation af personer, der er fyldt 25 år, og som kan blive steriliseret uden tilladelse efter reglerne, i §§ 2  7.
Betaling for behandling med kunstig befrugtning i det offentlige sygehusvæsen § 2. Regionsrådet opkræver betaling for gennemførte behandlingsforsøg med insemination.
 Stk. 2. Et behandlingsforsøg med insemination anses for gennemført, når sæd er lagt op i kvindens skede eller livmoder.
 Stk. 3. Betaling for behandlingsforsøg med insemination opkræves med et beløb, der fastsættes og reguleres i Indenrigs- og Sundhedsministeriets vejledning om takstsystem, jf. takst BG50A i takstsystem 2011.
 Stk. 4. Den region, som yder behandling, opkræver betaling i forbindelse med eller umiddelbart efter udskrivningen eller den ambulante behandling.
 § 3. Regionsrådet opkræver betaling for gennemførte behandlingsforsøg med in vitro fertilisation med eller uden intra cytoplasmatisk sædcelle injektion, jf. dog § 5.
 Stk. 2. Et behandlingsforsøg med in vitro fertilisation både med eller uden intra cytoplasmatisk sædcelle injektion anses for påbegyndt ved ægudtagningen fra kvinden og for gennemført, når oplægning af mindst ét befrugtet æg i kvindens livmoder har fundet sted.
 Stk. 3. Regionsrådet opkræver 5.040 kr. (2011 pris- og lønniveau) for et gennemført behandlingsforsøg med in vitro fertilisation med eller uden intra cytoplasmatisk sædcelle injektion, hvor der behandles med et eller flere friske æg.
 Stk. 4. Regionsrådet opkræver 3.024 kr. (2011 pris- og lønniveau) for et gennemført behandlingsforsøg med in vitro fertilisation både med eller uden intra cytoplasmatisk sperm injektion, hvor der behandles med et eller flere optøede, befrugtede æg.
 Stk. 5. Beløbene i stk. 3 og 4 pris- og lønreguleres én gang om året og offentliggøres af Indenrigs- og Sundhedsministeriet.
 Stk. 6. Den region, som yder behandling, opkræver betalingen i forbindelse med eller umiddelbart efter udskrivningen eller den ambulante behandling.
 § 4. Regionsrådet, som yder behandling, opkræver betaling for donorsæd, som anvendes i forbindelse med gennemførte behandlingsforsøg med insemination eller gennemførte behandlingsforsøg med in vitro fertilisation med eller uden intra cytoplasmatisk sædcelle injektion, jf. dog § 5.
 Stk. 2. Den betaling, som regionsrådet opkræver i medfør af stk. 1 skal udgøre den direkte udgift til donorsæden, som regionsrådet afholder i forbindelse med køb af donorsæd.
 § 5. Regionsrådet opkræver ikke betaling for behandlingsforsøg med kunstig befrugtning, når der som led i behandlingen foretages genetisk undersøgelse af et befrugtet æg, hvor der er en kendt og væsentlig øget risiko for, at barnet får en alvorlig arvelig sygdom.
 Stk. 2. Regionsrådet opkræver ikke betaling for behandlingsforsøg med kunstig befrugtning, når Sundhedsstyrelsen efter udredning og sundhedsfaglig vurdering i konkrete tilfælde har meddelt tilladelse til anvendelse af præimplantationsdiagnostik ved kunstig befrugtning på grund af tungtvejende hensyn til behandling af et barn med livstruende sygdom i familien.
Betaling for sterilisation i det offentlige sygehusvæsen § 6. Regionsrådet opkræver betaling for sterilisation af personer, der er fyldt 25 år, og som kan blive steriliseret uden tilladelse.
 Stk. 2. Betaling for sterilisation efter stk. 1 opkræves med et beløb, der fastsættes og reguleres i Indenrigs- og Sundhedsministeriets vejledning om takstsystem, jf. takst DRG 1204 for mænd og DRG 1313 for kvinder i takstsystem 2011.
Stk. 3. Regionsrådet opkræver 900 kr. (2011 pris- og lønniveau) for sterilisation, som foretages i kombination med et andet operativt indgreb, og som er inden for rammerne af det primært indicerede indgreb.
Beløbet pris- og lønreguleres én gang om året.
 Stk. 4. Den region, som yder behandling, opkræver betaling i forbindelse med eller umiddelbart efter udskrivningen eller den ambulante behandling.
Betaling for refertilisation i det offentlige sygehusvæsen § 7. Regionsrådet opkræver betaling for refertilisation.
 Stk. 2. Betaling for refertilisation efter stk. 1 opkræves med et beløb, der fastsættes og reguleres i Indenrigs- og Sundhedsministeriets vejledning om takstsystem, jf. takst PG07B + BG50A for mænd og DRG 1310 for kvinder i takstsystem 2011.
 Stk. 3. Den region, som yder behandling, opkræver betaling i forbindelse med eller umiddelbart efter udskrivningen eller den ambulante behandling.
Behandling med kunstig befrugtning, refertilisation og sterilisation ved praktiserende speciallæge § 8. Regionsrådet yder ikke behandlingsforsøg med insemination og behandlingsforsøg med in vitro fertilisation med eller uden intra cytoplasmatisk sædcelle injektion samt refertilisation eller sterilisation ved praktiserende speciallæge.
Ikrafttræden § 9. Bekendtgørelsen træder i kraft den 15. april 2011.
 Stk. 2. Samtidig ophæves bekendtgørelse nr. 1627 af 21. december 2010 om betaling for bestemte behandlinger med kunstig befrugtning, refertilisation og sterilisation i det offentlige sundhedsvæsen.
