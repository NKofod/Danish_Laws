 En gift kvinde, hvis ægtefælle fik efterløn efter 80 % sats, søgte i  

 august 1987 førtidspension som 63-årig.
 Revaliderings- og pensionsnævnet tilkendte ansøgeren førtidspension  

 fra 1. januar 1988, hvor ægtefællen overgik til folkepension.
 Ankestyrelsen fandt, at ansøgeren opfyldte betingelserne for at få  

 tilkendt førtidspension fra den 1. september 1987, dvs. fra  

 ansøgningstidspunktet.
 REDEGØRELSE FOR SAGEN:
 En gift kvinde søgte i august 1987 førtidspension som 63-årig.
Ansøgerens ægtefælle fik på dette tidspunkt udbetalt efterløn på 80 %  

 sats.
Fra 1. januar 1988 overgik ægtefællen til folkepension.
 Ansøgeren, som ikke havde haft erhvervsarbejde under ægteskabet, havde  

 ingen helbredsmæssige klager.
 AFGØRELSEN, DER KLAGES OVER:
 Revaliderings- og pensionsnævnet tilkendte ansøgeren behovsbestemt  

 førtidspension fra ægtefællens overgang til folkepension pr. 1. januar 1988.
 KLAGEN TIL ANKESTYRELSEN:
 Afgørelsen var indanket af det sociale udvalg, som fandt, at ansøgeren var  

 berettiget til førtidspension fra ansøgningen.
 SUPPLERENDE OPLYSNINGER EFTER ANKEN:
 Revaliderings- og pensionsnævnet redegjorde over for Ankestyrelsen for  

 sine overvejelser i forbindelse med valget af tidspunktet for tilkendelse af  

 førtidspension i sager, hvor ansøgeren var hjemmearbejdende husmor mellem 60  

 og 67 år uden væsentlige helbredsmæssige klager, og hvor ægtefællen på  

 ansøgningstidspunktet fik efterløn med ca. 91.000 kr. årligt, men kort tid  

 efter ansøgningen overgik til folkepension.
I de nævnte sager havde nævnet hidtil valgt at bevilge pension fra mandens  

 overgang til folkepension, medmindre særlige omstændigheder i den enkelte sag  

 talte for at bevilge pension fra ansøgningstidspunktet.
Nævnet havde herved  

 bl.a. lagt vægt på, at der i Socialministeriets bekendtgørelse af 7. november  

 1986 §§ 7-8 er tale om en udelukkelsesgrænse og ikke en tilkendelsesgrænse,  

 og at en tilkendelse af pension fra ansøgningstidspunktet ville medføre at  

 ansøgeren og dennes ægtefælle i nogle ganske få måneder ville have et  

 betydeligt større forsørgelsesgrundlag end både før og efter denne periode.
 LOVGRUNDLAG:
 Lov om social pension § 14, stk. 3 og § 15.
 Socialministeriets bekendtgørelse af 7. november 1986 om social pension §§  

 7-8.
 ANKESTYRELSENS AFGØRELSE:
 Ankestyrelsen finder, at ansøgeren opfylder betingelserne for at få  

 tilkendt almindelig førtidspension efter lov om social pension § 14, stk. 3,  

 fra den 1. september 1987, dvs. fra ansøgningstidspunktet.
 Ankestyrelsen ændrer således revaliderings- og pensionsnævnets afgørelse.
