Indledning De nugældende bestemmelser om sikring af skæringer mellem jernbaner og  

 veje findes i lov om offentlige veje (lovbekendtgørelse nr. 423 af 11.  

 september 1972) kapitel 7. Kapitlet opretholder de bestemmelser i den  

 oprindelige krydsningslov (lovbekendtgørelse nr. 88 af 12. marts 1962), som  

 fortsat har betydning.
Vejloven bygger på principperne i krydsningsloven.
De nugældende regler om  

 sikring af de nævnte skæringer vil i det følgende blive gennemgået i en  

 samlet fremstilling, der i det væsentlige bygger på fortolkningen af den  

 tidligere lov.
 Anvendelsesområdet for vejlovens kapitel 7.
 Vejlovens kapitel 7 omfatter skæringer mellem jernbaner og veje, der er  

 åbne for almindelig færdsel, uanset om de er offentlige eller private.  

 Vejloven omfatter alene egentlige jernbaner, men ikke havne- og godsbaner og  

 andre sporanlæg, omhandlet i færdselslovens § 62, herunder mergelspor,  

 teglværksspor og roespor.
 Normer for sikring af niveauoverkørsler.
 Ministeren for offentlige arbejder fastsætter ifølge vejlovens § 85, stk.  

 1, normer for udformning af afmærkning af krydsninger mellem jernbaner og  

 veje, der er åbne for almindelig færdsel, herunder regler for  

 oversigtsarealer, lyssignaler og automatiske bomanlæg.
 Regler vedrørende automatiske signaler ved niveauoverkørsler over  

 jernbaner er fastsat den 14. december 1959 og har fortsat gyldighed.  

 Bestemmelserne er for tiden under revision i ministeriet.
 Regler om afmærkning af jernbaneoverkørsler fremgår af ministeriet for  

 offentlige arbejders bekendtgørelse nr. 225 af 1. juli 1955 om vejafmærkning.  

 Reglerne er samlet i ministeriet for offentlige arbejders cirkulære af 6.  

 november 1961 om afmærkning ved jernbaneoverkørsler.
 Sikringens finansiering.
 Vejlovens kapitel 7 opretholder hovedprincippet om, at staten skal  

 finansiere anlæg og drift af sikkerhedsforanstaltninger ved skæringer mellem  

 jernbaner og veje, herunder også etablering af nye viadukter, jfr. vejlovens  

 §§ 84, stk. 1, og 86, stk. 1, for så vidt disse foranstaltninger kan  

 godkendes af ministeriet.
 Bestemmelserne tager sigte på en forbedring af  

 sikkerhedsforanstaltningerne for vejtrafikken i tilfælde, hvor en mere  

 intensiv færdsel har gjort eventuelle eksisterende foranstaltninger  

 utilstrækkelige.
 Det er en forudsætning for statsfinansiering, at der ikke ved banens anlæg  

 eller senere er pålagt banen bevogtningsforpligtelse ved niveauoverkørslen,  

 eksempelvis ved etablering af helbomme (manuelt betjente eller automatiske).
 Er banens bevogtningsforpligtelse senere blevet ophævet af ministeriet  

 efter reglerne i vejlovens § 87 eller de tilsvarende regler i den tidligere  

 lovgivning, kan statsfinansiering ske, hvis forholdene på ny gør en mere  

 effektiv sikring påkrævet.
 Ved viaduktanlæg skal eventuelle driftsbesparelser for jernbanen  

 kapitaliseres og fradrages i anlægsudgiften, jfr. vejlovens § 84, stk. 2.
 Reglerne om statsfinansiering omfatter kun eksisterende niveauoverkørsler.  

 Anlægges der nye jernbaner, har vedkommende besigtigelses- og  

 ekspropriationskommission efter forhandling med vejstyrelsen afgørelsen af,  

 hvilke foranstaltninger der skal træffes til sikring af vejfærdslen.  

 Udgifterne til sikringsforanstaltningerne påhviler baneanlægget.
Når nye veje anlægges, når bestående veje åbnes for almindelig færdsel, og  

 når veje med sådan færdsel udvides eller omlægges skal vejbestyrelsen  

 forhandle med jernbanebestyrelsen herom og normalt betale de nødvendige  

 sikringsforanstaltninger.
Regler for udførelsen af anlæg m.v. ved krydsning  

 mellem jernbaner og veje (krydsningsregler) findes som udkast i bilag til  

 betænkning, afgivet 15. okt. 1950 af ministeriet for offentlige arbejders  

 udvalg for krydsningsregler.
 Disse benyttes i praksis som grundlag for de krav, der stilles ved  

 etablering af nye niveauoverkørsler.
 Indstilling om nye eller forbedrede sikringsforanstaltninger.
Det påhviler såvel vejbestyrelse som banestyrelse og politi at være  

 opmærksom på, om eksisterende sikringsforanstaltninger ved bestående  

 niveauoverkørsler er tilstrækkelige og hensigtsmæssige, og at fremkomme med  

 indstilling til sikring af nye overkørsler, herunder overkørsler for veje,  

 der tænkes åbnet for almindelig færdsel.
Indstillingen om de påkrævede  

 foranstaltninger bør påtegnes af samtlige de nævnte myndigheder, inden den  

 forelægges for ministeriet (vejdirektoratet).
De sikringsforanstaltninger, der i praksis især kan komme på tale, vil  

 være etablering af lyssignaler mod vejen, herunder lyssignaler suppleret med  

 automatiske halve bomme.
Selvsagt kan der også være behov for forslag om  

 forbedring af bestående signaler, f.eks. supplering af lyssignaler alene i  

 højre vejside med signal også i venstre vejside og/eller med klokkesignal  

 eller i særlige tilfælde forslag om koordinering af lyssignal med almindeligt  

 gadesignalanlæg med trelysgrupper.
 Af hensyn til den betydning for færdselssikkerheden, som er forbundet med  

 en effektiv sikring og den i forbindelse hermed stående afmærkning af  

 krydsninger mellem jernbaner og veje, bør myndighederne være opmærksom på, om  

 de i deres område beliggende overkørsler er sikret på den efter  

 trafikforholdene mest effektive måde.
Det bør navnlig følges med opmærksomhed, om allerede etablerede  

 sikringsforanstaltninger med hertil hørende afmærkning og afstribning fortsat  

 vedligeholdes, at sikringsforanstaltningerne ikke gøres illusoriske ved  

 vejomlægninger i overkørslernes umiddelbare nærhed, og at sikringerne til  

 stadighed svarer til den trafikale udnyttelse af vejen.
Anlægges der således  

 en parallelvej i banens nærhed, bør den udføres på en sådan måde, at  

 udslusning i parallelvejen af trafik fra en vej, der skærer jernbanen, ikke  

 skaber køer af ventende motorkøretøjer over overkørslen.
 Ændres vejforholdene eller udnyttes vejen mere intensivt, f.eks. hvis den  

 inddrages i et udviklingsområde, må der fremsættes forslag til forbedring af  

 allerede etablerede sikringsforanstaltninger i overensstemmelse med  

 ovenstående retningslinjer.
Opmærksomheden henledes på, at der ikke kan forventes stillet midler af  

 statskassen til rådighed til forbedring af sikringsforanstaltninger ved  

 bestående niveauoverkørsler, såfremt vej- eller færdselsmyndighederne ved  

 foranstaltninger truffet i medfør af f.eks. vej- eller færdselslovgivningen  

 på afgørende måde ændrer forudsætningerne for godkendte  

 sikringsforanstaltninger ved overkørslerne.
Planer om sådanne  

 foranstaltninger bør derfor forelægges for ministeriet (vejdirektoratet).
 Med hensyn til afmærkning, herunder med krydsmærker og afstribning af  

 niveauoverkørsler henvises til ministeriets cirkulære af 6. november 1961 om  

 afmærkning ved jernbaneoverkørsler.
 Indstillingen skal forelægges ministeriet (vejdirektoratet), der skal tage  

 stilling til, om foranstaltningerne kan godkendes, jfr. vejlovens §§ 84, stk.  

 1, og 85, stk. 2. Samtidig vil der blive taget stilling til, om  

 foranstaltningerne skal finansieres af statskassen, jfr. vejlovens §§ 84,  

 stk. 2, og 86, stk. 2, eller om de skal betales af vejbestyrelse, jernbane  

 eller andre.
 Andre sporanlæg.
Tilladelse til sporanlæg af den i færdselslovens § 62 omhandlede art  

 meddeles af vedkommende kommunale myndighed med politiets samtykke, i  

 tilfælde af uenighed mellem disse myndigheder samt ved anlæg på eller over  

 hovedvej af ministeren for offentlige arbejder i samråd med  

 justitsministeriet, og på grundlag af normalbetingelser, fastsat i  

 ministeriet for offentlige arbejders bekendtgørelse nr. 257 af 8. august 1933  

 om anlæg af mergelspor, teglværksspor, roespor, entreprenørspor og lignende  

 spor over eller langs offentlige veje.
Sådanne anlæg vil normalt være sikret  

 i kraft af rangerreglement eller tilsvarende regler.
I visse tilfælde kan det  

 blive påkrævet at udbygge sikringsforanstaltningerne med lyssignaler, evt.  

 bomme.
Ansøgning herom skal af sporejeren (jernbanen) forelægges for  

 ministeriet (vejdirektoratet), jfr. ministeriet for offentlige arbejders  

 bekendtgørelse om vejafmærkning m.v. § 56, stk. 2. Udgifterne hertil kan som  

 nævnt foran ikke refunderes af statskassen i henhold til vejlovgivningen.
 Ministeriet for offentlige arbejder, den  

 16. september 1974.
 Kresten Damsgaard.
 /Leif Larsen.
