Skriftlig fremsættelse (7. oktober 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af revisorloven (Ændring af reglerne for revisoreksamen, skærpede krav til revisor som offentlighedens tillidsrepræsentant og gennemførelse af dele af revisordirektivet) (Lovforslag nr.
L 13) Formålet med lovforslaget er at skærpe kravene til revisor som offentlighedens tillidsrepræsentant og ændre reglerne for revisoreksamen for statsautoriserede revisorer samt at gennemføre ændringer af revisorloven som følge af EU-Kommissionens kontrol af den danske gennemførelse af ændringer i revisordirektivet.
Lovforslaget styrker tilliden til revisors rolle som offentlighedens tillidsrepræsentant.
Med lovforslaget begrænses således muligheden for at virke som godkendt revisor og dermed agere som offentlighedens tillidsrepræsentant, hvis en person af skifteretten er eller har været pålagt konkurskarantæne.
Endvidere gives der med lovforslaget mulighed for midlertidigt at frakende revisor godkendelsen, mens en sag om frakendelse af en revisors godkendelse verserer i Revisornævnet.
Samtidig sikres det med lovforslaget, at en revisor ikke uden videre stillingtagen fra domstolene kan fortsætte sit virke, selvom vedkommende er frakendt sin godkendelse af Revisornævnet.
Retten skal således fremover i forbindelse med en prøvelse af nævnets frakendelse altid og inden 4 uger tage stilling til, om revisoren kan fortsætte sit virke som revisor, mens sagen verserer ved domstolene.
 De ændrede regler for revisoreksamen vil være med til at understøtte tilgangen til erhvervet samt at sikre, at offentligheden fortsat kan have tillid til, at revisors afgivelse af erklæringer er udtryk for en høj kvalitet.
Endeligt foreslås nogle ændringer foranlediget af EU-Kommissionens kontrol af gennemførelsen i 2016 af EU-reglerne på revisionsområdet (Direktiv 2014/56/EU om ændring af direktiv 2006/43/EF om lovpligtig revision af årsregnskaber og konsoliderede regnskaber). Lovforslaget udvider således koncernrevisors pligt til at opbevare dokumentation for revision af koncernregnskabet, så det også omfatter revisionsarbejde udført af en tredjelandsrevisor for en modervirksomhed.
Derudover foreslås det at indføre krav til valg af formand for revisionsudvalg i virksomheder af interesse for offentligheden.
Endelig foreslås det at stille faglige krav til eksperter, som assisterer Erhvervsstyrelsen med udførelse af undersøgelser, samt krav til ledelsen af det offentlige tilsyn med revisorbranchen, særligt til uafhængighed af revisorbranchen.
 Lovforslaget omfatter erhvervsrettet regulering med ikrafttræden den 1. januar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
