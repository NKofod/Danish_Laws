Ældreklubber   momspligt Indledning Foreninger var momsfritaget i et større omfang,  

 før den nye momslov trådte i kraft den 1. juli 1994. Det var  

 på det tidspunkt bl.a. afgørende for om en forening skulle  

 momsregistreres, om den drev erhvervsvirksomhed, dvs. om formålet med  

 at drive virksomheden var at opnå en økonomisk gevinst.  

 Såfremt formålet ikke var at opnå økonomisk gevinst  

 kunne foreningen heller ikke momsregistreres.
Der henvises til, at Momsnævnet i 1970 har truffet  

 en afgørelse om, at ældreklubber ikke skal registreres og svare  

 moms af deres virksomhed.
Afgørelsen er offentliggjort i MOMS 1970,  

 291.
Momsnævnet har endvidere i en afgørelse,  

 offentliggjort i MOMS 1982, 789, truffet afgørelse om, at en klub som  

 har til formål, at byde på selskabelig underholdning og dans ved  

 ugentlige arrangementer er omfattet af momspligten.
Det fremgik tillige af  

 afgørelsen, at der ikke indtil videre skulle svares moms af  

 sædvanlige medlemskontingenter til klubben.
 Efter ikrafttrædelse af lov nr. 375 af 18. maj 1994  

 den 1. juli 1994, skal ældreklubber, under forudsætning af, at  

 der er tale om økonomisk virksomhed, betale moms af  

 medlemskontingenter, medmindre disse kan fritages efter momslovens § 13.
Vejledende udtalelse i konkret sag Told- og Skattestyrelsen har i en konkret sag vejledende  

 udtalt, at en såkaldt "ældreklub" skal betale moms af sine  

 leverancer, jf. momslovens § 4, stk. 1.
Ifølge vedtægterne er det ældreklubbens  

 formål at samle enlige til selskabeligt samvær.  Klubben skal  

 gennem aktiviteter tilstræbe at samle ældremedlemmerne til  

 fester, spisning, underholdning, dans og andre aktiviteter.
Klubben  

 tilvejebringer de nødvendige midler hertil og overskud går til  

 nye aktiviteter.
 Medlemmerne betaler et månedligt kontingent og  

 betaler endvidere særskilt for deltagelse i klubbens arrangementer.
 Klubben arrangerer dans hver anden lørdag.
Økonomisk virksomhed Styrelsen har fundet, at ældreklubben driver  

 økonomisk virksomhed efter momslovens § 3, stk. 1. Der er ved  

 vurderingen heraf henset til, at ældreklubben tilbyder aktiviteter i  

 form af adgangen til samkvem med andre ældre og at der betales et  

 kontingent.
Endvidere sker der særskilt betaling for  

  ældreklubbens arrangementer, hvor medlemmerne samles til spisning,  

 kaffe og dans.
Hertil kommer, at aktiviteternes art ikke afviger fra de  

 ydelser, som andre momspligtige festarrangører tilbyder, f.eks. kroer,  

 hoteller m.v.
Endelig lægges det til grund,  at aktiviteterne har et  

 ikke ubetydeligt omfang, eftersom indtægterne årligt overstiger  

 500.000 kr. og der samles mellem 300-400 medlemmer til hvert arrangement.
Medlemskontingenter Medlemskontingenter, som betales til foreninger og  

 organisationer, kan under visse forudsætninger, fritages for moms efter  

 momslovens § 13, stk. 1, nr. 4. Det er bl.a. en forudsætning for  

 fritagelse efter denne bestemmelse, at foreningen har et formål, som  

 nævnt i bestemmelsen.
 Styrelsen har vurderet om ældreklubben har et  

 filantropisk eller et politisk formål.
Det må være en forudsætning for, at  

 betingelsen om et filantropisk formål kan anses for opfyldt i  

 momslovens forstand, at foreningen udadtil fremstår som en  

 velgørende forening.
Det må således være et krav, at  

 foreningen udøver velgørenhed, som tilgodeser en kreds af  

 personer, der ikke er medlemmer af foreningen.
Dette var ikke tilfældet  

 jf. foreningens vedtægter og faktiske formål.
 Ældreklubben kunne endvidere ikke siges at have et  

 politisk formål.
 Ældreklubbens indtægter i form af  

 medlemskontingenter kan, alene af denne grund, ikke fritages efter  

 bestemmelsen i § 13, stk. 1, nr. 4. Det kan ikke føre til et andet  

 resultat, at kassebeholdningen i tilfælde af, at foreningen  

 ophæves, ifølge vedtægterne skal anvendes til  

 velgørende formål.
Arrangementer Momslovens § 13, stk. 1, nr. 18, fritager under visse  

 forudsætninger varer og ydelser, der leveres i forbindelse med  

 velgørende arrangementer.
En af forudsætningerne for, at der kan ske  

 momsfritagelse efter bestemmelsen er, at overskuddet skal komme en videre  

 kreds af personer til gode.
Som eksempel på et arrangement, der ikke  

 opfylder denne betingelse, kan nævnes et arrangement til fordel for en  

 skoleklasse, der skal bruge overskuddet til hel eller delvis finansiering af  

 en rejse.
Det er efter en konkret vurdering styrelsens opfattelse,  

 at overskuddet i forbindelse med arrangementet anvendes til almennyttige  

 formål.
Der er ved vurderingen heraf lagt til grund, at overskuddet kan  

 siges at komme en videre kreds af personer til gode, idet ældreklubben  

  optager et stort antal medlemmer fra en relativ bred aldersgruppe.
 Det har ingen betydning for vurderingen af om  

 arrangementet er omfattet af momslovens § 13, stk. 1, nr. 18, om der rent  

 faktisk tilstræbes/opnås et overskud eller om formålet i  

 sig selv opfyldes ved arrangementets afholdelse.
 Det er yderligere en betingelse, for at arrangementet kan  

 meddeles momsfritagelse, at der er tale om et arrangement af kortere  

 varighed, som fastsat i § 1 i bekendtgørelse nr. 192 af 20. marts  

 2001.
 Det er endelig en betingelse for meddelelse af  

 momsfritagelse, at leveringen sker for arrangørens regning og risiko,  

 og at arrangøren i øvrigt ikke driver virksomhed med levering  

 af tilsvarende varer og ydelser.
 Dette betyder i praksis, at såfremt ikke alle  

 ældreklubbens arrangementer kan fritages efter bestemmelsen, f.eks.  

 fordi antallet af arrangementer ikke opfylder betingelserne i  

 momsbekendtgørelsens § 1, kan en ældreklubs anmodning om  

 fritagelse efter momslovens § 13, stk. 1, nr. 18 ikke imødekommes.
Afslutning Styrelsen udtalte således i den konkrete sag, at  

 ældreklubben skulle betale moms af medlemskontingenterne samt  

 indtægterne fra de enkelte arrangementer.
