Nr BTL 228 Betænkning over Forslag til lov om retssikkerhed og administration på det  

 sociale område   

 Nr L 228 1996-97, 1. samling Afgivet af Socialudvalget Afgivet: 19970522 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Nogle af udvalgets spørgsmål og socialministerens svar herpå er optrykt  

 som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Dansk Arbejdsgiverforening, Dansk Blindesamfund, Dansk Socialrådgiverforening, De Samvirkende Invalideorganisationer, Funktionærernes og Tjenestemændenes Fællesråd, Jensen, Palle Melchior, advokat, Lyngby, Kommunernes Landsforening, Landsorganisationen i Danmark, Livslinien, Omsorgsorganisationernes Samråd og Socialt Forbrugerråd i Birkerød.
 Udvalget ønsker lovforslaget tilbage til fornyet behandling efter 2.  

 behandling.
 Der er af socialministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets og Enhedslistens medlemmer) lovforslaget til  

vedtagelse med de af socialministeren stillede ændringsforslag.  

 Flertallet vil stemme imod de af Enhedslisten stillede ændringsforslag.
 Et mindretal (Fremskridtspartiets medlem af udvalget) vil redegøre  

 for sin stilling til lovforslaget og de stillede ændringsforslag ved 2.  

 behandling.
 Et andet mindretal (Enhedslistens medlem af udvalget) indstiller  

 lovforslaget til vedtagelse med de stillede ændringsforslag.
Mindretallet hilser det velkomment, at der kommer en administrationslov på  

 hele det sociale område.
Det er et klart fremskridt, at ankesystemet bliver  

 enstrenget, at kravene til sagsbehandlingen skærpes, at helhedssynet bliver  

 lovfæstet, og at borgernes medinddragen nævnes.
Mindretallet ønsker, at borgerne får den størst mulige retssikkerhed på  

 alle områder og ikke mindst i forhold til den sociale lovgivning.  

 Sagsbehandlingen og beslutningsprocesserne skal foregå åbent i forhold til  

 borgeren, og borgeren skal have mulighed for selv at være aktiv medspiller.  

 Alle afgørelser bør kunne prøves i klagesystemet.
Der er ingen fornuftig  

 grund til at undtage skønsmæssige afgørelser herfra.
Ankeafgørelser har altid  

 haft praksisdannende virkning.
De er bl.a. med til at sikre, at det  

 socialpolitiske landkort ikke bliver alt for ujævnt.
Klagesystemet bør også  

 lave egentlig socialfaglig revision.
Det har stor betydning for borgeren og  

 for administrationen af sociallovgivningen, hvordan den sagsbehandling, der  

 ligger forud for en afgørelse, har været.
Sagsbehandleren er en nøgleperson i behandlingen af borgerens sag.
Derfor  

 bør borgeren have mulighed for at skifte sagsbehandler.
På de fleste andre  

 områder i livet er det accepteret, at »kemi, der svinger sammen« er  

 en vigtig forudsætning for et konstruktivt samarbejde.
 ÆndringsforslagAf et mindretal (EL):
 Til § 3 1) I stk. 2 indsættes efter 2. pkt. som nyt punktum:
»Sagsbehandlingstiden må aldrig være mere end to måneder.« Til § 4 2) Efter stk. 1 indsættes som nye stykker:
 »Stk. 2. Borgeren skal behandles hensynsfuldt og med respekt  

 som alle andre borgere.
 Stk. 3. Sagen skal afgøres så smidigt som muligt, og kun de  

 oplysninger, der er nødvendige for sagens afgørelse, skal indhentes.
Stk. 4. Der arbejdes som udgangspunkt med åbne journaler.
Hvis  

 kommunen efter en konkret vurdering finder dette uhensigtsmæssigt, skal dette  

 begrundes over for borgeren.
Kommunens afgørelse herom skal kunne påklages  

 efter de almindelige regler.
Stk. 5. Borgeren har ret til at skifte sagsbehandler.« Af socialministeren , tiltrådt af et flertal (udvalget med  

 undtagelse af FP):
 Til § 9 3) I stk. 6 ændres »§ 112, stk. 1« til:  

 »§ 105, stk. 1«.
 Til § 18 4) I paragraffen ændres »§ 60« til: »§  

 62«.
 Til § 19 5) I stk. 3 ændres »personssagsudvalget«  

 til: »udvalget«.
 Til § 24 6) I stk. 1 indsættes efter nr. 3 som nyt nummer:
»4) Funktionærernes og Tjenestemændenes Fællesråd.« Nr. 4 og 5 bliver herefter nr. 5 og 6.
 7) I stk. 2 ændres »nr. 1-5« til: »nr.  

 1-6«.
 Af et mindretal (EL):
 8) I stk. 3 indsættes efter 1. pkt. som nyt punktum:
»Hvis der lokalt findes andre brugerorganisationer end De Samvirkende  

 Invalideorganisationer, f.eks. en lokalafdeling af Landsorganisationen af  

 Bistandsklienter, skal disse indgå i koordinationsudvalget.« Til § 30 9) Stk. 2 affattes således:
»Stk. 2. Ældrerådet kan fremsætte forslag, der vedrører  

 ældre, til kommunalbestyrelsen.
Kommunalbestyrelsen skal høre ældrerådet om  

 alle forslag, der vedrører de ældre.« Til § 34 10) I stk. 1, nr. 1, ændres »videreformidler  

 klager« til: »træffer afgørelser i klager«.
 Af socialministeren, tiltrådt af et flertal (udvalget med  

 undtagelse af FP):
 11) Stk. 1, nr. 1, affattes således:
 »1) drøfter, vurderer og videreformidler klager over afgørelser om  

 tilbud efter §§ 71 og 72 i lov om social service til personer, som er fyldt  

 67 år, og«.
 Af et mindretal (EL):
 12) I stk. 2 udgår »klager og mere«.
 Af socialministeren, tiltrådt af et flertal (udvalget med  

 undtagelse af FP):
 Til § 35 13) Stk. 2 affattes således:
»Stk. 2. Klagerådet består af 1) 3 medlemmer, der vælges af kommunens ældreråd blandt dets medlemmer, og 2) 2 medlemmer, der vælges af kommunalbestyrelsen blandt dens  

 medlemmer.« 14) Stk. 3 udgår.
 Stk. 4 og 5 bliver herefter stk. 3 og 4.
 Til § 41 15) I stk. 3 ændres »§§ 69 og 70, jf. §  

 79« til: »§§ 71 og 72, jf. § 81«.
 Af et mindretal (EL):
 Til § 43 16) I stk. 1 indsættes efter »forholdes  

 med« ordene: »overskud og«.
17) I stk. 2 ændres »er disse omfattet af reglerne i  

 forvaltningsloven og offentlighedsloven i forhold til den opgave, der  

 udføres.« til: »er denne virksomhed omfattet af forvaltningsloven  

 og offentlighedsloven.« 18) Stk. 3 udgår.
 Af socialministeren, tiltrådt af et flertal (udvalget med  

 undtagelse af FP):
 Til § 55 19) I stk. 2, nr. 2, ændres »§ 60« til:  

 »§ 62«.
 Af et mindretal (EL):
 Til § 60 20) I stk. 1 indsættes efter 2. pkt. som nyt  

 punktum:
»Det sociale nævn kan også behandle klager over den måde, en sag er  

 behandlet på.« Af socialministeren, tiltrådt af et flertal (udvalget med  

 undtagelse af FP):
 Til § 64 21) Efter stk. 1 indsættes som nyt stykke:
»Stk. 2. Den person, som afgørelsen vedrører, kan klage over  

 afgørelserne efter stk. 1. Kommunen kan klage over en afgørelse efter stk. 1,  

 nr. 1.« Af et mindretal (EL):
 Til § 67 22) Efter stk. 2 indsættes som nyt stykke:
»Stk. 3. Det sociale nævns eller Ankestyrelsens afgørelse  

 vedrørende en konkret klage skal foreligge senest 3 måneder efter, at klagen  

 er modtaget.« Til § 72 23) Stk. 1 affattes således:
»Klage over en afgørelse, bortset fra klage over aktiveringstilbud,  

 jf. lov om aktiv social politik, har ikke opsættende virkning.« Af socialministeren, tiltrådt af et flertal (udvalget med  

 undtagelse af FP):
 24) I stk. 3 ændres »§ 97, stk. 1 og 2« til:  

 »§ 99, stk. 1 og 2«.
 Til § 73 25) I stk. 1 ændres »§ 121« til: »§  

 124«.
 Til § 75 26) I paragraffen ændres »§ 80« til: »§  

 82«.
 Af et mindretal (EL):
 Til § 76 27) I stk. 2 indsættes efter nr. 2 som nyt nummer:
»3) følger Ankestyrelsen kommunernes, amtskommunernes og de sociale  

 nævns praksis i sagsbehandlingen, det vil sige den måde, sagerne behandles  

 på.« Ny paragraf 28) Efter § 86 indsættes i kapitel 14 som ny  

 paragraf:
 »§ 01. Kommunalbestyrelsen nedsætter et handicapråd.  

 Handicaprådet rådgiver kommunalbestyrelsen i handicappolitiske spørgsmål og  

 formidler synspunkter mellem borgerne og kommunalbestyrelsen om  

 lokalpolitiske spørgsmål, der vedrører de handicappede.
Stk. 2. Handicaprådet kan fremsætte forslag, der vedrører  

 handicappede, til kommunalbestyrelsen.
Kommunalbestyrelsen skal høre  

 handicaprådet om alle forslag, der vedrører handicappede.
Stk. 3. Handicaprådet består af mindst 5 medlemmer.
Medlemmerne  

 udpeges af de lokale handicaporganisationer.« Af socialministeren, tiltrådt af et flertal (udvalget med  

 undtagelse af FP):
 Til § 89 29) I stk. 1 ændres »1. januar 1999« til:  

 »1. juli 1998«.
 30) I stk. 2 ændres to steder »31. december 1998«  

 til: »30. juni 1998«, og »1. januar 1999« ændres til:  

 »1. juli 1998«.
 31) I stk. 3 ændres »31. december 1998« to steder  

 til: »30. juni 1998«.
 32) I stk. 4 ændres »1. januar 1999« til:  

 »1. juli 1998«.
 33) I stk. 5 ændres »31. august 1999« til:  

 »28. februar 1999«.
 34) Efter stk. 6 indsættes som nyt stykke:
» Stk. 7. Koordinationsudvalget, jf. § 24, skal være nedsat  

 senest den 31. december 1998.« Bemærkninger Til nr. 1 Forslagsstilleren er tilfreds med, at kommunen eller  

 amtskommunen skal oplyse ansøgeren om, hvornår afgørelse kan forventes.  

 Formålet med ændringsforslaget er at præcisere en grænse, inden for hvilken  

 der under alle omstændigheder skal foreligge en afgørelse.
 Til nr. 2 Forslagsstilleren er tilfreds med, at det i lovforslaget  

 præciseres, at borgeren skal medinddrages i behandlingen af sin egen sag.  

 Formålet med ændringsforslaget er at fastslå nogle mindsterammer for den  

 generelle brugerindflydelse.
Til nr. 3-7, 11, 13-15, 19, 21, 24-26 og 29-34 Almindelige  

 bemærkninger Det kan oplyses, at der som led i udlægningen af tilkendelseskompetencen  

 til kommunerne på pensionsområdet bl.a. afsættes ressourcer til den udvidede  

 vejlednings- og rådgivningsforpligtelse i statsamterne for at sikre, at den  

 erfaring og viden, der er opbygget i revaliderings- og pensionsnævnene, og  

 som vil blive opbygget i de sociale nævn, videreføres.
Vejlednings- og  

 rådgivningsforpligtelsen er et tilbud til kommunerne.
Socialministeren agter i øvrigt at henstille til kommunerne, at der  

 udpeges frivillige bisiddere, som bistår ansøgeren i forbindelse med  

 ansøgning om personlig hjælp og pleje, praktisk hjælp og støtte og hjælp til  

 at vedligeholde fysiske og psykiske færdigheder, jf. § 69, stk. 1, der bliver  

 § 71, stk. 1, i forslag til lov om social service.
Personer, der ikke har  

 mulighed for at anmode pårørende m.fl. om at deltage i samtaler m.v. med  

 kommunen, skal have mulighed for at få tilbud om, at en anden person kan  

 deltage i samtalen.
Etablering af en sådan ordning bør ske i samarbejde med  

 ældrerådet.
Administrative konsekvenser For det statslige område er der opgjort følgende personalemæssige  

 konsekvenser under forudsætning af ikrafttrædelse pr. 1. juli 1998:
 Konsekvenserne af at indføre adgang til at anke afgørelser om hjemmehjælp  

 m.v. i lov om social service indgår i tallene.
Helårsvirkningerne af de samlede ændringer fremgår af tallene for år 2002.  

 Herudover får statsamterne, der skal virke som sekretariater for de nye  

 sociale nævn, og Den Sociale Sikringsstyrelse, der bliver sekretariat for  

 nævnet for København og Frederiksberg, i de første 3 år, dvs. til 1. juli  

 2001, tilført henholdsvis 7,5 og 1 årsværk til indkøring af vejlednings- og  

 koordineringsopgaver på førtidspensionsområdet.
Tilsvarende får Den Sociale  

 Ankestyrelse i det første og andet år tilført henholdsvis 4 og 2 årsværk til  

 at løse overgangsopgaver.
Til disse personalemæssige konsekvenser svarer i 1998, henholdsvis 1999,  

 merudgifter i statsamterne på 2,5 og 5,0 mio. kr. (heraf løn 2,2 og 4,4 mio.  

 kr.) og i Den Sociale Sikringsstyrelse på 1,5 og 3,1 mio. kr. (heraf løn 1,1  

 og 2,2 mio. kr.) og lønbesparelser i Den Sociale Ankestyrelse på 0,4 og 1,1  

 mio. kr. og i Socialministeriets departement på 0,1 og 0,3 mio. kr.
Beløbene  

 er anført i PL 1997.
Økonomiske konsekvenser Ændringsforslagene skønnes ikke - ud over hvad der er nævnt ovenfor - at  

 have økonomiske konsekvenser. Ændringsforslagene, herunder det ændrede  

 ikrafttrædelsestidspunkt, skal forhandles med de berørte kommunale parter i  

 sammenhæng med forhandlingerne om selve lovforslaget.
Ad nr. 3-5 Ændringerne er redaktionelle, bl.a. som følge af ændringsforslagene til  

 forslaget til lov om social service.
Ad nr. 6 og 7 Det foreslås, at Funktionærernes og Tjenestemændenes Fællesråd udpeger 1  

 medlem til Det Kommunale Koordinationsudvalg.
Der vil hermed være skabt  

 overensstemmelse med sammensætningen af Det Centrale Koordinationsudvalg,  

 hvori Fællesrådet også har 1 medlem.
Kommunens muligheder for at pege på  

 andre organisationer som medlemmer - f.eks.
SALA - opretholdes.
Ad nr. 11, 13 og 14 Det foreslås, at klagerådets kompetence ændres, således at den omfatter  

 afgørelser om tilbud efter §§ 69 og 70, der bliver §§ 71 og 72, i lov om  

 social service til personer, som er fyldt 67 år; mens afgørelser om tilbud  

 efter §§ 69 og 70, der bliver §§ 71 og 72, i lov om social service til  

 personer under 67 år kan indbringes for det sociale nævn efter reglerne i  

 kapitel 10, jf. § 118, i lov om social service og dermed ikke er omfattet af  

 klagerådets kompetence.
 Som en konsekvens heraf foreslås klagerådets sammensætning ændret, således  

 at klagerådet består af 3 medlemmer, der vælges af kommunens ældreråd blandt  

 dets medlemmer, og 2 medlemmer, der vælges af kommunalbestyrelsen blandt dens  

 medlemmer.
Ad nr. 15 og 19 Ændringerne er redaktionelle.
Ad nr. 21 Som følge af overførslen af kompetencen i sager om vedvarende hjælp til  

 forsørgelse til udlændinge med ophold i Danmark fra Socialministeriet til Den  

 Sociale Sikringsstyrelse foreslås det - i lighed med gældende regler om  

 kommunernes klageadgang - at såvel den person, som afgørelsen vedrører, som  

 kommunen får klageadgang.
Kommunen har en retlig interesse i at kunne  

 indbringe Sikringsstyrelsens afgørelse for Ankestyrelsen dels af hensyn til  

 fastlæggelse af praksis, dels af hensyn til den økonomiske interesse.
En afgørelse efter § 6 om forsørgelse af danskere i udlandet i lov om  

 aktiv socialpolitik er derimod en afgørelse, der træffes af en statslig  

 myndighed, og udgifterne afholdes tilsvarende af staten.
Det foreslås derfor,  

 at alene borgeren kan indbringe Sikringsstyrelsens afgørelse for  

 Ankestyrelsen.
Det samme gør sig gældende for afgørelser om ret til pension i udlandet  

 efter § 3, stk. 4, og § 62 i lov om social pension, jf. § 52, stk. 3, som  

 affattet i § 1, nr. 23, i forslaget til lov om ændring af lov om social  

 pension og lov om delpension.
I afgørelser efter lovforslagets § 64, nr. 4,  

 om, hvilket lands lov der skal anvendes, er det alene borgeren, der har en  

 retlig interesse i afgørelsen.
Ad nr. 24-26 Ændringerne er redaktionelle.
Ad nr. 29-33 Der foreslås, at loven træder i kraft den 1. juli 1998. Som følge heraf  

 sker der konsekvensændringer i ikrafttrædelsesbestemmelsen.
Ad nr. 34 Som følge af det ændrede ikrafttrædelsestidspunkt foreslås det, at  

 kommunerne får en længere periode til nedsættelse af koordinationsudvalget  

 efter § 24.
 Til nr. 8 Ændringsforslaget præciserer, at brugerindflydelsen også skal  

 gælde ved udpegning af medlemmer til de lokale koordinationsudvalg.
 Til nr. 9 Ændringsforslaget har til hensigt at sikre to-vejskommunikation  

 mellem ældreråd og kommunalbestyrelse også i idefasen.
 Til nr. 10 og 12 Forslagsstilleren er glad for, at under 67-årige med lov  

 om social service får reel ankeadgang vedrørende hjælp til personlig hjælp og  

 pleje m.v. Ændringsforslagets formål er at sikre også over 67-årige reel  

 klageadgang på området. Ændringsforslagene er en viderebearbejdning af de  

 gældende bestemmelser.
Til nr. 16-18 Ændringsforslagenes formål er at præcisere, at ydelser efter  

 sociallovgivningen aldrig må blive genstand for private virksomheders  

 profitinteresser.
Det offentlige får indsigt i den virksomhed, private  

 udfører for det offentlige efter sociallovgivningen.
Endvidere vil reglerne  

 for udveksling af oplysninger mellem f.eks. en folkeskole og en kommunal  

 daginstitution og mellem f.eks. en folkeskole og en puljeordning være ens.
 Til nr. 20 Ændringsforslagets formål er at sikre, at det sociale nævn kan  

 behandle klage over både en konkret afgørelse og selve sagsbehandlingen.
 Til nr. 22 Ændringsforslaget fastsætter en sagsbehandlingsfrist for  

 klageorganerne.
 Til nr. 23 Forslagsstilleren er tilfreds med, at det fremover bliver  

 muligt at klage over aktiveringstilbud, men ønsker, at klagen skal have  

 opsættende virkning, for at give klageadgangen reel mening.
Til nr. 27 Forslagsstilleren er tilfreds med, at det i lovforslaget  

 præciseres, at Ankestyrelsen af egen drift skal kigge på kommunernes og  

 amtskommunernes praksis.
Formålet med ændringsforslaget er at sikre, at både  

 sagsbehandling og konkrete afgørelser vurderes.
 Til nr. 28 Handicappede er en minoritetsgruppe med en række særlige behov.  

 Ændringsforslaget har til formål at sikre denne gruppe aktiv  

 brugerinddragelse.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
Dansk Folkeparti havde ikke  

 medlemmer i udvalget.
Bilag Nogle af udvalgets spørgsmål til socialministeren og dennes svar herpå Spørgsmål 6:
Vil ministeren redegøre for, hvorvidt der er tale om en stramning i  

 bestemmelsen om Ankestyrelsens og de sociale nævns beføjelser i forhold til  

 efterprøvning af skøn i forhold til nugældende regler, jf. § 69, og om  

 årsagerne til ændringen? Svar:
 Efter § 69 i forslaget til lov om retssikkerhed og administration på det  

 sociale område kan de sociale nævn og Ankestyrelsen kun, når der foreligger  

 særlige omstændigheder, tilsidesætte det skøn, der indgår i en kommunal eller  

 amtskommunal afgørelse.
 Bestemmelsen er en videreførelse af den hidtidige bestemmelse i  

 bistandslovens § 15, stk. 5. Den ændrede formulering er alene en sproglig  

 modernisering.
 Med placeringen i forslaget bliver bestemmelsen imidlertid generel for den  

 sociale lovgivning.
 Bistandslovens § 15, stk. 5, blev indført pr. 1. januar 1992. En  

 tilsvarende bestemmelse fandtes i forretningsordenen for de tidligere  

 amtsankenævn.
 Erfaringerne viser, at bestemmelsen har givet anledning til misforståelser  

 og tvivl om rækkevidden både hos klageinstanserne, kommunerne og borgerne.
 I det følgende beskrives, hvad en skønsmæssig afgørelse er, hvordan  

 domstolene og Ombudsmanden under alle omstændigheder efterprøver skønsmæssige  

 afgørelser, og Ankestyrelsens efterprøvelse af kommunale, skønsmæssige  

 afgørelser.
Skønsmæssige afgørelser Begrebet skøn stilles i forhold til retsanvendelse.
Retsanvendelse bruges, når det f.eks. følger af loven, at en fast ydelse  

 skal gives til en person, der har opnået en bestemt alder.
Som eksempel kan  

 nævnes folkepension til en person, der fylder 67 år.
Der er i dette tilfælde  

 ikke tvivl om retsfaktum og retsfølge.
 Skøn anvendes, når bestemmelsen ikke angiver en bestemt retsfølge af  

 retsfaktum, dvs. at der overlades forvaltningen et vist spillerum, inden for  

 hvilket der kan vælges en løsning eller træffes en afgørelse.
En skønsmæssig bestemmelse er nødvendig, hvis man gerne vil have en  

 bestemmelse, der samler op på de situationer, som man på forhånd ikke kan  

 forestille sig vil opstå, men hvor man, når man så står i den, gerne vil  

 hjælpe den enkelte og familien.
En lov kan meget vanskeligt rumme samtlige  

 personkredse og samtlige sociale situationer, en person eller en familie kan  

 komme i.
Domstolenes og Ombudsmandens efterprøvelse At en afgørelse er skønsmæssig, eller at en afgørelse træffes efter et  

 frit skøn, betyder ikke, at afgørelsen er undtaget fra en efterprøvelse.
 Såvel domstolene som Ombudsmanden efterprøver skønsmæssige afgørelser.
 Efter grundlovens § 63 kan domstolene påkende ethvert spørgsmål om  

 øvrighedsmyndighedens grænser, dvs. at der er domstolskontrol med  

 forvaltningen, også når forvaltningen udøver et skøn.
Domstolene og Ombudsmanden har i deres praksis fastlagt, hvad der indgår i  

 prøvelsen, når der foreligger et skøn.
Udgangspunktet for efterprøvelsen er,  

 om skønnet er lovligt.
 Heri indgår navnlig, om sagens faktiske omstændigheder er rigtige, om der  

 er inddraget ulovlige kriterier, om myndigheden har foretaget en konkret  

 individuel afvejning af sagens omstændigheder, og om lighedsgrundsætningen er  

 fulgt.
 I praksis er der dog forskel på domstolenes og Ombudsmandens  

 efterprøvelse, idet Ombudsmanden typisk ikke efterprøver den del af en  

 afgørelse, der hviler på en fagkyndig vurdering, f.eks. en lægelig vurdering.
Ankestyrelsen Bestemmelsen i § 69 i forslaget til lov om retssikkerhed og administration  

 på det sociale område går ud på at beskrive den efterprøvelse, som altid kan  

 finde sted ved domstolene og hos Ombudsmanden, og som også har givet sig  

 udslag i Ankestyrelsens praksis.
 Ankestyrelsen og dermed ankeinstanserne kan således ikke afstå fra at  

 efterprøve, om rammerne for skønnet opfylder lovgivningens krav til  

 sagsbehandlingen, uanset bestemmelsen i § 69.
Ankeinstansens efterprøvelse består for det første i at konstatere, om  

 myndigheden overhovedet har foretaget et skøn og ikke bare anvendt interne  

 retningslinjer uden at vurdere sagen konkret.
I efterprøvelsen indgår  

 endvidere, om sagens faktiske omstændigheder er korrekt beskrevet, om  

 sagsbehandlingsreglerne (forvaltningsloven m.m.) er fulgt, om ensartede  

 tilfælde er behandlet ens (lighedsgrundsætningen), om der eventuelt er taget  

 hensyn til ulovlige kriterier, og om hensynene er vægtet og prioriteret  

 korrekt.
 Efterprøvelsen drejer sig således om at efterprøve, om reglerne om  

 sagsbehandlingen er fulgt, for sagsbehandlingsreglernes formål er, at  

 myndigheden kan nå frem til den rigtige afgørelse.
 De sociale ankeinstanser vil (ligesom Ombudsmanden og domstolene) under  

 alle omstændigheder, og uanset bestemmelsen i § 69, efterprøve afgørelsen som  

 beskrevet ovenfor.
 De sociale ankeinstanser kan derudover ligesom domstolene gå et skridt  

 videre, idet de også vurderer sagkyndige udtalelser som f.eks.  

 lægeerklæringer, i modsætning til Ombudsmanden.
Da Ankestyrelsens praksis vedrørende efterprøvelse af skønsmæssige  

 afgørelser følger domstolenes og Ombudsmandens praksis samt de almindelige  

 forvaltningsretlige regler - uanset bestemmelsen i § 69 - foreslås det, at  

 bestemmelsen gælder for hele den sociale lovgivning.
Der er således ikke  

 herved tilsigtet en ændring af hidtidig praksis.
 Jeg kan i den forbindelse oplyse, at jeg agter at anmode Ankestyrelsen om  

 at foretage en opfølgning på ankeinstansernes anvendelse af bestemmelsen og  

 efter en 2-årig periode at komme med en redegørelse.
 Spørgsmål 9:
 Vil ministeren oplyse, hvilke områder i den sociale forvaltning der typisk  

 vil være genstand for koordinering af praksis, jf. kapitel 11 i lovforslaget,  

 og hvilke områder der ikke vil være omfattet.
 Svar:
 Efter kapitel 11 i forslaget til lov om retssikkerhed og administration på  

 det sociale område videreføres reglerne om Ankestyrelsens praksiskoordinering  

 fra ankestyrelsesloven, idet de sociale nævn også får en praksiskoordinerende  

 opgave i samarbejde med Ankestyrelsen.
Praksiskoordinering betyder, at Ankestyrelsen og nævnene gennemgår en  

 række ensartede typer af afgørelser.
Sagerne gennemgås i forhold til gældende  

 ret, som er fastlagt ved lov, bekendtgørelser og praksis.
Der er således tale om en retlig vurdering i forhold til den enkelte sag.  

 Der er imidlertid ikke tale om ændring af den enkelte afgørelse, og der er  

 heller ikke mulighed for, at de praksiskoordinerende instanser kan tage  

 sagerne op af egen drift.
Afgørelserne skal vurderes ud fra de lokale forhold  

 (erhvervsmæssige, geografiske, aldersmæssige osv.) og ikke ud fra en generel  

 målestok.
 Formålet er at følge afgørelsernes overensstemmelse med gældende ret med  

 henblik på den fremadrettede indsats med henblik på at sikre ensartethed ud  

 fra de lokale forhold.
Formålet er at bedømme, om der lokalt eller regionalt opstår uacceptable  

 forskelle i den måde, som myndighederne anvender reglerne på.
Retssikkerheden  

 i praksiskoordineringen ligger i, at den enkelte borger i et område som følge  

 af praksiskoordineringen ikke får mindre end andre borgere, men også at  

 borgeren ikke får mere end andre.
 En hjemmel til at indhente akter fra kommuner, sociale ankenævn og  

 revaliderings- og pensionsnævn også i sager, som ikke var påklaget til  

 Ankestyrelsen, blev indføjet i lov om Den Sociale Ankestyrelse ved lov nr.  

 448 af 1. juni 1994, der trådte i kraft den 1. juli 1994.
Ankestyrelsen har siden gennemført praksisundersøgelser inden for  

 førtidspensions- og bistandslovsområdet.
På førtidspensionsområdet  

 gennemførtes således undersøgeler i 2 statsamter i 1995 og i 2 statsamter med  

 tilhørende kommuner i 1996. I 1997 gennemførtes ligeledes en undersøgelse af  

 2 statsamter med tilhørende kommuner.
 To praksisundersøgelser vedrørende sager om etablering af selvstændig  

 virksomhed efter bistandslovens § 43 og invalidebil efter bistandslovens § 58  

 er gennemført i 1996.
 Disse undersøgelser bestod i en vurdering af, om indholdet i afgørelsen  

 var i overensstemmelse med regler og praksis.
 Opfølgningen af praksiskoordineringen sker ved, at Ankestyrelsen - inden  

 udsendelsen af rapporter m.v. om undersøgelserne - går i dialog med eller  

 afholder opfølgningsmøder med de involverede nævn og kommuner, således som  

 det er sket ved praksisundersøgelsen i 1996 inden for førtidspensionsområdet.  

 Der indgik heri afgørelser fra to nævn og kommunerne i de pågældende amter.  

 Møderne foregik som en positiv dialog om de generelle tendenser i  

 undersøgelsen med fremadrettet sigte.
 Både fra nævnenes, kommunernes og Ankestyrelsens side har der været  

 tilfredshed med disse møder, der har givet mulighed for en frugtbar  

 udveksling af erfaringer og for en nuancering af de forhold, som indgår i  

 afgørelserne af konkrete førtidspensionssager.
Revisionens opgave er derimod en bagudrettet funktion.
Det er revisionens  

 opgave at efterprøve, om de dispositioner, der er omfattet af  

 regnskabsaflæggelsen, er i overensstemmelse med meddelte bevillinger, love,  

 andre forskrifter samt indgåede aftaler og sædvanlig praksis.
 Praksiskoordineringen går heller ikke ind i en bedømmelse af  

 hensigtsmæssigheden af kommunernes forretningsgange eller det lokale  

 serviceniveau.
 Praksiskoordinering adskiller sig endvidere fra Indenrigsministeriets  

 forvaltningsrevision, som giver en sagkyndig økonomisk vurdering af de  

 opnåede mål set i forhold til de mål, som kommunen har sat for de enkelte  

 områder.
 Spørgsmål 19:
 Selvejende daginstitutioner er i dag omfattet af forvaltningsloven og  

 offentlighedsloven, med den konsekvens at både borgere og de ansatte har de  

 rettigheder, der fremgår af de to love.
Er selvejende daginstitutioner efter lovforslaget at opfatte som  

 »offentlige myndigheder«? Svar:
 Det fremgår af bemærkningerne til § 43, stk. 2, at private eller  

 selvejende institutioner med overenskomst med en kommune eller amtskommune er  

 omfattet af forvaltningsloven og offentlighedsloven.
 Der er således tale om en videreførelse af gældende ret.
 Spørgsmål 21:
Vil man med lovforslagets § 43, stk. 2, frarøve personalet den  

 beskyttelse, der følger af forvaltningsloven, f.eks. partshøring forinden  

 afskedigelse? Svar:
For at sikre borgeren samme retsstilling, uanset hvilken type ogaveløsning  

 borgeren ønsker, foreslås det i § 43, stk. 2, at andre private, der udfører  

 opgaver for det offentlige, omfattes af de 2 love i forhold til den opgave,  

 der udføres.
Dette indebærer, at f.eks. en puljeordning ikke generelt vil  

 være omfattet af forvaltningslovene, men alene i forhold til den aftalte  

 virksomhed over for borgerne.
 Der sker herved ingen ændringer i retstilstanden for de ansatte.
 Spørgsmål 22:
 I § 43, stk. 2, foreslås det, at private, som en kommune eller amtskommune  

 har indgået aftale med, omfattes af forvaltningsloven og offentlighedsloven i  

 forhold til den opgave, som de udfører for det offentlige på det sociale  

 område, jf. bemærkningerne til bestemmelsen.
Hvad forstås i denne sammenhæng nærmere ved begrebet »aftale«? Vil en frivillig organisation f.eks. være omfattet af bestemmelsen, hvis  

 der eksisterer en aftale med kommunen om, at den henviser borgere til et  

 tilbud, som den pågældende organisation driver - f.eks. en social cafe, en  

 åben rådgivning eller noget tredje? Svar:
 Begrebet aftale er dansk rets almindelige aftalebegreb, dvs. at to eller  

 flere parter forpligter hinanden til at levere en ydelse og en modydelse,  

 således som det også er beskrevet i bemærkningerne til § 43, stk. 1. En  

 aftale vil endvidere medføre, at kommunen eller amtskommunen fortsat har  

 forpligtelsen til at føre tilsyn med opgavens udførelse, jf. herved afsnit 7  

 i de almindelige bemærkninger.
 En aftale om, at en kommune kan henvise borgere til tilbud, som en  

 frivillig organisation driver, uden at der er tale om en egentlig visitation,  

 medfører ikke, at organisationen bliver omfattet af bestemmelsen.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder og har herunder stillet et spørgsmål til socialministeren, som denne har besvaret skriftligt.
 Der er af socialministeren og et mindretal stillet ændringsforslag, hvorom  

 henvises til de ledsagende bemærkninger.
Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det af  

 socialministeren stillede ændringsforslag.
Flertallet stemmer imod det af  

 mindretallet stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse, men vil stemme for de stillede  

 ændringsforslag.
Ved 2. behandling af lovforslaget var der stillet ændringsforslag om at  

 styrke ældrerådenes rolle og gøre klagerådene reelle i deres virke.  

 Ændringsforslagene blev ikke vedtaget, hvorved en væsentlig forbedring af  

 lovforslaget forsvandt.
Det virker heller ikke rimeligt eller logisk, at  

 kommunerne har pligt til at give hjemmehjælp til dem, som har et behov, men  

 at modtageren af hjemmehjælpen ikke har en ret til at anke kommunens  

 afgørelse.
Når pligter ikke modsvares af rettigheder, bliver området med det  

 samme flydende.
 Fremskridtspartiet havde ligeledes gerne set, at ændringsforslaget om  

 korte sagsbehandlingstider var blevet vedtaget.
Det er desuden problematisk, at der i en social lov pålægges amterne at  

 nedsætte koordinationsudvalg til en forebyggende arbejdsmarkedsindsats,  

 ligesom det er helt overflødigt at oprette amtskommunale brugerråd, når  

 brugerrådene alligevel ikke får den nødvendige kompetence.
Herudover finder  

 Fremskridtspartiet børnerådet ganske overflødigt.
Fremskridtspartiet har  

 derfor stillet ændringsforslag om, at børnerådet nedlægges.
En række ting trænger fortsat til forbedring og opstramning.
Disse ting  

 vil Fremskridtspartiet tage op i de kommende folketingsår, efterhånden som  

 det viser sig, at der er mangler og huller i loven.
 Samlet set kan Fremskridtspartiet ikke støtte lovforslaget i den  

 foreliggende form.
 ÆndringsforslagAf socialministeren , tiltrådt af udvalget:
 Til § 9 1) I stk. 6 ændres »§ 105, stk. 1« til:  

 »§ 107, stk. 1«.
 Af et mindretal (FP):
 Til § 88 2) Paragraffen udgår.
Bemærkninger Til nr. 1 Ændringsforslaget er redaktionelt.
 Til nr. 2 Fremskridtspartiet finder det fuldstændig overflødigt med et  

 børneråd og understreger, at forældrene er de eneste, der kender børnenes  

 behov.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
Dansk Folkeparti havde ikke  

 medlemmer i udvalget.
