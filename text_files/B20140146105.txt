Bekendtgørelse om godkendelse af kontrolinstanser til godkendelse og efterprøvning af kvalitetsledelsessystemer for autoriserede og godkendte virksomheder på el-, vvs- og kloakinstallationsområdet I medfør af § 20, stk. 3, nr. 5 og 6, og § 34, stk. 2, i lov nr. 401 af 28. april 2014 om autorisation af virksomheder på el-, vvs- og kloakinstallationsområdet fastsættes efter bemyndigelse:
Godkendelse § 1. Sikkerhedsstyrelsen kan efter ansøgning godkende en kontrolinstans til at godkende og efterprøve kvalitetsledelsessystemer for autoriserede virksomheder på el-, vvs- og kloakinstallationsområdet og for virksomheder med virksomhedsgodkendelse på gasområdet.
 Stk. 2. Ansøgning om godkendelse som kontrolinstans skal indeholde følgende:
 1) Oplysning om på hvilket område eller hvilke områder inden for el-, vvs- og kloakinstallationsområdet eller området for virksomhedsgodkendelser på gasområdet, kontrolinstansen ønsker at godkende og efterprøve kvalitetsledelsessystemer.
 2) Dokumentation for kontrolinstansens kvalitetsstyringssystem, jf. § 11.
 3) Dokumentation for kontrolinstansens auditorers faglige kompetencer, der svarer til det område eller de områder, som kontrolinstansen ønsker godkendelse indenfor, jf. nr. 1, og for bestået prøve som auditor.
 § 2. Når Sikkerhedsstyrelsen modtager en ansøgning om godkendelse som kontrolinstans, sender Sikkerhedsstyrelsen en kvittering til den ansøgende virksomhed med oplysning om følgende:
 1) Fristen for meddelelse af afgørelse om godkendelse som kontrolinstans, jf. § 3, stk. 1 og 2.
 2) At den ansøgende virksomhed kan betragte godkendelsen som kontrolinstans for meddelt, hvis ikke Sikkerhedsstyrelsen har truffet afgørelse inden fristens udløb, jf. § 3, stk. 3.
 3) Klagemuligheder.
 § 3. Sikkerhedsstyrelsen behandler ansøgninger om godkendelse som kontrolinstans hurtigst muligt og senest 60 dage efter modtagelsen af ansøgningen og alle nødvendige dokumenter, jf. dog stk. 2.
Stk. 2. Fristen i stk. 1 kan forlænges én gang, hvis sagens kompleksitet berettiger det.
Sikkerhedsstyrelsen skal inden udløbet af fristen i stk. 1 begrunde forlængelsen overfor ansøgeren og oplyse en ny frist for, hvornår afgørelse vil blive truffet.
 Stk. 3. Hvis Sikkerhedsstyrelsen ikke har truffet afgørelse inden udløbet af fristerne efter stk. 1 og 2, kan godkendelsen som kontrolinstans anses for meddelt.
 § 4. Sikkerhedsstyrelsen udsteder et godkendelsesbevis til kontrolinstansen, der angiver området eller områderne for kontrolinstansens arbejde og vilkårene herfor.
 Stk. 2. Godkendelsen vil være tidsbegrænset, og kontrolinstansen skal inden periodens udløb have fornyet sin godkendelse.
§ 5. En virksomhed, som er etableret i et andet EU-land, i et EØS-land eller i et andet land, som EU har indgået aftale med herom, og som efter dette lands regler er godkendt til at godkende og efterprøve kvalitetsledelsessystemer for autoriserede virksomheder på el-, vvs- og kloakinstallationsområdet og for virksomheder med virksomhedsgodkendelse på gasområdet, kan midlertidigt eller lejlighedsvist levere tjenesteydelser i Danmark som kontrolinstans for sådanne virksomheder uden forudgående godkendelse fra Sikkerhedsstyrelsen.
Udenlandske virksomheder skal i udøvelse af virksomheden som kontrolinstans i Danmark følge reglerne i denne bekendtgørelse.
Krav til kontrolinstanser § 6. Det overordnede mål med tredjepartskontrol af virksomheders kvalitetsledelsessystemer er at give alle parter tillid til, at et kvalitetsledelsessystem opfylder specificerede krav.
Tredjepartskontrollens værdi er den grad af offentlig tillid og tiltro, der skabes ved, at en tredjepart udfører en upartisk og kompetent vurdering.
 § 7. Kontrolinstansen skal være organiseret og udøve sin virksomhed således, at der skabes tillid til dens virksomhed, og kontrolinstansen skal efterleve den internationale standard DS/EN ISO/IEC 17021:2011 Overensstemmelsesvurdering - Krav til organer, der foretager audit og certificering af ledelsessystemer - eller tilsvarende anerkendt standard, med de præciseringer og udeladelser, der følger af bilag 1.
 Stk. 2. ISO standarden DS/EN ISO/IEC 17021:2011 Overensstemmelsesvurdering  Krav til organer, der foretager audit og certificering af ledelsessystemer kundgøres ikke i Lovtidende, men kundgøres ved, at de pågældende tekniske specifikationer ligger til gennemsyn i Sikkerhedsstyrelsen.
 § 8. Kontrolinstansen skal være en selvstændig juridisk enhed med eget CVR-nummer.
Stk. 2. Kontrolinstansen og dens auditorer skal være upartiske i udførelsen af virksomheden som kontrolinstans.
Kontrolinstansen og dens auditorer må ikke yde konkret rådgivning om opbygning af en virksomheds kvalitetsledelsessystem.
Kontrolinstansen og dens auditorer må alene give generel information og vejledning til virksomhederne om kravene til kvalitetsledelsessystemer.
 Stk. 3. Kontrolinstansen er forpligtet til at identificere og analysere potentielle interessekonflikter, som kan påvirke dens upartiskhed.
 Stk. 4. Sikkerhedsstyrelsen kan dispensere fra kravet i stk. 1, såfremt det kan dokumenteres, at kravet er opfyldt på tilsvarende vis.
 § 9. Kontrolinstansen skal have en leder, som er ansvarlig for beslutninger om godkendelse af kvalitetsledelsessystemer og beslutninger om tilbagekaldelse af godkendelser af kvalitetsledelsessystemer.
 Stk. 2. Den ansvarlige leder skal endvidere påse, at kontrolinstansen opbygger og anvender et kvalitetsstyringssystem, jf. § 11.
 § 10. Kontrolinstansens auditorer skal have de nødvendige kompetencer til at kunne varetage opgaven som kontrolinstans indenfor kontrolinstansens godkendelse, jf. § 4, stk. 1.
Stk. 2. Kontrolinstansens auditorer skal have et fagligt kendskab til den branche, der auditeres, som kan sidestilles med det faglige kendskab, som en fagligt ansvarlig i den pågældende branche har.
Auditorerne skal endvidere have bestået en prøve som auditor, jf. bilag 1, pkt. 7.
 § 11. Kontrolinstansen skal opbygge og anvende et kvalitetsstyringssystem, der understøtter og dokumenterer, at kontrolinstansen opfylder kravene i denne bekendtgørelse.
 Stk. 2. Kvalitetsstyringssystemet skal sikre kvaliteten i udførelsen af opgaven som kontrolinstans indenfor kontrolinstansens godkendelse, jf. § 4, stk. 1.
Stk. 3. Kvalitetsstyringssystemet skal dokumenteres i en kvalitetshåndbog eller i et elektronisk kvalitetssystem, der indeholder alle relevante og ajourførte dokumenter i en systematisk og overskuelig form.
Kvalitetsstyringssystemet skal arkiveres og opbevares tilgængeligt for Sikkerhedsstyrelsen.
Stk. 4. Kontrolinstansen skal opbevare kvalitetsstyringssystemet og kvalitetsdokumentation på betryggende vis i 5 år.
Opbevaring i elektronisk form skal ske på en måde, som i hele opbevaringsperioden muliggør, at der kan foretages udtræk af relevante dele af systemet.
 Stk. 5. Kontrolinstansen er ansvarlig for, at kvalitetsstyringssystemet er implementeret, og at det løbende anvendes, opdateres og evalueres.
 § 12. Kontrolinstansen kan vælge helt eller delvist at uddelegere auditeringsarbejdet til en anden kontrolinstans, der er godkendt af Sikkerhedsstyrelsen indenfor det relevante område, under forudsætning af Sikkerhedsstyrelsens godkendelse.
 Stk. 2. Ved uddelegering efter stk. 1 opretholder den kontrolinstans, der uddelegerer auditeringsarbejdet, det fulde ansvar for uddelegerede opgaver og for at godkende, efterprøve og tilbagekalde godkendelser af kvalitetsledelsessystemer.
 § 13. Det er et vilkår for godkendelsen som kontrolinstans, at kontrolinstansernes ansvarlige ledere deltager i møder i en følgegruppe vedrørende ordningen nedsat af Sikkerhedsstyrelsen med henblik på at drøfte generelle forhold i forbindelse med kontrolinstansernes arbejde med det formål at sikre en ensartet praksis og administration af kravene til godkendelse og efterprøvning af kvalitetsledelsessystemer.
Stk. 2. Hvis kontrolinstansens ansvarlige leder udebliver fra to på hinanden følgende møder for følgegruppen, skal vedkommende overfor Sikkerhedsstyrelsen redegøre for baggrunden herfor.
Udebliver en ansvarlig leder for en kontrolinstans gentagne gange fra følgegruppens møder, vil Sikkerhedsstyrelsen tage op til vurdering, om kontrolinstansen kan bevare sin godkendelse.
 § 14. Kontrolinstansen skal behandle ansøgninger fra virksomheder om godkendelse af kvalitetsledelsessystemer i den rækkefølge, de modtages.
Indberetning til Sikkerhedsstyrelsen § 15. Kontrolinstansen skal indberette følgende oplysninger til Sikkerhedsstyrelsen:
 1) Kontrolinstansens godkendelser af virksomhedernes kvalitetsledelsessystemer inden et år efter udstedelsen af autorisationen eller virksomhedsgodkendelsen på gasområdet.
 2) Eventuelle afslag på og tilbagekaldelser af godkendelser af kvalitetsledelsessystemer.
 3) Ophør af kundeforholdet til en virksomhed.
 § 16. Kontrolinstansen er forpligtet til at anvende et digitalt dataindberetningssystem for kontrolinstanser, som Sikkerhedsstyrelsen stiller til rådighed for kontrolinstanserne.
 Stk. 2. Kontrolinstansen skal indberette følgende oplysninger via det digitale dataindberetningssystem for kontrolinstanser:
 1) Virksomhedernes navne, adresser og CVR-numre.
 2) Kontrolinstansens data om virksomhederne indsamlet og registreret i forbindelse med alle typer af efterprøvninger hos virksomhederne.
 3) Kontrolinstansens bedømmelse efter efterprøvningsbesøg, jf. bilag 1, pkt. 9 i.
Stk. 3. Kontrolinstansen har alene adgang til at se oplysninger om de virksomheder, der er tilknyttet den pågældende kontrolinstans.
Ved en virksomheds skift af kontrolinstans har den nye kontrolinstans dog adgang til alle registrerede oplysninger om virksomheden fra dataindberetningssystemet.
 § 17. Ved anmodning skal kontrolinstansen stille følgende dokumentation til rådighed for Sikkerhedsstyrelsen:
 1) Materiale modtaget fra virksomheder.
 2) Resultater af gennemførte efterprøvninger.
Auditering § 18. Sikkerhedsstyrelsen foretager periodevise audits af kontrolinstansens arbejde og af, at kontrolinstansen lever op til bekendtgørelsens krav.
Sikkerhedsstyrelsen anvender data fra det digitale dataindberetningssystem for kontrolinstanser, jf. § 16, i forbindelse med auditeringen af kontrolinstansen.
Ved auditbesøg efterprøver Sikkerhedsstyrelsen, om kontrolinstansen anvender og faktisk efterlever sit kvalitetsstyringssystem, samt om systemet lever op til gældende krav.
Stk. 2. Audits foretages med intervaller, så en fornyet godkendelse af kontrolinstansen ikke overstiger 2 år.
Under særlige omstændigheder kan godkendelsesperioden forlænges med højst 6 måneder.
 Stk. 3. Godkendelse af kontrolinstansens kvalitetsstyringssystem kan delvist bygge på andre tredjeparters bedømmelse af kontrolinstansens kvalitetsstyringssystem.
 § 19. Kontrolinstansen skal berigtige afvigelser, som Sikkerhedsstyrelsen konstaterer, ved korrigerende handlinger, og Sikkerhedsstyrelsen skal verificere resultatet af de korrigerende handlinger, inden Sikkerhedsstyrelsen kan forny kontrolinstansens godkendelse.
Stk. 2. Kontrolinstansen skal følge op på Sikkerhedsstyrelsens anmærkninger i forbindelse med audit indenfor en af styrelsen fastsat frist, der højst kan være 6 måneder.
Hvis Sikkerhedsstyrelsen efterfølgende konstaterer, at kontrolinstansen ikke har fulgt op på anmærkningen med en handling indenfor den fastsatte frist, vil det føre til en afvigelse, jf. stk. 1.
Oplysningspligt § 20. Kontrolinstansen skal straks give Sikkerhedsstyrelsen meddelelse, hvis kontrolinstansen ikke har nogen auditor på et område, som kontrolinstansen er godkendt til, jf. § 4, stk. 1.
Stk. 2. Kontrolinstansen skal endvidere straks give Sikkerhedsstyrelsen meddelelse, når kontrolinstansen får en ny auditor tilknyttet.
Der skal indsendes dokumentation for, at en ny auditor opfylder kravene i § 10.
 Stk. 3. Kontrolinstansen skal give Sikkerhedsstyrelsen meddelelse, hvis der sker ændringer i de oplysninger, der er meddelt Sikkerhedsstyrelsen i forbindelse med udstedelse af godkendelsesbeviset.
§ 21. Hvis kontrolinstansen ikke har nogen auditor på et område, som kontrolinstansen er godkendt til, kan kontrolinstansen dog bevare godkendelsen på dette område i en periode på op til 3 måneder.
I denne periode må kontrolinstansen ikke udstede forhåndsgodkendelser eller foretage efterprøvninger af virksomheders kvalitetsledelsessystemer inden for det pågældende område.
Kontrolinstansen kan ansøge Sikkerhedsstyrelsen om godkendelse til midlertidigt at uddelegere auditeringsarbejdet, jf. § 12.
Tilbagekaldelse § 22. Såfremt en kontrolinstans ikke opfylder kravene i denne bekendtgørelse eller vilkårene for godkendelsen, kan Sikkerhedsstyrelsen tilbagekalde godkendelsen som kontrolinstans.
 § 23. Ved tilbagekaldelse af godkendelsen, jf. § 22, vil kontrolinstansen blive pålagt at sikre, at eksisterende kunder så smidigt som muligt kan overføres til andre godkendte kontrolinstanser.
Klageadgang § 24. Sikkerhedsstyrelsens afgørelser efter denne bekendtgørelse kan ikke indbringes for anden administrativ myndighed, jf. lovens § 35, stk. 1.
Ikrafttræden § 25. Bekendtgørelsen træder i kraft den 1. januar 2015.
 Stk. 2. Samtidig ophæves bekendtgørelse nr. 1303 af 22. november 2007 om Sikkerhedsstyrelsens bemyndigelse af kontrolinstanser til godkendelse og overvågning af kvalitetsstyringssystemer for autoriserede og godkendte virksomheder.
Overgangsbestemmelser § 26. Sikkerhedsstyrelsens godkendelser af kontrolinstanser meddelt før 1. januar 2015 vedbliver at have gyldighed i den periode, godkendelsen omfatter, eller indtil godkendelsen tilbagekaldes.
 § 27. Kontrolinstansens pligt til at foretage indberetning via det digitale dataindberetningssystem, jf. § 16, gælder ikke for så vidt angår kontrolinstansens efterprøvning af virksomheder, der i perioden indtil 2. juni 2016 er tilsluttet den særlige tilsynsordning, jf. lovens § 42, stk. 1.
Sikkerhedsstyrelsen, den 19. december 2014 Stefan Søsted / Bente Liisberg Bilag 1 Præciseringer og udeladelser til standarden DS/EN ISO/IEC 17021:2011 eller tilsvarende anerkendt standard, jf. § 7, stk. 1.
1. Indledning Kontrolinstanserne skal efterleve standarden DS/EN ISO/IEC 17021:2011 Overensstemmelsesvurdering  Krav til organer der foretager audit og certificering af ledelsessystemer (herefter standard 17021) eller tilsvarende anerkendt standard, med de præciseringer og udeladelser, der fremgår af dette bilag.
2. Tilføjelser til standard 17021 punkt 2: Normative referencer Lov nr. 401 af 28. april 2014 om autorisation af virksomheder på el-, vvs- og kloakinstallationsområdet Bekendtgørelse nr. 545 af 30. maj 2014 om kvalitetsledelsessystemer for autoriserede virksomheder på el-, vvs- og kloakinstallationsområdet og for virksomheder med virksomhedsgodkendelse på gasområdet Bekendtgørelse nr. 543 af 22. maj 2014 om godkendelse af fagligt ansvarlige på el-, vvs- og kloakinstallationsområdet og på gasområdet mv.
Bekendtgørelse nr. 547 af 30. maj 2014 om autorisation og drift af virksomhed på el-, vvs- og kloakinstallationsområdet Bekendtgørelse nr. 19 af 16. januar 2012 om elinstallationsrapporter som led i huseftersynsordningen med senere ændringer 3. Tilføjelse til standard 17021 punkt 3: Termer og definitioner Kontrolinstans: Et af Sikkerhedsstyrelsen godkendt og overvåget certificeringsorgan, der godkender og efterprøver kvalitetsledelsessystemer hos autoriserede og godkendte virksomheder på el-, vvs- og kloakinstallationsområdet.
Kontrolinstanserne godkender og efterprøver for overensstemmelse med kravene i bekendtgørelse om kvalitetsledelsessystemer for autoriserede virksomheder på el-, vvs- og kloakinstallationsområdet og for virksomheder med virksomhedsgodkendelse på gasområdet.
3.3. Udeladelse til standard 17021 punkt 3.3: rådgivning om ledelsessystemer Eksempler udgår, se punkt 5.2: Håndtering af upartiskhed.
4. Tilføjelse til standard 17021 punkt 4: Principper De generelle principper om upartiskhed, kompetence, ansvarlighed, åbenhed, fortrolighed og reaktion på klager gælder som anført i punkt 4.1 - 4.7 i standard 17021.
5.1. Tilføjelse til standard 17021 punkt 5.1: Lovmæssige og kontraktmæssige forhold Kravene om juridisk ansvar, certificeringsaftale og ansvar for certificeringsbeslutninger gælder som anført i punkt 5.1.1 - 5.1.3 i standard 17021 med følgende tilføjelser:
a.
Kravet om juridisk enhed, jf. punkt 5.1.1, indebærer krav om eget CVR  nummer.
b.
Kravet om certificeringsaftaler, jf. punkt 5.1.2, præciseres til krav om aftale med de virksomheder, som kontrolinstansen godkender og efterprøver kvalitetsledelsessystemer hos, identificeret ved CVR  nummeret, såfremt virksomhederne er i besiddelse af et CVR  nummer.
5.2. Tilføjelse til standard 17021 punkt 5.2: Håndtering af upartiskhed Kravene i punkt 5.2.1 og punkt 5.2.2 om upartiskhed i udførelsen af aktiviteter forbundet med certificering samt pligten til at identificere potentielle interessekonflikter gælder som anført i standard 17021 med den tilføjelse, at oplysningen om eventuelle interessekonflikter ligeledes på forlangende skal stilles til rådighed for Sikkerhedsstyrelsen.
 Kravet i punkt 5.2.3 om, at når en relation udgør en uacceptabel trussel mod upartiskhed, må certificeringen ikke udføres, gælder som anført i standard 17021. Hertil tilføjes, at repræsentanter for autoriserede eller godkendte virksomheder i kontrolinstansernes bestyrelser ikke kan auditeres (efterprøves) af den pågældende kontrolinstans.
 Kravet i punkt 5.2.4 gælder ikke.
 Kravet i punkt 5.2.5 om, at hverken kontrolinstansen eller nogen del af samme juridiske enhed må tilbyde eller give rådgivning om ledelsessystemer, gælder som anført i standard 17021.
 Hertil tilføjes følgende krav:
a.
Kontrolinstansen og dens auditorer må ikke give konkret rådgivning om opbygning af virksomhedens kvalitetsledelsessystem, herunder udformning, implementering eller vedligeholdelse af kvalitetsledelsessystemet.
b.
Kontrolinstansen og dens auditorer må alene give generel information og vejledning til virksomhederne om kvalitetsledelsessystemer, herunder udforme standardiseret, gradueret materiale i form af skabeloner, der kan anvendes ved etablering af et kvalitetsledelsessystem, samt afholde informationsmøder om kvalitetsledelsessystemer.
c.
Kontrolinstansernes information og vejledning skal være tilgængelig for alle.
 De øvrige krav til sikring af upartiskheden i punkterne 5.2.6, 5.2.7, 5.2.8, 5.2.9, 5.2.10, 5.2.11, 5.2.12 og 5.2.13 gælder som anført i standard 17021.
5.3. Tilføjelse til standard 17021 punkt 5.3: Erstatningsansvar og finansiering Kravene i punkt 5.3.1 og punkt 5.3.2 om ansvarsforsikring og finansiering af aktiviteter gælder som anført i standard 17021 med den tilføjelse, at redegørelsen for og vurderingen af de økonomiske forhold ligeledes på forlangende skal stilles til rådighed for Sikkerhedsstyrelsen.
6. Udeladelse til standard 17021 punkt 6: Krav til opbygning Kravene i punkt 6.1.1 og punkt 6.1.2, litra e, f, g, h, og i til organisatorisk opbygning af virksomheden samt angivelse af ansvarsområder gælder som anført i standard 17021.
 Kravene i punkt 6.1.2, litra a, b, c og d i standard 17021 gælder ikke.
6.2. Tilføjelse til standard 17021 punkt 6.2: Udvalg til varetagelse af upartiskhed Kontrolinstansens bestyrelse kan efter aftale med Sikkerhedsstyrelsen varetage opgaverne omkring upartiskhed frem for det udvalg, der er angivet i standard 17021.
 Sikkerhedsstyrelsen skal på forlangende have udleveret mødereferater og andre relevante dokumenter vedrørende dette arbejde.
7. Tilføjelse til standard 17021 punkt 7: Ressourcekrav Kravene i punkterne 7.1.2, 7.1.3, 7.2.2 i standard 17021 gælder ikke og erstattes af følgende krav:
 Auditorer skal have følgende kompetencer:
a.
Fagligt kendskab til den branche, der auditeres, på et niveau, som kan sidestilles med det faglige kendskab, som en fagligt ansvarlig i den pågældende branche har.
b.
Auditorer skal have bestået en prøve som auditor, for eksempel IRCA Internal QMS Auditor for ISO 9000:2000 Series Auditor / Lead Auditor Training Course eller tilsvarende.
8: Tilføjelse til standard 17021 punkt 8: Informationskrav Kravene i punkterne 8.1.3, 8.2 og 8.3 i standard 17021 gælder ikke og erstattes af følgende krav:
a.
Sikkerhedsstyrelsen etablerer et digitalt dataindberetningssystem for kontrolinstanser til håndtering af efterprøvningsbesøg hos virksomhederne, som kontrolinstansen skal anvende.
b.
I dataindberetningssystemet opsamles data om kontrolinstansernes efterprøvningsbesøg hos virksomhederne og om kontrolinstansernes bedømmelse efter efterprøvningsbesøg.
c.
Sikkerhedsstyrelsen har via dataindberetningssystemet adgang til en fortegnelse over kontrolinstanserne og deres kunder.
9: Tilføjelse til standard 17021 punkt 9: Proceskrav Til punkt 9 i standard 17021 tilføjes følgende generelle bemærkning:
Kontrolinstansen er ansvarlig for, at godkendelsen af efterprøvningens resultat sker på et fyldestgørende grundlag.
Sikkerhedsstyrelsens materiale i form af det digitale dataindberetningssystem, skemaer mm. er at betragte som vejledning og er ikke tilstrækkelig i alle tilfælde.
 Kravene i punkterne 9.1.1, 9.2.3, 9.2.4, 9.3.2 og 9.4 i standard 17021 gælder ikke og erstattes af følgende krav:
a.
Kontrolinstansen godkender og efterprøver kvalitetsledelsessystemer for overensstemmelse med kravene i bekendtgørelse om kvalitetsledelsessystemer for autoriserede virksomheder på el-, vvs-, og kloakinstallationsområdet og for virksomheder med virksomhedsgodkendelse på gasområdet og med kravene i lovgivningen nævnt under normative referencer.
b.
For nye virksomheder, der ønsker en godkendelse af deres kvalitetsledelsessystem med henblik på at opnå autorisation eller godkendelse inden for et fagområde, som Sikkerhedsstyrelsen administrerer, skal kontrolinstansen foretage en foreløbig gennemgang af kvalitetsledelsessystemet og udstede en forhåndsgodkendelse, som Sikkerhedsstyrelsen efterfølgende anvender i den samlede vurdering af, hvorvidt virksomheden opfylder kravene for at opnå autorisation eller godkendelse.
c.
En virksomhed, der genansøger om autorisation eller virksomhedsgodkendelse indenfor højst 6 måneder efter, at autorisationen eller godkendelsen er bortfaldet, skal ikke have forhåndsgodkendt sit kvalitetsledelsessystem på ny, men kan ved at fremsende det seneste godkendelsesbevis fra kontrolinstansen dokumentere overfor Sikkerhedsstyrelsen, at virksomheden opfylder vilkåret om at have et godkendt kvalitetsledelsessystem.
 d.  Ved forhåndsgodkendelse, jf. litra b, skal kontrolinstansen som minimum gennemgå virksomhedens kvalitetsledelsessystem med speciel fokus på følgende områder:
i.
At virksomhedens forretningsområde er beskrevet i overensstemmelse med den forventede virkelighed.
ii.
At de krævede kompetencer til det beskrevne forretningsområde er til stede i virksomheden.
iii.
Hvorvidt virksomheden vil og kan leve op til intentionerne i kvalitetsledelsessystemet.
e.
Indenfor en periode på 1 år efter Sikkerhedsstyrelsens udstedelse af autorisationen eller godkendelsen skal der derefter gennemføres en første efterprøvning, der som minimum indeholder punkter svarende til den i litra i beskrevne ordinære efterprøvning.
f.
For allerede igangværende virksomheder skal der foretages ordinær efterprøvning af virksomheden med henblik på at fastslå, hvorvidt virksomheden rent faktisk anvender og efterlever sit kvalitetsledelsessystem.
g.
Ordinær efterprøvning skal foretages med intervaller, der ikke overstiger 24 måneder og således, at en fornyet godkendelse af kvalitetsledelsessystemet ikke overstiger 2 år.
h.
Det forventes, at omfanget af den ordinære efterprøvning tidsmæssigt vil andrage 2 til 5 timer i forbindelse med besøget i virksomheden.
i.
Ved ordinær efterprøvning skal der foretages følgende kontroller ud fra en gennemgang af et antal arbejdsopgaver, der er repræsentative i forhold til virksomhedens godkendelsesområde eller områder, forretningsområdet og virksomhedens størrelse.
Som minimum skal følgende kontroller foretages:
i.
Kontrol af om det beskrevne forretningsområde fortsat stemmer overens med det faktiske forretningsområde.
ii.
Kontrol af at den fagligt ansvarlige er godkendt som fagligt ansvarlig af Sikkerhedsstyrelsen.
iii.
Kontrol af den eller de fagligt ansvarliges kvalifikationer i forhold til virksomhedens autorisation eller virksomhedsgodkendelse og forretningsområde.
iv.
Kontrol af den fagligt ansvarliges ansættelsesvilkår, herunder beføjelser, ansvar og opsigelsesvarsel.
v.
Kontrol af den fagligt ansvarliges tilstedeværelse i virksomheden.
vi.
Kontrol af kvalifikationer i forhold til de særlige kompetencekrav på kloak- og gasområdet hos en tilfældig udvalgt ansat, såfremt der er flere ansatte i virksomheden.
vii.
Kontrol af hvorvidt ledelsen har gennemført intern ledelsesevaluering mindst én gang årligt.
viii.
Gennemgang af hvorvidt virksomheden laver opfølgning på reklamationer, herunder mindst følge en sag fra start til slut.
ix.
Kontrol af om virksomhedens medarbejdere har adgang til ajourført regelgrundlag.
Denne adgang kan foregå elektronisk.
x.
Den fagligt ansvarliges kontrol med det udførte arbejde.
xi.
Den fagligt ansvarliges kontrol med arbejdsdokumentation.
xii.
Kontrol af dokumentation for slutkontrol.
xiii.
Kontrol i en sag, hvor arbejde er udført af kabel- eller rørmontør.
xiv.
Kontrol mht. virksomhedens brug af indlejet arbejdskraft.
j.
Udover ovennævnte forventer Sikkerhedsstyrelsen ca. en gang årligt at udsende en meddelelse til de godkendte kontrolinstanser.
Heri vil blive oplyst et eller flere fokusområder, som kontrolinstansen udover ovenstående skal have speciel opmærksomhed på i en given periode.
 De godkendte kontrolinstanser skal, udover kravene i punkt 9.9.2 i standard 17021 om registrering af de auditerede virksomheder, til enhver tid følge den af Sikkerhedsstyrelsen oplyste indberetningsform omkring indberetninger til Sikkerhedsstyrelsen.
10. Tilføjelse til standard 17021 punkt 10: Krav til certificeringsorganers ledelsessystem Kravene i punkt 10.1 - punkt 10.3 til kontrolinstansens kvalitetsstyringssystem gælder som anført i standard 17021.
 Dog gælder kravet i punkt 10.2.2  ikke.
 Sikkerhedsstyrelsen skal på forlangende have udleveret mødereferater og andre relevante dokumenter.
11. Udeladelse til standard 17021 Annex Kravene i Annex A gælder ikke.
