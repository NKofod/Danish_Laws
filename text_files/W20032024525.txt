Ankestyrelsens principafgørelse P-19-03 om personligt tillæg - nedsparingskredit - formue Resume:
 En nedsparingskredit med fri råderet op til kreditmaksimum kunne sidestilles med indestående i pengeinstitut, og skulle således betragtes som likvid formue i forbindelse med ansøgning om personligt tillæg.
 Love:
Lov om social pension - lovbekendtgørelse nr. 615 af 26. juni 2001 - § 17, stk. 2 Sagsfremstilling:
En folkepensionist havde optaget en nedsparingskredit i sin kreditforening med sikkerhed i friværdien i hans faste ejendom.
Der var fri råderet op til kreditmaksimum, og der skulle ikke betales afdrag på kreditten.
Han søgte om personligt tillæg til tandbehandling.
 Kommunen gav afslag på ansøgningen, og henviste til, at han ikke var i en særlig vanskelig økonomisk situation, når han havde fri råderet over 667.000 kr. på en nedsparingskredit.
Hans revisor klagede til det sociale nævn, som tiltrådte kommunens afgørelse.
Både kommune og nævn henviste til Ankestyrelsens praksis vedrørende nedsparingslån.
Revisoren indankede sagen for Ankestyrelsen, idet han ikke mente, at sagen var sammenlignelig med et nedsparingslån, idet der i den sag var tale om et provenu, indsat på 2 bankkonti.
I den aktuelle sag var der tale om en kredit.
 Sagen blev behandlet i principielt møde som supplement til SM P-9-02, til afklaring af, om retstilstanden skulle være ens for nedsparingslån og nedsparingskreditter.
 Afgørelse:
 Ankestyrelsen fandt, at en nedsparingskredit, med fri råderet, må sidestilles med et indestående i bank og dermed betragtes som likvid formue.
 Ankestyrelsen lagde vægt på, at formålet med ordningen er at gøre det muligt at bruge af friværdien i den faste ejendom.
 Begrundelsen for afgørelsen var, at ansøgeren ikke var i en særlig vanskelig økonomisk situation, hvilket er en betingelse for tilkendelse af personligt tillæg.
Ankestyrelsen lagde særlig vægt på, at ansøgeren havde oprettet en nedsparingskredit med sikkerhed i sin faste ejendom.
Han havde hermed fået rådighed over 667.000 kr.
 Ankestyrelsen lagde endvidere vægt på, at han frit kunne indsætte og trække penge ud fra kreditten.
 Ankestyrelsen tiltrådte således det sociale nævns afgørelse.
