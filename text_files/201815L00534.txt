Tillægsbetænkning afgivet af Beskæftigelsesudvalget den 19. december 2018 Tillægsbetænkning over Forslag til lov om ændring af lov om arbejdsløshedsforsikring m.v., lov om sygedagpenge og barselsloven (Opholdskrav for ret til arbejdsløshedsdagpenge m.v.) [af beskæftigelsesministeren (Troels Lund Poulsen)]:
1. Dispensation fra Folketingets forretningsorden Et flertal i udvalget (udvalget med undtagelse af EL) indstiller, at der dispenseres fra bestemmelsen i Folketingets Forretningsorden, § 8 a, stk. 2, om, at der skal gå 2 dage fra offentliggørelse af tillægsbetænkningen, til lovforslaget kommer til 3. behandling.
 Et mindretal i udvalget (EL) indstiller, at en sådan dispensation ikke gives.
2. Indstillinger Et flertal i udvalget (DF, V, LA og KF) indstiller lovforslaget til vedtagelse i den affattelse, hvori det foreligger efter 2. behandling.
 Et mindretal i udvalget (S, EL, ALT, RV og SF) indstiller lovforslaget til forkastelse.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved afgivelsen af tillægsbetænkningen ikke medlemmer i udvalget og dermed ikke adgang til at komme med indstillinger eller politiske bemærkninger i tillægsbetænkningen.
 En oversigt over Folketingets sammensætning er optrykt i tillægsbetænkningen.
3. Politiske bemærkninger Enhedslisten Enhedslistens medlemmer af udvalget mener, at de svar, der er afgivet efter betænkningsafgivelsen, bekræfter indtrykket af, at den egentlige hensigt med lovforslaget er at begrænse adgangen til dagpengesystemet og at svække det.
Det underbygges af svar på spørgsmål 81, hvoraf fremgår, at ca. 8.300 personer pr. 1. december 2018 ikke opfylder et opholdskrav på 5 ud af 12 år, og at disse personer derfor står til at miste deres dagpengeret pr. 1. januar 2019 og vil blive henvist til at søge om den nye hjemsendelsesydelse, hvis de bliver ledige.
Andre svar bekræfter, at lovforslaget er yderst betænkeligt set i forhold til medlemmernes retssikkerhed og a-kassernes muligheder for at administrere loven på betryggende vis.
Der henvises til en række svar, som ensidigt placerer ansvaret for at skaffe tilstrækkelig dokumentation for opholdskravet hos medlemmet.
Det er betænkeligt, i betragtning af at opholdskravet skal dokumenteres i 12 år, og for børn, der har været med deres forældre på ophold i tredjelande, helt op til 30 år tilbage.
Det er især betænkeligt, i betragtning af at ministeren ikke vil pålægge virksomhederne særlige forpligtelser til at gemme oplysningerne, ligesom ministeren heller ikke har kunnet garantere, at myndighederne i EU-/EØS-lande gemmer oplysningerne, eller at de er forpligtet til det, jf. svaret på spørgsmål 20. Enhedslisten henviser i denne forbindelse til ministerens præcisering af undtagelsen vedrørende ophold i udlandet for børn under 18 år, jf. bilag 32. Ministerens svar på spørgsmål 84 bekræfter formodningen om, at loven vil medføre en betragtelig forøget arbejdsbyrde for a-kasserne.
Fremover skal a-kasserne med et ledighedsniveau som det nuværende undersøge, om opholdskravet er opfyldt i ca. 130.000 tilfælde årligt  en opgave, som ministeren vil pålægge a-kasserne uden at sikre øgede midler til at løse den.
Enhedslistens medlemmer af udvalget er således kun blevet bestyrket i, at lovforslaget bør trækkes tilbage eller i modsat fald forkastes.
4. Udvalgsarbejdet Lovforslaget blev fremsat den 3. oktober 2018 og var til 1. behandling den 23. oktober 2018. Lovforslaget blev efter 1. behandling henvist til behandling i Beskæftigelsesudvalget.
Udvalget afgav betænkning den 13. december 2018. Lovforslaget var til 2. behandling den 18. december 2018, hvorefter det blev henvist til fornyet behandling i udvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Bilag Efter udvalgets afgivelse af betænkning er der omdelt 3 bilag på lovforslaget.
Spørgsmål Udvalget har efter afgivelsen af betænkning stillet 4 spørgsmål til beskæftigelsesministeren til skriftlig besvarelse, som ministeren har besvaret.
Bent Bøgsted (DF) fmd.
Jens Henrik Thulesen Dahl (DF) Claus Kvist Hansen (DF) Karina Adsbøl (DF) Marlene Harpsøe (DF) Jeppe Jakobsen (DF) Hans Andersen (V) Peter Juel-Jensen (V) Louise Schack Elholm (V) Carl Holst (V) Anni Matthiesen (V) Martin Geertsen (V) Joachim B.
Olsen (LA) Laura Lindahl (LA) Erik Lund (KF) Ane Halsboe-Jørgensen (S) Bjarne Laustsen (S) nfmd.
Mattias Tesfaye (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Jan Johansen (S) Henning Hyllested (EL) Christian Juhl (EL) Finn Sørensen (EL) Julius Graakjær Grantzau (ALT) Torsten Gejl (ALT) Rasmus Helveg Petersen (RV) Karsten Hønge (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
