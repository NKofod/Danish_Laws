Landsskatteretsafgørelse Straksafskrivning - vaskeri - småanskaffelser af udlejningsartikler A A/S klagede for indkomståret 1996 over, at skatteankenævnet  

 ikke havde godkendt straksafskrivning på småanskaffelser,  

 12.678.088 kr.
Det fremgik af sagens oplysninger, at selskabet drev virksomhed med  

 produktion og levering af tekstilservice og tekstilpleje.
Virksomheden indgik  

 serviceaftaler med eksempelvis hoteller, industrivirksomheder, og offentlige  

 virksomheder om udvikling, produktion og distribution af linned-,  

 beklædnings- og hygiejnesystemer.
Ifølge de indgåede  

 aftaler var virksomheden typisk forpligtet til løbende at sørge  

 for, at kunderne havde en given art og mængde rengjorte tekstiler til  

 rådighed.
Til brug for opfyldelsen af serviceaftalerne havde virksomheden en  

 beholdning af udlejningsartikler i form af duge, håndklæder,  

 linned, måtter, arbejdsbeklædning m.v.
I selskabets regnskab for  

 1996 var beholdningen af udlejningsartikler opført med en samlet  

 anskaffelsessum pr. 1. januar 1996 på 33,8 mio. kr.
Efter det oplyste  

 havde artiklerne en gennemsnitlig levetid i cirkulation på ca. 3  

 år.
For selskabet var for indkomståret 1996 selvangivet fradrag  

 for straksafskrivning, 12.678.088 kr., på småanskaffelser af  

 denne art.
Klagerens repræsentant havde oplyst, at der var betydelige  

 arbejdsprocesser forbundet med opfyldelsen af serviceaftalerne, idet  

 virksomheden ud over at hente og bringe artiklerne også skulle renholde  

 og vedligeholde disse.
Mellem hver leverance skulle artiklerne således  

 vaskes, efterbehandles og pakkes.
Arten af artikler varierede desuden fra  

 leverance til leverance, afhængigt af kundens efterspørgsel og  

 det aftalte servicekoncept.
Endvidere kunne de kunder, der selv  

 ønskede at indkøbe for eksempel eget linned, få dette  

 vasket, dog mod en merpris i forhold til de udbudte servicesystemer, idet der  

 var særlige ekstraomkostninger forbundet med sortering og behandling.
 Repræsentanten havde videre oplyst, at virksomheden herudover var i  

 fortsat dialog med kunderne omkring videreudvikling af arbejdsydelserne,  

 eksempelvis vedrørende udvikling og vedligeholdelse af  

 tekstilsystemerne, artikelstyring, vask og finish og distribution til  

 kunderne, herunder også internt hos kunden.
Af selskabets regnskab for 1996 fremgik, at selskabet i det omhandlede  

 indkomstår havde et bruttoresultat på i alt ca. 25 mio. kr.  

 Selskabets samlede afskrivninger, herunder på de omhandlede  

 småaktiver, var anført til 13,4 mio. kr.
Selskabet havde i 1996  

 gennemsnitligt 125 fuldtidsbeskæftigede.
Nettoomsætningen ved  

 udleje af fladvarer (linned, håndklæder og lignende) og andet  

 (beklædning, automater m.v.) var på 59 mio kr.
Skatteankenævnet havde med henvisning til afskrivningslovens § 3,  

 stk. 7, nægtet selskabet adgang til at foretage straksafskrivning  

 på de omhandlede aktiver.
Som begrundelse herfor havde nævnet  

 anført, at en objektiv fortolkning af selve lovbestemmelsen ikke gav  

 mulighed for tvivl om, at samtlige aktiver, der blev erhvervet med henblik  

 på udlejning, var omfattet af bestemmelsen.
Efter nævnets  

 opfattelse var der hverken i lovbestemmelsen eller i bemærkningerne til  

 loven, belæg for den af repræsentanten anførte  

 indskrænkende fortolkning af bestemmelsen.
Nævnet havde anset, at  

 udlejningsartikler var omfattet af bestemmelsen, uanset at udlejningsydelsen  

 måtte anses for underordnet i forhold til virksomhedens primære  

 ydelse, idet nævnet havde henholdt sig til Ligningsrådets  

 afgørelse af 6. juni 1995, offentliggjort i Tidsskrift for Skatter og  

 Afgifter 1995,553. Nævnet havde endvidere ikke anset det for at  

 være af afgørende betydning, at aktiverne i  

 nærværende sag var udsat for en væsentlig nedslidning og  

 dermed en relativ kort levetid, idet nævnet havde anført, at  

 dette netop også var typisk for de aktiver, som var omfattet af  

 bestemmelsen (driftsmidler med levetid under 3 år, edb-software og  

 småanskaffelser). Nævnet havde endvidere vedrørende  

 udlejningsbegrebet henvist til ligningsvejledningen punkt E.C.1.1.1 og  

 E.F.1.2.
Repræsentanten havde over for Landsskatteretten nedlagt  

 påstand om godkendelse af det selvangivne fradrag.
Til støtte  

 for påstanden havde repræsentanten anført, at de  

 omhandlede aktiver ikke var omfattet af begrænsningsreglen i  

 afskrivningslovens § 3, stk. 7. Repræsentanten havde herved  

 anført, at formålet med bestemmelsen, der blev gennemført  

 i juni 1993, var en imødegåelse af en kraftigt stigende  

 skattetænkning ved afskrivning på udlejningsartikler.
For  

 selskabers vedkommende var begrundelsen, at likvidationsmodne selskaber i  

 stigende omfang blev solgt til købere, der i forhold til selskabets  

 indre værdi betalte en overpris for selskabets aktuelle  

 skattegæld og latente gæld, hvorefter selskabet erhvervede  

 afskrivningsberettigede leasingaktiver til udligning af den skyldige skat  

 m.v.; bestemmelsen blev således vedtaget for at afværge  

 selskabstømning.
Repræsentanten havde anført, at der i nærværende  

 sag ikke var tale om passiv udleje af aktiver, men om at selskabet leverede  

 serviceydelser i form af en rengjort vare, der blev leveret.
Virksomhedens  

 omkostninger for at opfylde serviceaftalerne var således primært  

 lønninger samt udgifter til drift af vaskeriet og  

 kørselsafdelingen, mens udgifterne til udlejningsartiklerne kun var  

 sekundære.
Repræsentanten havde endvidere henvist til det oplyste  

 om, at aktiverne varierede fra leverance til leverance og til at selskabet  

 også tilbød vask m.v. af kundens egne tekstiler, hvorved  

 understregedes, at det centrale punkt var serviceelementet og ikke  

 købesummen for aktiverne.
Repræsentanten havde endvidere  

 anført, at virksomhedens aktivitet havde været udført i  

 samme selskab gennem de seneste 9 år.
 Repræsentanten havde henvist til bestemmelsens forarbejder  

 (bemærkninger til L 293), hvori var anført følgende:
"Den foreslåede regel omfatter f.eks. bare boatbefragtningsaftaler,  

 dvs. aftaler om leje af skib, hvor skibet stilles til rådighed for en  

 lejer (befragter), der skal bemande og slutte fragtaftaler for skibet.
Reglen  

 omfatter derimod ikke f.eks. befragtningsaftaler på timecharterbasis." Repræsentanten havde anført, at lovgiver med det  

 anførte eksempel klart forekom at have afgrænset indgrebets  

 rækkevidde til situationer, hvor der var tale om udleje af et  

 driftsmiddel til en bruger, der uden forretningsmæssig eller  

 arbejdsmæssig indsats fra udlejers side anvendte driftsmidlet i sin  

 bedrift.
Dette i modsætning til den situation, hvor udlejer selv  

 udøvede en arbejdsindsats af væsentligt omfang.
Overført  

 til den foreliggende situation indebar lovgivers sondring mellem  

 bareboatcharter og timecharter, at et vaskeris udleje af tekstiler til  

 lejeres frie disposition ville være omfattet af den særlige regel  

 vedrørende udlejningsaktiver, medens dette ikke var tilfældet,  

 såfremt aktiviteten gik på udleje af rene tekstiler som i  

 nærværende tilfælde.
 Repræsentanten havde videre anført, at sondringen mellem  

 passiv udlejning og den udlejning, der krævede en betydelig  

 arbejdsmæssig indsats svarede til den begrænsningsregel, der blev  

 gennemført for personer, idet sådanne kun var omfattet af  

 lovindgrebet, såfremt de "ikke deltager i virksomhedens drift i  

 væsentligt omfang". Der var således ved lovindgrebet tilsigtet en  

 i videst muligt omfang ligestilling mellem selskaber og personer.  

 Såfremt selskaber nægtedes adgang til at straksafskrive på  

 aktiver, som de i nærværende sag omhandlede, medens vaskerier,  

 der var personligt drevne ville kunne straksafskrive, ville en sådan  

 skattemæssig forskelsbehandling medføre en  

 konkurrenceforvridning, som der ikke var hjemmel til i loven og som lå  

 langt fra lovgivers intentioner.
 Told- og Skattestyrelsen havde over for Landsskatteretten under sagens  

 behandling indstillet, at der blev givet selskabet adgang til  

 straksafskrivning på de omhandlede aktiver i anskaffelsesåret,  

 idet der var henset til, at selskabet solgte en samlet tjenesteydelse, hvor  

 udlejningsaktiverne udgjorde en underordnet del af det samlede  

 retsforhold.
