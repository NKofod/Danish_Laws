Nr LSF 154 Forslag til Lov om ungdomsopsparing Fremsat af økonomiministeren (Niels Helveg Petersen) den 17. januar 1990 § 1. Staten præmierer efter reglerne i denne lov opsparing på konti (ungdomskonti), der foretages af unge mellem 15 og 25 år.
 § 2. Pengeinstitutter, der er omfattet af lov om banker og sparekasser  

 m.v., kan modtage indskud i opsparingsordninger, hvor opsparingen foretages  

 af unge mellem 15 og 25 år.
 Stk. 2. Oprettelse af en ungdomskonto sker ved indgåelse af en aftale med  

 de pengeinstitutter, der er nævnt i stk. 1.
 Stk. 3. Indestående på en ungdomskonto kan overføres fra et pengeinstitut  

 til et andet pengeinstitut.
 § 3. Pengeinstiuttet skal forrente opsparingen på en ungdomskonto med  

 pengeinstituttets højeste indlånsrente.
Indbetaling til og udbetaling fra ungdomskonti § 4. En ungdomskonto kan oprettes af personer, der er skattepligtige i  

 Danmark og fyldt 15 år, men endnu ikke fyldt 22 år.
Der kan kun oprettes een  

 konto pr. person.
Kontoen skal lyde på personens navn.
 § 5. Aftalen efter § 2 skal udformes således, at kontohaveren årligt i  

 mindst 3 år og højst 10 år i gennemsnit pr. måned indbetaler mindst 100 kr.  

 og højst 1.000 kr.
 Stk. 2. Der kan foretages indskud, indtil kontohaveren fylder 25 år.
 § 6. Udbetaling fra kontoen kan tidligst finde sted 3 år efter den første  

 indbetaling.
 Stk. 2. Tilskrevne renter kan dog til enhver tid hæves, medmindre andet er  

 aftalt med pengeinstiuttet.
 Stk. 3. Udbetaling kan ske på een gang eller i rater.
 § 7. Såfremt der ikke årligt indbetales et beløb på mindst 1.200 kr. på  

 kontoen betragtes aftalen, jf. § 2, stk. 2, som bortfaldet.
 Stk. 3. De indbetalte beløb kan dog først frigives 3 år efter den første  

 indbetaling i henhold til aftalen og uden udbetaling af præmie.
Beregning og tilskrivning af præmie § 8. Der beregnes en præmie, som udgør 4 pct. p.a. af det til enhver tid  

 værende indestående på kontoen.
 Stk. 2. Præmien kan først udbetales i forbindelse med udbetaling af  

 opsparing. Økonomiministeren fastsætter de nærmere regler for beregning og  

 tilskrivning af præmier.
 Stk. 3. Præmiebeløbet afholdes af statskassen.
 Stk. 4. Det pengeinstitut, hvor ungdomskontoen er oprettet, kontrollerer,  

 at reglerne i §§ 6 og 7 samt forskrifter udstedt efter loven er opfyldt.
Andre bestemmelser § 9. Kontohaveren kan ikke hæve, overdrage eller på anden måde råde over  

 de indbetalte beløb før 3 år efter den første indbetaling i henhold til  

 aftalen.
 Stk. 2. I samme tidsrum kan der ikke foretages udlæg eller arrest i de  

 indbetalte beløb.
 Stk. 3. I tilfælde af konkurs frigives de indbetalte beløb.
 Stk. 4. Afgår kontohaveren ved døden i bindingsperioden, frigives kontoen  

 og indgår i dødsboet.
Stk. 5. Inddrages ungdomskontoen under skifte af ægtefælles fællesbo, kan  

 de indbetalte beløb kræves frigivet.
Det samme gælder, hvis kontohaveren  

 udvandrer.
 Stk. 6. Der udbetales ikke præmie, når beløbet frigives i henhold til stk.  

 3-5.
 § 10. Den, der overtræder § 3, straffes med bøde.
 Stk. 2. I regler, der udstedes efter § 8 stk. 2, kan der fastsættes straf  

 af bøde.
 Stk. 3. Er overtrædelsen begået af et aktieselskab, anpartsselskab,  

 andelsselskab el. lign., kan der pålægges selskabet som sådant bødeansvar.
 § 11. Opsparingsordningen administreres af Kongeriget Danmarks Hypotekbank  

 og Finansforvaltning, hvis afgørelse ikke kan indbringes for anden  

 administrativ myndighed. Økonomiministeren kan fastsætte nærmere regler om  

 administrationen.
 Ikrafttrædelse m.v.
 § 12. Loven træder i kraft den 1. juli 1990.
 § 13. Loven gælder ikke for Færøerne og Grønland.
Bemærkninger til lovforslaget Almindelige bemærkninger I januar 1988 nedsatte statsministeren et embedsmandsudvalg vedr. fremme  

 af den private opsparing med det formål at fremlægge ideer til  

 foranstaltninger, der kunne fremme den private opsparing.
I august 1989 afgav udvalget en betænkning, der indeholdt en række forslag  

 til fremme af den private opsparing.
Visse af forslagene kan gennemføres  

 administrativt, men de fleste kræver lovgivning.
Et af forslagene var indførelse af en særlig ungdomsopsparing.
Det fremgår  

 af statistiske undersøgelser, at opsparingen i de yngre aldersklasser er  

 meget lav eller negativ.
Dette har i mange tilfælde sin begrundelse i særligt  

 store udgifter til etablering og i forbindelse med uddannelse.
I andre  

 tilfælde - særligt før etablering finder sted, hvor den unge har et lønnet  

 arbejde - må der omvendt antages at være økonomiske muligheder for at  

 foretage en positiv opsparing.
En præmieret ungdomsopsparingsordning kan  

 styrke opsparingsmotivationen under disse forhold.
Samtidig må der formodes  

 at være gode muligheder for, at de midler, der tiltrækkes til en sådan  

 ordning, faktisk vil være nyopsparing.
 Særlige ungdomsopsparingsordninger findes også i udlandet, således i  

 Norge, Sverige og Holland.
Der vil til en vis grad være sammenfald mellem de befolkningsgrupper, som  

 de eksisterende boligopsparings- og uddannelsesopsparingsordninger henvender  

 sig til, og den personkreds, som vil kunne tiltrækkes af en  

 ungdomsopsparingsordning.
I forhold til de to førstnævnte opsparingsordninger  

 adskiller ungdomsopsparingsordningen sig dog væsentligt derved, at der ikke  

 stilles krav om en bestemt anvendelse af opsparingen.
Endvidere retter  

 ungdomsopsparingen sig specifikt mod de yngre aldersklasser, hvorimod  

 uddannelsesopsparingsordningen henvender sig til såvel de unge som disses  

 forældre.
Økonomiske og administrative konsekvenser Det er selvsagt vanskeligt at skønne over de statsfinansielle konsekvenser  

 af en ungdomsopsparingsordning, idet det er usikkert i hvilket omfang  

 ordningen vil blive benyttet.
Præmieudbetalingerne vil afhænge af, hvor mange  

 aftaler, der træffes årligt, hvor stor opsparing der i gennemsnit foretages i  

 de enkelte aftaler, samt hvor længe opsparingen foretages.
Der må endvidere  

 tages hensyn til, at en ungdomsopsparingsordning i et vist omfang vil mindske  

 tilgangen til uddannelses- og boligsopsparingsordningerne.
Forudsættes det, at 1/5 af alle unge udnytter en ungdomsopsparingsordning  

 een gang og indsætter 500 kr. månedligt i 5 år, hvorefter kontoen tømmes, vil  

 dette med en skattefri præmie på 4 pct. pr. år på længere sigt medføre en  

 årlig udgift for staten på 40-50 mill. kr.
Præmieudgifterne vil dog kunne  

 variere betydeligt over årene.
I de første år vil der således ikke være tale  

 om udgifter for staten, idet præmierne tidligst kan udløses efter 3 år.  

 Herefter vil udgifterne stige, og eventuelt efter en introduktionsfase, hvor  

 flere årgange af unge benytter sig af muligheden for at træde ind i  

 ordningen, væsentligt kunne overstige det ovenfor nævnte beløb.
Der forventes ikke væsentlige administrative konsekvenser for det  

 offentlige, idet den praktiske administration af ordningen foreslås overladt  

 til pengeinstitutterne.
Den daglige administration af ordningen, dvs. kontrol  

 og præmieudbetaling, foreslås varetaget af Kongeriget Danmarks Hypotekbank og  

 Finansforvaltning.
De med administrationen forbundne udgifter forudsættes  

 afholdt inden for Hypotekbankens budgetrammer.
 Hørte myndigheder m.v.
 Lovforslaget har været forelagt Den Danske Bankforening, Danmarks  

 Sparekasseforening og Andelskasseforeningen.
 Endvidere har forslaget været forelagt Justitsministeriet,  

 Finansministeriet (Budgetdepartementet, Administrations- og  

 Personaledepartementet og Kongeriget Danmarks Hypotekbank og  

 Finansforvaltning), Industriministeriet, Skatteministeriet,  

 Kommunikationsministeriet og Undervisningsministeriet.
Bemærkninger til de enkelte bestemmelser Til § 1 Aldersgrænsen for indskud foreslås til mellem 15 og 25 år.
Oprettes  

 kontrakten af en umyndig forudsættes værgens medvirken herved efter reglerne  

 i myndighedsloven.
Til § 2 Såvel banker og sparekasser som andelskasser foreslås som mulige modtager  

 af indskud.
Dette svarer til bestemmelserne i loven om uddannelsesopsparing.
Det foreslås i stk. 3, at indestående på en ungdomskonto kan overføres fra  

 et pengeinstitut til et andet.
Sådanne overførsler vil kunne være forbundet  

 med et gebyr, og der kan eventuelt knyttes en opsigelsesfrist til  

 overflytning af konti.
Til § 3 For at gøre ordningen så attraktiv som muligt foreslås der stillet  

 betingelse om, at pengeinstituttet skal forrente ordningen med højeste  

 indlånsrente.
Til § 4 Bestemmelsen skal sikre, at ordningen ikke misbruges derved, at een person  

 opretter flere konti.
Endvidere foreslås, at der ikke kan oprettes  

 ungdomskonti efter det fyldte 22. år, idet indskyderen ellers ikke ville  

 kunne foretage præmieret opsparing i (mindst) 3 år inden det fyldte 25. år.
 Kravet om, at den, der opretter en ungdomskonto, skal være skattepligtig  

 her i landet, skyldes, at et vigtigt formål med ungdomsopsparingsordningen er  

 at forøge den samlede opsparing i Danmark.
Til § 5 Det foreslås, at der i gennemsnit pr. måned skal indskydes mindst 100 kr.  

 og højest 1.000 kr. svarende til henholdsvis 1.200 kr. og 12.000 kr. pr. år.  

 Dette er lidt mere end for den eksisterende boligsparekontraktordning, hvor  

 beløbsgrænserne er henholdsvis 1.200 kr. og 10.000 kr. årligt, og noget mere  

 end for unddannelsesopsparingsordningen, hvor grænserne er henholdsvis 1.200  

 kr. og 6.000 kr. årligt.
 Bl.a. under hensyn til mulighederne for kontrol forudsættes det, at  

 kontoen holdes i danske kroner.
Til § 6 Der foreslås en mindste bindingsperiode af midlerne på 3 år efter første  

 indbetaling, hvilket bl.a. skal modvirke, at ungdomsopsparingsordningen  

 bliver betragtet som en mulighed for omflytning af midler mellem eksisterende  

 konti, således at formålet om større nyopsparing eventuelt ikke tilgodeses.
Tilskrevne renter, der er almindeligt skattepligtige, kan dog altid hæves,  

 hvis dette er i overensstemmelse med de vilkår for kontoen, der er aftalt med  

 pengeinstituttet.
I så fald vil renterne dog ikke indgå i præmieberegningen,  

 jf. § 8, stk. 1.
Til § 7 Det foreslås, at manglende overholdelse af kravet om en mindste  

 indbetaling pr. år fører til aftalens bortfald, dvs. aftalen kan ikke sættes  

 i kraft igen ved senere, ekstraordinært store indskud.
Samtidig foreslås, at  

 de indbetalte beløb uanset aftalens bortfald ikke kan frigives før 3 år efter  

 første indbetaling.
Formålet med denne bestemmnelse er, jf. også  

 bemærkningerne til § 6, at indskud på ungdomskonti i størst muligt omfang  

 bliver egentlig nyopsparing.
Til § 8 Et niveau for præmieprocenten på 4 pct. p.a. vil svare til  

 præmieringsprocenten i de øvrige præmierede opsparingsordninger.
Præmien vil  

 ligeledes være fritaget for indkomstskat, jf. skatteministeriets forslag til  

 ændring af ligningsloven.
Endvidere foreslås det, at økonomiministeren kan fastsætte regler for  

 beregning og tilskrivning af præmier.
Der fastsættes i denne forbindelse en  

 bestemmelse om, at der i kontrakterne åbnes mulighed for, at Folketinget ved  

 lov kan ophæve eller nedsætte præmieringen af fremtidige indbetalinger, som  

 opspareren så naturligvis ikke vil være bundet til at foretage.
Til § 9 I stk. 5 foreslås, at en ungdomskonto, der kommer under skifte af  

 ægtefællers fællesbo, kan kræves frigjort.
Derimod vil det ikke være muligt  

 at dele kontoen op eller at lade kontoen overgå til en anden ægtefælle end  

 den, der har truffet aftale om kontoen.
Til § 11 I § 11 foreslås opsparingsordningen administreret af Kongeriget Danmarks  

 Hypotekbank og Finansforvaltning.
Det bemærkes i tilslutning hertil, at  

 såfremt Finanstilsynet under sin almindelige tilsynsvirksomhed bliver  

 opmærksom på forhold, der strider mod lovforslagets intentioner, vil man gøre  

 pengeinstituttet opmærksom herpå.
 Endvidere bemærkes, at klager over pengeinstitutternes afgørelser kan  

 indbringes for det Pengeinstitutankenævn, som pengeinstitutternes  

 organisationer og Forbrugerrådet har oprettet, og som er godkendt af  

 Forbrugerklagenævnet.
Til §§ 10, 12 og 13 Disse paragraffer indeholder bestemmelser om kontrol og sanktioner ved  

 overtrædelse, samt om ikrafttræden.
