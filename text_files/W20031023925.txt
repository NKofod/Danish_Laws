Landsskatteretskendelse af 23. september 2003 vedr.  

 arbejdsmarkedsbidrag af indkomstskattefri befordringsgodtgørelse for  

 fodbolddommer Klagen til Landsskatteretten skyldes, at regionen for  

 indkomstårene 1999 og 2000 har anset A for pligtig at betale  

 arbejdsmarkedsbidrag  

 og bidrag til særlig pensionsopsparing af kørselsgodtgørelse på henholdsvis  

 25.473 kr. og 28.086 kr. udbetalt af Dansk Boldspil Union (DBU), jf.  

 arbejdsmarkedsfondslovens §§ 7, stk. 1, litra c, og 8, stk. 1, litra e, samt  

 §  

 17 f i lov om arbejdsmarkedets tillægspension.
Det fremgår af sagens oplysninger, at klageren er  

 fuldtidsansat hos B, og at han sideløbende hermed er fodbolddommer i  

 superligaen, der hører under DBU.
I forbindelse med sit virke som  

 fodbolddommer  

 har klageren i indkomstårene 1999 og 2000 fået udbetalt henholdsvis 25.473  

 kr.  

 og 28.086 kr. i kørselsgodtgørelse af DBU.
Kørselsgodtgørelsen, der er ydet  

 til  

 dækning af klagerens transportomkostninger mellem bopæl og de forskellige  

 fodboldstadions, hvor han har været dommer, er opgjort i overensstemmelse med  

 Ligningsrådets satser for befordringsgodtgørelse, jf. ligningslovens § 9 B,  

 stk. 3.
Klageren har om fordelingen af de enkelte kampe i  

 superligaen mellem dommerne oplyst, at dommerne som regel kontaktes  

 telefonisk  

 af DBU, hvorefter dommerne bliver bedt om at dømme konkrete kampe.
Der  

 planlægges typisk 2-3 måneder frem.
I tilfælde af afbud eller skader sker der  

 løbende ændringer i planerne.
Der er ingen skriftlige aftaler mellem DBU og  

 dommerne, men DBU udsender kampprogrammer, hvoraf dommernes navne fremgår.  

 Det  

 er således DBU, der koordinerer og planlægger dommerbesætningen på de enkelte  

 kampe sæsonen igennem.
 Klageren har videre oplyst, at den enkelte dommer efter hver  

 kamp sender en opkrævning til DBU, som herefter betaler dommeren efter de  

 takster, der er aftalt med Dansk Fodbolddommer Union (DFU). Samtlige dommere  

 i  

 superligaen aflønnes således efter de samme retningslinier og principper.  

 Herudover modtager dommerne godtgørelse for rejse og eventuel overnatning,  

 ligesom de i en vis udstrækning kompenseres for tabt arbejdsfortjeneste, hvis  

 kampene spilles på en hverdag.
 Klageren har i de omhandlede indkomstår været fuldt  

 skattepligtig til Danmark i henhold til kildeskattelovens § 1, stk. 1, nr. 1.
 Regionen har ved de påklagede ansættelser for indkomstårene  

 1999 og 2000 anset klageren for pligtig at betale arbejdsmarkedsbidrag og  

 bidrag til særlig pensionsopsparing af kørselsgodtgørelse på henholdsvis  

 25.473  

 kr. og 28.086 kr.
Regionen har som begrundelse for afgørelsen bl.a. anført, at  

 personer, der modtager vederlag, honorar eller anden indkomst for personligt  

 arbejde uden for tjenesteforhold, som ikke kan henføres til selvstændig  

 erhvervsvirksomhed, ifølge arbejdsmarkedsfondslovens § 7, stk. 1, litra c, er  

 bidragspligtige, når de samtidig er fuldt skattepligtige til Danmark, og der  

 er  

 tale om arbejde her i landet.
Det er regionens opfattelse, at den af DBU  

 udbetalte kørselsgodtgørelse i forbindelse med klagerens virke som dommer i  

 superligaen, er et vederlag/honorar omfattet af arbejdsmarkedsfondslovens §  

 7,  

 stk. 1, litra c, idet der dels er tale om, at klageren som dommer yder en  

 personlig indsats som modydelse for det modtagne honorar m.m., dels at denne  

 indsats er ydet uden for tjenesteforhold uden, at der dog er tale om egentlig  

 selvstændig erhvervsvirksomhed.
Regionen har videre anført, at det af  

 arbejdsmarkedsfondslovens § 8, stk. 1, litra e, fremgår, at for personer  

 omfattet af § 7, stk. 1, udgør bidragsgrundlaget bl.a. vederlag, honorar  

 eller  

 anden indkomst for personligt arbejde her i landet uden for  

 ansættelsesforhold,  

 som ikke kan henføres til selvstændig erhvervsvirksomhed.
Selve bestemmelsens  

 ordlyd indebærer, at det er det modtagne beløb uden reduktion af eventuelle  

 udgifter, der indgår i beregningsgrundlaget.
 Klagerens repræsentant har over for Landsskatteretten  

 nedlagt påstand om, at klageren for indkomstårene 1999 og 2000 ikke er  

 pligtig  

 at betale arbejdsmarkedsbidrag og bidrag til særlig pensionsopsparing af  

 kørselsgodtgørelse på henholdsvis 25.473 kr. og 28.086 kr.
Repræsentanten har til støtte herfor bl.a. gjort gældende,  

 at arbejdsmarkedsfondsloven sondrer mellem to typer af arbejdsmarkedsbidrag,  

 lønmodtagerbidrag og bidrag for selvstændigt erhvervsdrivende, og at begge  

 persongrupper ikke betaler AM- og SP-bidrag af de nødvendige erhvervsmæssige  

 befordringsudgifter, som afholdes i forbindelse med indkomsterhvervelsen.
Det  

 forekommer derfor ikke rigtigt, at honorarmodtagere skal betale AM- og  

 SP-bidrag af kørselsgodtgørelse.
Endvidere må arbejdsmarkedsfondslovens § 11,  

 stk. 8, forstås således, at bidragsgrundlaget er lig med den skattepligtige  

 B-indkomst, der skal betales indkomstskat af, og at der således ikke er  

 bidragspligt af kørselsgodtgørelsen, som er skattefri.
Repræsentanten har videre gjort gældende, at klageren ikke  

 har præsteret en personlig arbejdsindsats som modydelse for den i sagen  

 udbetalte skattefri kørselsgodtgørelse, idet der alene er tale om en  

 omkostningsdækning, der modsvarer de udgifter, som klageren har afholdt i  

 forbindelse med hans transportudgifter til de forskellige fodboldstadions,  

 hvor  

 han har været dommer.
Endelig er der ikke belæg for regionens fortolkning,  

 hvorefter det af arbejdsmarkedsfondslovens § 8, stk. 1, litra e, skulle  

 fremgå,  

 at det er det modtagne beløb uden reduktion af eventuelle udgifter, der skal  

 indgå i bidragsgrundlaget, idet det fremgår af bestemmelsen, at det er  

 honoraret for det personlige arbejde, der skal betales AM- og SP-bidrag af.
Repræsentanten har yderligere anført, at såfremt klageren  

 skal betale arbejdsmarkedsbidrag af den modtagne befordringsgodtgørelse, vil  

 det indebære, at han beskattes af en fiktiv indtægt, han aldrig har  

 oppebåret.  

 Herved skal forstås, at det er ubestridt, at den i sagen omhandlede  

 befordringsgodtgørelse er udbetalt efter de satser, der er fastsat af  

 Ligningsrådet.
Når der henses til den kendsgerning, at satsen skal dække de  

 med  

 den erhvervsmæssige kørsel forbundne driftsudgifter mv., har klageren ved  

 udbetalingen alene fået dækket sine kørselsomkostninger.
Derimod har han på  

 ingen måde haft en indtægt, der bør kunne danne grundlag for beregning af  

 arbejdsmarkedsbidrag.
 Told- og Skattestyrelsen har overfor Landsskatteretten  

 indstillet den påklagede ansættelse stadfæstet.
 Landsskatteretten  

 skal udtale:
 Det lægges ved afgørelsen til grund som ubestridt, at  

 klageren i relation til arbejdsmarkedsbidragspligten er honorarmodtager, og  

 dermed omfattet af bestemmelsen i arbejdsmarkedsfondslovens § 7, stk. 1,  

 litra  

 c.
 Endvidere lægges det ved afgørelsen til grund, at de  

 omhandlede ydelser, henholdsvis 25.473 kr. for indkomståret 1999 og 28.086  

 kr.  

 for indkomståret 2000, er ydet efter statens takster, og at de derfor er at  

 anse for en udgiftskompensation.
 Bidragsgrundlaget for honorarmodtagere udgøres i henhold til  

 arbejdsmarkedsfondslovens § 8, stk. 1, litra e, af vederlag, honorarer eller  

 anden indkomst for personligt arbejde her i landet uden for  

 ansættelsesforhold,  

 som ikke kan henføres til selvstændig erhvervsvirksomhed.
Retten finder, at de omhandlede ydelser ikke er omfattet af  

 bidragsgrundlaget i arbejdsmarkedsfondslovens § 8, stk. 1, litra e.
Der er  

 tale  

 om kompensation for udgift til transport i forbindelse med hvervet som  

 fodbolddommer, hvor vederlaget for det personlige arbejde består af  

 dommerhonoraret for de enkelte kampe.
Den påklagede ansættelse ændres herefter i overensstemmelse  

 med den af repræsentanten nedlagte påstand.
Den talmæssige opgørelse  

 overlades  

 til ligningsmyndigheden.
