Bekendtgørelse om information og  

 samtykke ved inddragelse af forsøgspersoner i biomedicinske  

 forskningsprojekter I medfør af § 8, stk. 2 og § 17, stk. 2 i lov  

 om et videnskabsetisk komitésystem og behandling af biomedicinske  

 forskningsprojekter, jf. lovbekendtgørelse nr. 69 af 8. januar 1999,  

 fastsættes:
Kapitel 1 Formål, anvendelsesområde m.v.
 § 1. Bekendtgørelsens formål er at  

 fastsætte bestemmelser om information af og indhentelse af samtykke fra  

 forsøgspersoner i forbindelse med deltagelse i biomedicinske  

 forskningsprojekter.
 Stk. 2. Det videnskabsetiske komitésystems opgave, jf.  

 lovens § 1, stk. 2, er at sikre beskyttelsen af  

 forsøgspersoner, der deltager i biomedicinske forskningsprojekter,  

 samtidig med at der skabes mulighed for udvikling af ny, værdifuld  

 viden.
 Stk. 3. Ved forsøgspersoner forstås både  

 raske og syge personer, der deltager i forsøg som led i biomedicinske  

 forskningsprojekter.
§ 2. Ved biomedicinsk forskning forstås  

 enhver virksomhed, som har til formål at opnå generel viden om  

 menneskets biologiske og psykologiske processer samt menneskelige sygdommes  

 opståen, udbredelse, forebyggelse, diagnostik og behandling.  

 Virksomheden skal være planlagt og indebære forsøg  

 på 1)	levendefødte menneskelige individer, 2)	menneskelige kønsceller, der agtes anvendt til befrugtning,  

 menneskelige befrugtede æg, fosteranlæg og fostre, 3)	væv, celler og arvebestanddele fra mennesker, fostre og  

 lignende eller 4)	afdøde.
Stk.2. Forskningsprojekter, hvori biomedicinsk forskning som  

 nævnt i stk. 1 udgør en væsentlig bestanddel af det  

 samlede projekt, samt spørgeskemaundersøgelser og  

 registerforskningsprojekter, som efter lovens § 6, stk. 2 og 3, er  

 anmeldelsespligtige i forhold til komitésystemet, er ligeledes  

 omfattet af bekendtgørelsens regler.
Komiteen kan i særlige  

 tilfælde bestemme, at registerforskningsprojekter ikke er omfattet af  

 reglerne om information og samtykke, jf. lovens § 8, stk. 3.
Generelle bemærkninger § 3. Komiteerne skal i deres bedømmelse af  

 en ansøgning om godkendelse af et biomedicinsk forskningsprojekt  

 påse, at der gives information om projektet til forsøgspersonen,  

 samt at forsøgspersonen afgiver sit skriftlige samtykke til deltagelse  

 i forsøget efter reglerne i kapitel 3.
Kapitel 2 Den normale forsøgssituation § 4. Den normale forsøgssituation omfatter  

 myndige, habile forsøgspersoner, som selv er i stand til at modtage og  

 forstå information samt afgive et frivilligt samtykke til deltagelse i  

 forsøg.
I den normale forsøgssituation finder de generelle krav  

 til information og samtykke i kapitel 3 anvendelse.
 § 5. Ved bedømmelsen af normale  

 forsøgssituationer skal komiteerne inden godkendelse sikre, at de  

 risici, der kan være forbundet med at gennemføre projektet, er  

 nøje vurderet og hverken i sig selv eller i forhold til projektets  

 forudsigelige fordele har et uforsvarligt omfang, jf. lovens § 8,  

 stk. 1, nr. 1.
Kapitel 3 Krav til skriftlig og mundtlig information § 6. Det er komiteernes opgave at sikre, at der  

 ved godkendelsen af biomedicinske forskningsprojekter foreligger skriftlig  

 information samt at der foreligger retningslinier for afgivelsen af den  

 mundtlige information til forsøgspersoner eller til  

 stedfortrædere for disse.
Komiteerne skal påse, at den skriftlige  

 information mindst omfatter de i §§ 7 og 8 nævnte  

 oplysninger.
Stk. 2. Informationen skal gives af den ansvarlige for  

 forsøget og være affattet i et let forståeligt sprog uden  

 tekniske eller værdiladede vendinger.
Afgivelsen af information kan  

 efter omstændighederne delegeres til en person med tilknytning til  

 projektet.
Afgiveren skal sikre sig og har ansvaret for, at informationen er  

 forstået, inden forsøget iværksættes.
§ 7. Den skriftlige information skal indeholde  

 oplysning om, 1)	at der er tale om en forespørgsel om deltagelse i et  

 videnskabeligt forsøg eller forskningsprojekt, 2)	formålet med dette og den metode, der agtes anvendt ved  

 forsøgets gennemførelse, herunder anvendelsen af godkendte og  

 ikke godkendte lægemidler, navnene på disse samt anvendelse af  

 randomisering, blindpræparater og behandlingsfri perioder, 3)	eventuelle forudsigelige risici, bivirkninger, komplikationer og  

 ulemper ved deltagelse i forsøget samt at der kan være  

 uforudsigelige risici knyttet til deltagelse i biomedicinske  

 forsøg, 4)	den mulige nytte ved forsøget.
Der skal skelnes mellem nytte  

 for den enkelte forsøgsperson, nytte for andre og videnskabelige  

 fremskridt, 5)	under hvilke omstændigheder forsøgspersonen kan  

 udelukkes fra videre deltagelse i forsøget uden eget ønske,  

 samt under hvilke omstændigheder forsøget som helhed kan  

 afbrydes.
Forsøgspersonen skal, hvis forsøget afbrydes,  

 informeres om årsagen hertil, 6)	navn, adresse og telefonnummer på en kontaktperson med  

 tilknytning til forsøget, 7)	at deltagelse i forsøget er frivillig, samt at deltagelse kun  

 sker, efter at både skriftlig og mundtlig information er givet, og  

 skriftligt samtykke er indhentet, 8)	at forsøgspersonen til enhver tid kan trække et  

 samtykke til deltagelse tilbage og udtræde af forsøget, uden at  

 dette påvirker retten til nuværende eller fremtidig behandling  

 eller andre rettigheder, som forsøgspersonen måtte have, 9)	at forsøgspersonen har ret til betænkningstid  

 før samtykke afgives, ligesom forsøgspersonen har ret til efter  

 ønske at medbringe en bisidder ved modtagelsen af den mundtlige  

 information, 10)	at oplysninger om forsøgspersonens helbredsforhold,  

 øvrige rent private forhold og andre fortrolige oplysninger om  

 forsøgspersonen, som fremkommer i forbindelse med forsøget, er  

 omfattet af tavshedspligt, 11)	at der er mulighed for at få aktindsigt i  

 forsøgsprotokoller efter offentlighedslovgivningens bestemmelser  

 herom, samt 12)	klageadgang, muligheder for erstatning efter  

 patientforsikringsloven eller lov om erstatning for lægemiddelskader  

 samt anden kompensation ved skader som følge af  

 forsøget.
 Stk. 2. For patienter, der ønskes inddraget som  

 forsøgspersoner i biomedicinske forskningsprojekter med både  

 videnskabeligt og behandlingsmæssigt øjemed, skal informationen  

 suppleres med mundtlig eller skriftlig oplysning om andre mulige  

 behandlingsmetoder, jf. lov om patienters retsstilling.
 § 8. Den skriftlige information skal endvidere,  

 jf. lovens § 8, stk. 1, nr. 5, indeholde en redegørelse for,  

 hvilken økonomisk støtte forskeren modtager fra private  

 virksomheder, fonde m.v. til gennemførelse af det  

 pågældende projekt.
Stk. 2. Informationen skal indeholde oplysning om 1)	navne på støttegivere samt støttebeløb  

 for hver af disse, 2)	på hvilken måde støtten indgår i  

 forsøget, herunder om støtten udbetales som en fast sum eller  

 som et vederlag pr. forsøgsperson, og om støtten udbetales  

 direkte til den for projektet ansvarlige forsker, til dennes  

 afdeling/institut, til en fælles forskningsfond eller andet, samt 3)	om forskeren i øvrigt har en økonomisk tilknytning til  

 private virksomheder, fonde m.v., som har interesser i det  

 pågældende forskningsprojekt.
 § 9. Den mundtlige information om  

 forsøgsdeltagelsen skal tage udgangspunkt i den skriftlige  

 information.
 § 10. Hvis der under afviklingen af  

 forskningsprojektet fremkommer væsentlige oplysninger om  

 forsøgspersonens helbredstilstand, skal forsøgspersonen  

 informeres herom, med mindre forsøgspersonen utvetydigt har givet  

 udtryk for, at den pågældende ikke ønsker dette.
§ 11. Hvis der under afviklingen af  

 forskningsprojektet fremkommer nye oplysninger om effekt, risici,  

 bivirkninger, komplikationer eller ulemper ved forsøget, eller hvis  

 forskningsprojektets forsøgsdesign ændres væsentligt, skal  

 forsøgspersonen informeres herom.
I sådanne situationer skal  

 forsøgspersonen afgive fornyet samtykke, jf. § 12.
 Stk. 2. Ved forsøgets afslutning bør  

 forsøgspersonen, for så vidt det er praktisk muligt, informeres  

 om de resultater, der er opnået, samt om eventuelle konsekvenser for  

 den enkelte.
Krav til samtykket § 12. Samtykket til forsøgsdeltagelse skal  

 være afgivet på baggrund af den skriftlige og mundtlige  

 information.
Samtykket skal være frit, udtrykkeligt og i skriftlig  

 form, jf. lovens § 8, stk. 1, nr. 2, og afgives over for den  

 ansvarlige forsker eller en dertil bemyndiget person med tilknytning til  

 projektet.
 Stk. 2. Den ansvarlige forsker skal senest i forbindelse med  

 forsøgspersonens afgivelse af samtykke attestere, at den skriftlige  

 information er udleveret til forsøgspersonen, og at afgivelsen af  

 mundtlig information har fundet sted.
Kapitel 4 Den særlige forsøgssituation § 13. Den særlige forsøgssituation  

 omfatter forsøgspersoner, som på grund af alder, sindstilstand,  

 bevidstløshed, udviklingshæmning eller lignende er ude af stand  

 til at afgive et informeret samtykke til forsøgsdeltagelse.
Den  

 særlige forsøgssituation omfatter desuden  

 forsøgspersoner, som er beslutningskompetente, men som på grund  

 af institutionsanbringelse, frihedsberøvelse, ansættelsesforhold  

 eller lignende er udsat for et særligt pres, og som derfor må  

 ydes en særlig beskyttelse med henblik på at sikre et frivilligt  

 samtykke til forsøgsdeltagelse.
I den særlige  

 forsøgssituation finder både kravene til information og samtykke  

 i kapitel 3 og kapitel 5 anvendelse.
§ 14. Ved bedømmelsen af særlige  

 forsøgssituationer skal komiteerne inden godkendelse sikre, at  

 projektet ikke med tilsvarende nytte kan gennemføres med inddragelse  

 af myndige, habile forsøgspersoner, hvis frivillighed ikke kan drages  

 i tvivl.
Komiteerne skal desuden sikre, at projektet har udsigt til direkte  

 at gavne den enkelte forsøgsperson.
De påregnelige fordele for  

 personen skal være meget store for at kunne begrunde en risiko svarende  

 til, hvad der kan accepteres i den normale forsøgssituation, jf.  

 § 5.
Stk. 2. Komiteerne kan dog godkende projekter efter  

 stk. 1, når der er tale om inddragelse af umyndige eller inhabile  

 patienter, selv om projektet ikke har udsigt til direkte at gavne  

 forsøgspersonen.
En sådan godkendelse forudsætter, at  

 forskningsprojektet alene kan gennemføres ved inddragelsen af personer  

 omfattet af den pågældende sygdom eller tilstand, at projektet  

 har udsigt til at kunne overføre meget store fordele til den  

 patientgruppe, som omfattes af samme sygdom eller tilstand som  

 forsøgspersonen, samt at forsøget højest indebærer  

 minimale risici for forsøgspersonen.
Stk. 3. Komiteerne kan godkende projekter efter stk. 1,  

 hvor der er tale om inddragelse af raske personer, selv om projektet ikke har  

 udsigt til direkte at gavne forsøgspersonen.
I sådanne  

 tilfælde må forsøget kun medføre ganske ubetydelige  

 risici og minimal gene for den pågældende.
Kapitel 5 Stedfortrædende samtykke § 15. I særlige forsøgssituationer,  

 hvor forsøgspersoner på grund af sindstilstand,  

 bevidstløshed, udviklingshæmning eller lignende er ude af stand  

 til at afgive informeret samtykke, skal det informerede samtykke indhentes  

 fra nærmeste pårørende eller fra en værge,  

 såfremt der er iværksat værgemål der omfatter  

 personlige forhold, herunder beføjelse til at meddele samtykke til  

 deltagelse i biomedicinske forsøg, jf. værgemålslovens  

 § 5.
Stk. 2. I særlige forsøgssituationer, hvor  

 mindreårige ønskes inddraget som forsøgspersoner,  

 indhentes det informerede samtykke til forsøgsdeltagelse fra  

 indehaveren af forældremyndigheden.
Der skal tillige indhentes  

 informeret samtykke fra barnet, hvis dette ikke efter omstændighederne  

 er udelukket, jf. lovens § 8, stk. 1, nr. 3.
 § 16. Forskning på levende personer, hvor  

 stedfortrædende informeret samtykke indhentes efter § 15, kan ikke  

 gennemføres, hvis personen protesterer herimod.
 § 17. Opnår eller genvinder  

 forsøgspersonen sin habilitet under afviklingen af  

 forskningsprojektet, skal der, før forsøget kan  

 fortsætte, indhentes informeret samtykke fra forsøgspersonen  

 efter reglerne i kapitel 3.
 § 18. En forsøgsperson, der er ude af stand  

 til at afgive informeret samtykke, skal informeres og inddrages i  

 drøftelserne af forsøget, i det omfang personen forstår  

 forsøgssituationen, med mindre dette kan skade personen.  

 Forsøgspersonens tilkendegivelser skal, i det omfang de er aktuelle og  

 relevante, tillægges betydning.
 § 19. Personer, der er ude af stand til at afgive  

 informeret samtykke, og som ikke har nære pårørende eller  

 er underlagt værgemål efter værgemålslovens § 5,  

 der omfatter personlige forhold, herunder beføjelse til at meddele  

 samtykke til deltagelse i biomedicinske forsøg, kan ikke medvirke som  

 forsøgspersoner i biomedicinske forskningsprojekter.
Skærpede informations- og samtykkekrav § 20. I særlige forsøgssituationer,  

 hvor forsøgspersonen på grund af institutionsanbringelse,  

 frihedsberøvelse, ansættelsesforhold eller lignende er udsat for  

 et særligt pres for forsøgsdeltagelse, men hvor personen i  

 øvrigt er beslutningskompetent, kan komiteerne efter en konkret  

 vurdering beslutte, at forsøgspersonens samtykke til deltagelse i  

 forsøget skal afgives over for en af komiteen godkendt person.  

 Komiteerne kan tillige beslutte, at informationen i sådanne  

 tilfælde suppleres med oplysning om, at afviklingen af forsøget  

 skal overvåges af en uafhængig sagkyndig.
 Stk. 2. Patienter, som er underlagt tvang, kan ikke medvirke  

 som forsøgspersoner i biomedicinske forskningsprojekter, jf. lov om  

 frihedsberøvelse og anden tvang i psykiatrien, § 23,  

 stk. 1.
Kapitel 6 Straf § 21. Den, som iværksætter og  

 gennemfører et forskningsprojekt i strid med § 6, stk. 2,  

 §§ 7-12 og §§ 15-19 i denne bekendtgørelse, kan straffes med  

 bøde.
 Ikrafttræden mv.
 § 22. Bekendtgørelsen træder i kraft den 1.  

 december 2000 for komiteernes godkendelse af projekter.
