Nr BSF 28 Forslag til folketingsbeslutning om medarbejderes skattefrihed for  

 arbejdsgiverbetalte sundhedsydelser Fremsat af Jørgen Winther (V) Mariann Fischer Boel (V) Ester Larsen (V)  

 Kim Mouritsen (V) Jens Vibjerg (V) Karen Højte Jensen (KF) Henriette Kjær  

 (KF) Agnete Laustsen (KF) den 23. oktober 1997 Folketinget opfordrer regeringen til at fremsætte lovforslag om  

 medarbejderes skattefrihed for sundhedsydelser afholdt af arbejdsgiveren.
Bemærkninger til forslaget I henhold til de gældende regler skal en medarbejder betale skat af  

 operationer, behandlinger og andre sundhedsydelser betalt af arbejdsgiveren.  

 Dette betyder, at mange medarbejdere siger nej til tilbudet om behandling på  

 f.eks. et privathospital.
Herved kommer medarbejderen til at vente længere på  

 behandling, hvilket kan medføre, at medarbejderen bliver uarbejdsdygtig, med  

 risiko for udstødelse fra arbejdsmarkedet.
Denne situation er i åbenlys konflikt med regeringens ide om at lægge det  

 sociale ansvar ud i virksomhederne.
Tværtimod falder virksomhedernes gode  

 intentioner til jorden med et skattesystem, der i den grad slår ned på alle  

 former for personalegoder.
Dette fratager endvidere virksomhederne muligheden  

 for at føre god personalepolitik med belønning til loyale medearbejdere.  

 Progressiv personalepolitik med personalegoder til alle slags medarbejdere er  

 i overensstemmelse med tiden og ånden i samfundet, hvorfor en ændring som den  

 foreslåede ikke vil favorisere bestemte personalegrupper.
I det hele taget vil alle parter kunne vinde ved gennemførelse af et  

 lovforslag, der giver skattefrihed for sundhedsydelser.
Medarbejderen får  

 hurtigere behandling, hvilket giver større chancer for optimalt  

 behandlingsresultat for den pågældende lidelse.
Arbejdsgiveren får en god  

 medarbejder hurtigere på benene efter et sygdomsforløb, hvilket betyder færre  

 omkostninger for virksomheden pga. færre sygedage samt generelt mere  

 tilfredse medarbejdere.
Endelig sparer samfundet penge til behandling, og  

 samtidig forkortes ventelisterne til operationer betydeligt.
 Alt i alt er det altså oplagt, at et sådant lovforslag må fremsættes  

 hurtigst muligt.
Skriftlig fremsættelse Jørgen Winther (V) Som ordfører for forslagsstillerne tillader jeg mig herved at fremsætte:
Forslag til folketingsbeslutning om medarbejderes skattefrihed for  

 arbejdsgiverbetalte sundhedsydelser (Beslutningsforslag nr.
B 28).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
