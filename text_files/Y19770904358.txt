 Forbrugerombudsmanden har udstedt retningslinier for, hvorledes  

 ægteskabsbureauer bør annoncere og drive forretning.
 Retningslinierne indeholder bl.a. bestemmelser om gebyrer, angivelse  

 af bureauets forretningsadresse og klientlister.
 Efter at have modtaget et stort antal klager over ægteskabsbureauers  

 annoncering og forretningsform er der udarbejdet følgende retningslinier  

 indenfor dette område:
 1. Der må ikke opkræves gebyr fra personer, der reflekterer på  

 kontaktannoncer, medmindre gebyret og dets størrelse er anført i annoncen.
 2. Der må ikke tilbageholdes breve fra reflektanter på kontaktannoncer til  

 de personer, der er nævnt i annoncerne, indtil reflektanten har betalt et  

 gebyr, medmindre det oplyses i annoncen, at videresendelse af brevet er  

 betinget af betaling af gebyr.
 3. Der må ikke skrives til reflektanter på kontaktannoncer på en måde, der  

 giver den pågældende anledning til at tro, at hans henvendelse er den eneste,  

 der vil blive videresendt til den person, der er omtalt i annoncen.
 4. Lukkede forsendelser fra reflektanter på kontaktannoncer til de i  

 annoncerne nævnte personer må ikke åbnes, og det gælder, uanset om der er  

 anført afsenderadresse eller ej.
 5. Der må ikke indrykkes kontaktannoncer uden angivelse af navn og  

 firmanavn og nøjagtig forretningsadresse.
 6. Der må ikke udsendes medlemskort, klientlister eller andet materiale  

 vedrørende kontaktformidlingsvirksomhed pr. efterkrav til personer, der ikke  

 udtrykkelig har anmodet herom.
 (* 1) Offentliggjort i forbrugerombudsmandens årsberetning 1975-1977, side  

 42, nr. 24.
