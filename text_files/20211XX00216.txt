Skriftlig fremsættelse (17. november 2021) Kulturministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af lov om ophavsret (Revision af blankmedieordningen) (Lovforslag nr.
L 86) Regeringen, Radikale Venstre, Socialistisk Folkeparti, Enhedslisten og Frie Grønne indgik den 10. februar 2021 Aftale om en ny, moderniseret blankmedieordning og den 7. september 2021 en tillægsaftale dertil.
 Aftalepartierne er enige om at modernisere den ophavsretlige vederlagsordning for eksemplarfremstilling til privat brug - i daglig tale kaldet blankmedieordningen.
 Blankmedieordningen er toleddet og består dels af en afgift på løse lagringsmedier som cder og dvder (blankmedievederlaget), dels af en statslig medfinansiering i form af en finanslovsbevilling til rettighedshaverne (dvd-kompensationen).
Blankmedievederlaget betales af producenter og importører af de af ordningen omfattede lagringsmedier til Copydan KulturPlus, der er godkendt af Kulturministeriet til at administrere vederlagsfordelingen til rettighedshaverne.
I praksis formodes producenterne/importørerne at overvælte vederlaget på forbrugerne via højere priser på lagringsmedierne, hvilket er i overensstemmelse med formålet bag reglerne.
 Dvd-kompensationen er en supplerende statslig kompensation til rettighedshaverne via en finanslovsbevilling.
Nærværende lovforslag har som hovedformål at udmønte den politiske aftale.
Med lovforslaget foreslås det bl.a., - at de af ordningen omfattede lagringsmedier og vederlagene derpå ændres, - at lagringsmedier erhvervet fra udenlandske virksomheder til privat brug inddrages i ordningen, - at den statslige medfinansiering af vederlagsordningen i form af dvd-kompensationen afskaffes, og - at der indføres regler om en løbende evaluering af ordningen.
 Det foreslås, at loven træder i kraft den 1. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
