Nr BTL 133 Betænkning over Forslag til lov om ændring af lov om planlægning m.v.  

 (Ændring af reglerne om indkvartering af flygtninge fra det tidligere  

 Jugoslavien)   

 Nr L 133 1994-95, 1. samling Afgivet af Miljø- og Planlægningsudvalget Afgivet: 19950419 Udvalget har behandlet lovforslaget i nogle møder og har herunder stillet  

 et spørgsmål til miljø- og energiministeren, som denne har besvaret  

 skriftligt.
Miljø- og energiministeren har endvidere tilsendt udvalget de  

 udtalelser over et udkast til lovforslaget, som ministeren har modtaget.
Det  

 stillede spørgsmål og miljø- og energiministerens svar herpå samt en af de  

 tilsendte udtalelser er optrykt som bilag til betænkningen.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Det Radikale Venstres og  

 Enhedslistens medlemmer af udvalget) lovforslaget til vedtagelse med  

 det stillede ændringsforslag.
 Et mindretal (Venstres medlemmer af udvalget) indstiller  

 lovforslaget til forkastelse ved 3. behandling, men vil stemme for det  

 stillede ændringsforslag.
 Venstre stemte i sin tid for en midlertidig dispensation fra planloven,  

 fordi Danmark var i en akut situation på grund af et meget stort antal  

 krigsramte, der havde søgt ly i Danmark inden for et meget kort tidsrum.
 Disse grunde er slet ikke til stede i dag.
Tværtimod har regeringen i 3 år vidst, at man ville integrere alle de  

 krigsramte, og at dette ville nødvendiggøre boliger.
Derudover har regeringen  

 jo gentagne gange forsikret, at der allerede var skaffet plads til 4000  

 krigsramte.
 Der er altså ikke noget pludseligt opstået behov, der kan begrunde, at  

 lokalbefolkningernes indflydelse fortsat skal sættes ud af kraft.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for det stillede ændringsforslag.
Lovforslaget vil efter Fremskridtspartiets opfattelse betyde, at der  

 forskelsbehandles alt efter, hvem der får gavn af loven.
I dette tilfælde  

 ønskes der mulighed for dispensation fra planloven i forbindelse med  

 opførelse af flygtningelandsbyer; men når almindelige borgere søger om  

 dispensation fra loven, behandles de strengt efter lovens bogstav og får som  

 oftest afslag.
Fremskridtspartiet ønsker den restriktive planlov lempet mest muligt, da  

 loven lægger mange hindringer i vejen for en mere naturlig udvikling i vore  

 landområder.
Derfor skal loven ikke ændres blot til gavn for en enkelt  

 gruppe, men for alle.
 ÆndringsforslagAf et flertal (S, KF, SF, RV og EL), tiltrådt af et  

mindretal (V og FP):
 Til § 1 1) Ordene »indsættes i § 3 a efter stk. 2«  

 ændres til: »ændres i § 3 a, stk. 1, 2. pkt., ordene »kan  

 tidsbegrænses« til: »skal tidsbegrænses, dersom kommunalbestyrelsen  

 fremsætter anmodning herom«, og efter stk. 2 indsættes'.
Bemærkninger Til nr. 1 Det findes vigtigt, at det klart præciseres, at den fritagelse  

 fra de almindelige planprocedurer, som beskrives i planlovens § 3 a, gøres  

 midlertidig.
Herved kan kommunerne administrere med en fast tidsgrænse, og  

 man understreger, at opholdstilladelsen netop er midlertidig.
 Det forudsættes, at tidsfristen i det enkelte tilfælde fastsættes, således  

 at investeringen kan udnyttes i et rimeligt antal år, og at Direktoratet for  

 Udlændinge får lejlighed til at fremkomme med sine bemærkninger til den  

 eventuelle tidsfrist, forinden miljø- og energiministeren træffer endelig  

 afgørelse herom.
 Det tilføjes, at en tidsbegrænsning fortsat vil kunne fastsættes, selv om  

 kommunalbestyrelsen ikke har fremsat ønske herom.
Martin Glerup (S) Helen Beim (S) Dorte Bennedsen (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Bodil Thrane  

 (V) Peter Hansen-Nord (V) Jens Vibjerg (V) Niels J.
Langkilde (KF) Gitte  

 Seeberg (KF) Jens Jørgensen (KF) Aage Brusgaard (FP) nfmd.
 Centrum-Demokraterne havde ikke medlemmer i udvalget.
Bilag Et af udvalgets spørgsmål til miljø- og energiministeren og dennes svar  

 herpå samt en udtalelse fra Kommunernes Landsforening over et udkast til  

 lovforslaget Spørgsmål 1:
 Ministeren anmodes om at kommentere ændringsforslag nr. 1 i udkastet til  

 betænkning over lovforslaget, jf. bilag 2.
 Svar:
 Det foreslås i ændringsforslaget, at den nugældende bestemmelse i  

 planlovens § 3 a, stk. 1, 2. pkt., hvorefter en fritagelse kan tidsbegrænses,  

 bliver ændret, således at en fritagelse skal tidsbegrænses, hvis  

 kommunalbestyrelsen anmoder om det.
 Fritagelsen for at overholde de sædvanlige planprocedurer gælder kun  

 indkvarteringssteder for asylansøgere og flygtninge fra det tidligere  

 Jugoslavien, og fritagelsen gælder kun, så længe bebyggelsen anvendes hertil.  

 Der er derfor efter min mening generelt ikke noget behov for at tidsbegrænse  

 de fritagelser, der meddeles.
 Der kan dog foreligge særlige forhold i forbindelse med enkelte sager, og  

 det er derfor i den gældende bestemmelse præciseret, at en fritagelse kan  

 tidsbegrænses.
 Den foreslåede bestemmelse sigter på, at de kommunalbestyrelser, der  

 ønsker det, skal have en sikkerhed for, at fritagelsen kun gælder en vis tid,  

 og at anvendelsen af bebyggelsen derefter skal vurderes efter de almindelige  

 planregler.
 Jeg har forståelse for, at kommunerne kan have et sådant ønske, og jeg kan  

 derfor tiltræde ændringsforslaget, idet jeg forudsætter, at tidsfristen i det  

 enkelte tilfælde fastsættes, således at investeringen kan udnyttes i et  

 rimeligt antal år, og at Direktoratet for Udlændinge får lejlighed til at  

 fremkomme med sine bemærkninger til den eventuelle tidsfrist, forinden Miljø-  

 og Energiministeriet træffer endelig afgørelse herom.
 Det tilføjes, at en tidsbegrænsning fortsat vil kunne fastsættes, selv om  

 kommunalbestyrelsen ikke har fremsat ønske herom.
KOMMUNERNES LANDSFORENING Den 20. december 1994 Miljø- og Energiminister Svend Auken Vedr. lovforslag om ændring af lov om midlertidig opholdstilladelse  

 til visse personer fra det tidligere Jugoslavien m.v., udlændingeloven og lov  

 om social bistand Kommunernes Landsforening har dags dato skrevet følgende til  

 indenrigsministeren:
 Kommunernes Landsforening har på bestyrelsesmøde den 16. december 1994  

 drøftet lovforslaget om ændring af lov om midlertidig opholdstilladelse til  

 visse personer fra det tidligere Jugoslavien m.v., udlændingeloven og lov om  

 social bistand.
 Det fremgår af lovforslaget, at asylsagsbehandlingen for de bosniske  

 flygtninge vil blive søgt gennemført i løbet af 1995, og at de bosniske  

 flygtninge, der får afslag på asyl, i stedet vil få opholdstilladelse efter  

 udlændingelovens § 9, stk. 2, nr. 5, der efter lovforslaget indsættes som en  

 ny bestemmelse i udlændingeloven.
 Det store antal flygtninge vil afstedkomme et øget pres på kommunerne i  

 forhold til administration, folkeskole, daginstitutioner, sundhedspleje, m.v.  

 Landsforeningen finder det derfor særdeles beklageligt, at lovforslaget ikke  

 har været til høring, og der ikke har været mulighed for at indgå i en dialog  

 om forslaget, før det blev fremsat.
 Lovforslaget vil indebære, at et meget stort antal flygtninge skal  

 fordeles og boligplaceres i løbet af 1995. Kommunernes Landsforening ønsker i  

 den forbindelse at understrege, at det er regeringens ansvar i tæt samarbejde  

 med kommunerne at fordele og finde boliger til flygtninge.
Efter landsforeningens opfattelse bør udslusningen af flygtninge fra  

 flygtningecentrene og andre former for midlertidig indkvartering ikke  

 forceres.
Det må sikres, at der ved permanent boligplacering er tid til at  

 finde den rette bolig.
Kommunernes Landsforening forudsætter, at der i forbindelse med  

 boligplacering af flygtningene tages hensyn til de belastede boligområder og  

 til den eksisterende fordeling af flygtninge og indvandrere.
Der gøres nu via  

 Byudvalgets 30 forslag en indsats i de belastede boligområder.
Hvis det skal  

 lykkes at vende udviklingen, vil det ikke være hensigtsmæssigt samtidig at  

 placere et større antal flygtninge i de samme boligområder.
 I denne sammenhæng lægger landsforeningen vægt på, at der ved  

 boligplacering af den enkelte familie tilstræbes en så egnet boligplacering,  

 at den enkelte familie ønsker at opretholde denne boligplacering.
Det er i debatten således blevet nævnt, at der er  

 boligplaceringsmuligheder i parcelhuse og landejendomme i landområder, præget  

 af afvandring og salgsproblemer.
Det er sandsynligt, at flygtningene ved en  

 boligplacering af denne karakter vil søge bort fra disse områder, hvorved man  

 risikerer, at de i stedet vil flytte til boligområder, der er belastet med  

 sociale problemer, og hvor der i forvejen bor mange flygtninge og  

 indvandrere.
Ved den permanente boligplacering er det endvidere væsentligt, at der  

 tages hensyn til uddannelses- og arbejdsmuligheder, således at flygtningene  

 får mulighed for at blive selvforsørgende.
I modsat fald risikerer de på lidt  

 længere sigt fortsat at skulle være henvist til at leve af  

 overførselsindkomster med, hvad dette måtte medføre af store menneskelige og  

 økonomiske omkostninger.
 I bestræbelserne på at tilvejebringe det nødvendige antal - egnede -  

 boliger skal landsforeningen opfordre til:
- at regeringen optager forhandling med de private udlejere med henblik på  

 at forøge anvendelsen af det private udlejningsbyggeri til boligplacering af  

 flygtninge - at regeringen midlertidigt suspenderer omdrejningspunktet for  

 investeringsomfanget af støttet byggeri samt indfører låneadgang til  

 halvdelen af den kommunale grundkapital i samme periode med henblik på at  

 give kommunerne bedre betingelser for opførelse af nyt støttet byggeri.
 For så vidt angår de økonomiske konsekvenser lægger landsforeningen stor  

 vægt på, at der i umiddelbar forlængelse af arbejdet i Indenrigsministeriets  

 arbejdsgruppe om de økonomiske konsekvenser af lovforslaget gennemføres en  

 særskilt politisk forhandling om kompensation for de økonomiske konsekvenser  

 inden forårets generelle økonomiske forhandlinger med regeringen, således at  

 de økonomiske konsekvenser for kommunerne bliver fastlagt forud for  

 modtagelsen af flygtningene.
Endelig er det landsforeningens opfattelse, at planlovens almindelige  

 planbestemmelser bør finde anvendelse, såfremt man ønsker at ændre status for  

 asylcentre, etableret efter planlovens § 3 a, til helt eller delvist at kunne  

 fungere som varig beboelse for personer, der meddeles opholdstilladelse efter  

 udlændingelovens § 7 og § 9, stk. 2, nr. 5. De almindelige planbestemmelser  

 bør endvidere finde anvendelse, såfremt nyetablering af centre til dette  

 formål kommer på tale.
Landsforeningen finder ikke, at planlovens § 3 a med  

 rimelighed kan udstrækkes til disse situationer, idet et centers funktion som  

 varig beboelse vil medføre en ikke forudsat nærmere tilknytning til  

 lokalområdet - gennem beboernes brug af lokalområdets skoler,  

 daginstitutioner og servicetilbud i øvrigt.
 Kopi af dette brev er dags dato fremsendt til boligministeren og miljø- og  

 energiministeren.
Med venlig hilsen Evan Jensen / Peter Gorm Hansen KOMMUNERNES LANDSFORENING Den 3. januar 1995 Miljø- og Energiministeriet Udkast til forslag til lov om ændring af lov om planlægning Planlovens § 3 a giver miljø- og energiministeren hjemmel til at fritage  

 etableringen af flygtningelandsbyer og andre asylcentre fra de sædvanlige  

 planprocedurer.
 Efter loven skal ministeren fremsætte forslag om revision af denne  

 bestemmelse inden udgangen af folketingsåret 1994-95. Det foreslås nu, at  

 revisionen udskydes til folketingsåret 1996-97.
 Miljø- og energiministeriet oplyser, at adgangen til at fritage for  

 tilvejebringelse af lokalplan m.v. pr. 15. november 1994 er blevet benyttet i  

 66 sager, heraf 18 sager om asylcentre i eksisterende bebyggelse og 48 sager  

 om flygtningelandsbyer, med indkvarteringsmuligheder for i alt 12.764  

 personer.
 I øjeblikket er indrejsetallet faldende, men ministeriet finder, at der  

 fortsat kan være behov for at kunne tilvejebringe plangrundlag for  

 flygtningeindkvarteringscentre ved proceduren efter planlovens § 3 a.
 Ud over en udskydelse af revisionen af § 3 a har landsforeningen modtaget  

 et udkast til et forslag til en ny bestemmelse i planloven, hvorefter  

 indkvarteringssteder, som anvendes til indkvartering af personer fra det  

 tidligere Jugoslavien, som har fået opholdstilladelse, fritages fra  

 planlovens bestemmelser om tilvejebringelse af region-, kommune- og  

 lokalplaner samt fra landzonetilladelse.
Denne ændring begrundes med, at det, i takt med at det store antal  

 krigsflygtninge fra det tidligere Jugoslavien får behandlet deres ansøgning  

 om opholdstilladelse efter udlændingelovens § 7, er påkrævet at skabe  

 mulighed for at lade personer fra denne gruppe - der meddeles  

 opholdstilladelse i medfør af udlændingelovens §§ 7 eller 9, stk. 2, nr. 5,  

 og som ikke umiddelbart kan skaffes anden boligindkvartering - forbliver på  

 deres nuværende indkvarteringssteder i en periode, indtil der kan skaffes dem  

 anden varig boligindkvartering.
Anvendelsesområdet for fritagelser efter  

 planlovens § 3 a foreslås derfor udvidet til også at omfatte indkvartering af  

 disse personer.
Landsforeningen har noteret sig, at man ønsker at udskyde revisionen af §  

 3 a.
Man vil i den forbindelse pege på, at man generelt er modstander af  

 særordninger, der fratager kommunalbestyrelsen dens planlægningskompetence.
 Det er endvidere landsforeningens opfattelse, at planlovens almindelige  

 planbestemmelser bør finde anvendelse, såfremt man ønsker at ændre status for  

 asylcentre, der er etableret efter planlovens § 3 a, således at de helt eller  

 delvist kan fungere som varig beboelse for personer, der meddeles  

 opholdstilladelse efter udlændingelovens §§ 7 og 9, stk. 2, nr. 5.
De almindelige planbestemmelser bør endvidere finde anvendelse, såfremt  

 nyetablering af centre til dette formål kommer på tale.
Landsforeningen  

 finder ikke, at planlovens § 3 a med rimelighed kan udstrækkes til  

 situationer, hvor asylcentre får en anden funktion.
Hvis et centers funktion  

 kommer til at omfatte muligheden for varig beboelse, vil det medføre en  

 tilknytning til lokalområdet - gennem beboernes brug af lokalområdets skoler,  

 daginstitutioner og servicetilbud i øvrigt - som ikke var forudsat ved  

 centrets etablering.
