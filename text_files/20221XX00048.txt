Skriftlig fremsættelse 5. oktober 2022) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov for Grønland om gennemførelse af restriktive foranstaltninger over for Rusland og Belarus (Lovforslag nr.
L 18) Der er indført en række restriktive foranstaltninger og sanktioner over for Rusland og Belarus, som EU har gennemført som følge af Ruslands invasion af Ukraine og Belarus involvering heri.
Grønland har meldt ud, at man fra grønlandsk side har tilsluttet sig sanktionerne.
Den danske regering har i den forbindelse meddelt rigsdelene, at man er enig i, at Grønland vil implementere sanktioner svarende til de sanktioner, som gælder for Danmark, inden for overtagne sagsområder.
For ikke-overtagne sagsområder  rigsanliggender  påhviler det danske myndigheder at gennemføre den nødvendige lovgivning med inddragelse af Grønland, hvor lovgivning og praksis tilsiger det.
Formålet med lovforslaget er således, at gennemføre sanktionerne mod Rusland og Belarus på ikke-overtagne sagsområder i Grønland.
Derfor bemyndiger loven erhvervsministeren, justitsministeren, ministeren for fødevarer, landbrug og fiskeri og transportministeren til at fastsætte regler om, at bl.a. sanktionsforordningerne gælder for Grønland.
Bemyndigelserne skal bruges til at udstede bekendtgørelser med samme indhold som fx forordningerne.
Loven giver kun bemyndigelse til at udstede bekendtgørelser for så vidt angår de områder, som ikke er overtaget af Grønland.
Det drejer sig f.eks. om dele af det finansielle område, selskabs- regnskabs- og revisorområdet, transportområdet, import og eksport af visse luksusvarer,  sikkerhed til søs og våbenområdet.
 Det bemærkes, at der er enighed med det Grønlandske Selvstyre om, at forslag til lov for Grønland om gennemførelse af restriktive foranstaltninger over for Rusland og Belarus behandles parallelt af Inatsisartut og Folketinget.
 Behandlingen af lovforslaget vil blive søgt tilrettelagt således, at selvstyrets endelige udtalelse foreligger, inden det relevante udvalg i Folketinget afgiver betænkning forud for 2. behandling af lovforslaget.
 Lovforslaget foreslås at træde i kraft dagen efter bekendtgørelse i Lovtidende.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
