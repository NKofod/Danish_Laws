Skriftlig fremsættelse (8. februar 2023) Ministeren for landdistrikter (Louise Schack Elholm):
 Herved tillader jeg mig for Folketinget at fremsætte:
Forslag til lov om ændring af lov om udlejning af fast ejendom til ferie- og fritidsformål m.v. og campering m.v. (Forsøgsordning for udvidet vintercampering) (Lovforslag nr.
L 35) Lovforslaget følger op på forslag til folketingsbeslutning B 77, der blev fremsat den 6. november 2020 på initiativ fra Dansk Folkeparti (Folketingstidende Tillæg A, Folketinget 2020-21). Af beretningen afgivet den 30. juni 2021 af Erhvervsudvalget i forbindelse med beslutningsforslaget fremgår bl.a.: På baggrund af initiativ fra Dansk Folkeparti er udvalget enige om at pålægge regeringen at fremsætte et lovforslag, der gør det muligt for kommunerne at dispensere fra kravet om, at man kun må opholde sig på campingpladser i maksimalt 15-20 dage ad gangen i perioden fra den 1. november til den 28. februar.
I første omgang kan dispensationsordningen etableres som en forsøgsordning, der skal evalueres efter en given tidsperiode, eksempelvis 2 år." (Folketingstidende, Tillæg B, Folketinget 2020-21).
 Det fremgår videre af beretningen, at  kommunerne skal vises den tillid, at de får mulighed for at tage stilling til anmodninger fra campingpladsejere, der ønsker at holde campingpladsen åben for en begrænset kreds af beboere i perioden fra den 1. november til den 28. februar, og samtidig skal danskerne vises den tillid og frihed, der ligger i retten til selv at have indflydelse på, hvordan man bor, lever og holder ferie.".
Med lovforslaget gøres det muligt for kommunerne at tillade udvidet vintercampering i to vintersæsoner som led i en forsøgsordning.
Forsøgsordningen omfatter kun campingpladser, der på tidspunktet for lovforslagets ikrafttræden allerede har tilladelse til vintercampering, dvs. campering i perioden fra den 1. november til den 28. februar.
Som led i forsøgsordningen kan der gives tilladelse til udvidet vintercampering på højst 5 pct. af de enhedspladser på en campingplads, der allerede må benyttes til vintercampering.
Derved sikres det, at campingpladserne kan bibeholdes som rekreative områder, der er tilgængelige for hele befolkningen og giver mulighed for en eftertragtet ferieform.
 På baggrund af beretningen vil Kirkeministeriet forestå en evaluering af forsøgsordningen efter udløbet af forsøgsperioden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
