Fordringer mod aktietegnere opstået i  

 forbindelse med ordinære erhvervsmæssige transaktioner ikke  

 omfattet af forbudet i aktieselskabslovens § 6, stk. 2 Advokat A har på vegne A/S K under stiftelse i  

 skrivelse af 18. oktober 1999 klaget over, at Erhvervs- og Selskabsstyrelsen  

 ved skrivelse af 21. september 1999 (98-195.340/hj) har afslået at  

 registrere selskabet, da der i forbindelse med stiftelsen ud over den  

 kontante indbetaling er indskudt fordringer på aktietegnerne, jf.  

 aktieselskabslovens § 6, stk. 2, hvorefter fordringer på stiftere og  

 aktietegnere ikke kan indskydes, uanset om disse er sikret ved pant.
 Sagens forløb i Erhvervs- og Selskabsstyrelsen:
 Det fremgår af sagen, at anmeldelse om stiftelse af  

 A/S K blev fremsendt den 18. december 1998 til Erhvervs- og Selskabsstyrelsen  

 bilagt stiftelsesdokument af 15. oktober 1998, referat af stiftende  

 generalforsamling af 6. december 1998, en ikke underskrevet  

 vurderingsberetning af 14. oktober 1998 og åbningsbalance pr. 1.  

 oktober 1998 uden underskrevet revisionspåtegning, en samhandelsaftale,  

 der afgrænsede aktionærkredsen m.m.
Af anmeldelsen og stiftelsesdokumentet fremgik bl.a. at  

 stifterne var B A/S og A/S C, at aktiekapitalen på 15.000.000 kr. var  

 indbetalt kontant og at aktier kun kan overgå til personer, der senest  

 samtidig med erhvervelsen af aktier er indehaver af en eller flere af de  

 forretninger, der har indgået samhandelsaftale med aktieselskabet.
Af  

 tegningslisten fremgik endvidere at hele aktiekapitalen var tegnet af en lang  

 række (ca. 270) ...(forretningsindehavere) med nominel værdi pr.  

 aktie på 50.000 kr.
 Af vurderingsberetningen, der senere er underskrevet af  

 revisor, fremgik følgende:
"Underskrevne statsautoriseret revisor D har den 14.  

 oktober 1998, under henvisning til aktieselskabslovens § 6, 6 a og 6 b,  

 foretaget vurdering af debitorer i I/S K, der forventes overdraget til A/S K  

 pr. 31. december 1998. Det skal bemærkes, at det på  

 vurderingstidspunktet ikke er fastlagt, hvilke debitorer der skal overdrages,  

 idet det kun er mellemværender med de debitorer, der tegner aktier i  

 A/S K, der overdrages.
Desuden vil mellemværender med debitorerne  

 være ændret pr. 31. december 1998.
 Der vil i forbindelse med overdragelsen blive foretaget en  

 revision og vurdering af de debitorer der overdrages.
 Debitorerne er vurderet til pariværdi, idet alle  

 debitorer der overdrages, forventes at betale deres fulde tilgodehavende.  

 Debitorer hvorpå der forventes tab, vil således ikke blive  

 overdraget.
Jeg kan erklære, at den ansatte værdi af  

 debitorerne svarer til det aftalte vederlag, som forfalder til betaling til  

 I/S K den 10. januar 1998." Af åbningsbalancen fremgik:
"Åbningsbalance pr. 1. oktober 1998 - Aktiver - Note Omsætningsaktiver Debitorer (1) 68.379.414 Tilgode hos aktionærerne vedrørende tegning  

 af kapital (2) 15.000.000 AKTIVER I ALT - Passiver - 83.379.414 Egenkapital Aktiekapital (2) 15.000.000 Egenkapital i alt 15.000.000 Kortfristet gæld Skyldig til I/S K vedr. overtagelse af debitorer (1) 68.379.414 Kortfristet gæld i alt 68.379.414 PASSIVER I ALT 83.379.414 og endvidere Noter til balancen Note (1) Debitorerne overdrages til selskabet fra I/S K pr. 31.  

 december 1998 og vil blive opgjort og vurderet pr. denne dato som  

 anført i vurderingsberetningen." I skrivelse af 29. marts 1999 til advokat A  

 bemærkede Erhvervs- og Selskabsstyrelsen bl.a., at det følger af  

 aktieselskabslovens § 6, at stiftelsesdokumentet skal indeholde oplysninger  

 om, hvorvidt der i forbindelse med vedtagelsen skal ske overtagelse af  

 aktiver.
 Efter afholdelse af ekstraordinær generalforsamling  

 i selskabet under stiftelse den 17. juni 1999 omfattende bl.a. en  

 kapitalforhøjelse på grundlag af nye aktietegnere og  

 ajourførte vedtægter, anmodede advokat A ved skrivelse af 2.  

 juli 1999 om at registreringen af stiftelsen og kapitalforhøjelsen  

 blev gennemgået.
 Ved fremsendelsen var bl.a. vedlagt vurderingsberetning  

 pr. 28. maj 1999 fra revisor af følgende indhold:
 "Underskrevne statsautoriseret revisor D  har den 28. maj  

 1999, under henvisning til aktieselskabslovens § 6, 6 a og 6 b, foretaget  

 vurdering af debitorer i I/S K, der er overdraget til A/S K pr. 1. januar  

 1999. Debitorerne er overdraget for kr. 59.184.087.
 Debitorerne er vurderet til pariværdi, idet alle  

 debitorer, der er overdraget, har betalt deres fulde tilgodehavende.
 Jeg kan erklære, at den ansatte værdi af  

 debitorerne svarer til det aftalte vederlag, og vederlaget til I/S K er  

 betalt på vurderingstidspunktet.
 De i åbningsbalancen anførte likvide  

 beholdninger er afstemt med kontoudtog fra pengeinstitut.
Mellemværendet med I/S K vedrørende  

 stiftelsen er afstemt med selskabet." Efter indstilling og bekræftelse fra bestyrelsen  

 blev vurderingen godkendt på generalforsamlingen.
 Af en ligeledes af revisor udarbejdet åbningsbalance  

 pr. 1. januar 1999 fremgik:
- Aktiver Omsætningsaktiver Debitorer 59.184.087 Likvide beholdninger 16.275.000 AKTIVER I ALT 75.459.087 -Passiver - Egenkapital Aktiekapital 15.500.000 Overkurs ved emission  

 775.000 Omkostninger ved stiftelse -379.731 Egenkapital i alt 15.895.269 Kortfristet gæld Skyldig til I/S K vedrørende overtagelse af debitorer  

 59.184.087 Skyldig til I/S K vedrørende stiftelse 379.731 Kortfristet gæld i alt 59.563.818 PASSIVER I ALT 75.459.087 Ved skrivelse af 16. juli 1999 til advokat A  

 bemærkede Erhvervs- og Selskabsstyrelsen bl.a.:
 "... Da det endvidere af det indsendte materiale  

 fremgår, at der er indskudt fordringer på aktietegnerne i A/S C,  

 må der tillige redegøres for dette forhold, samt hvorledes dette  

 er i overensstemmelse med aktieselskabslovens § 6, stk. 2. Der henvises til  

 styrelsens brev af 29. marts 1999.
..." Advokat A besvarede spørgsmålet i skrivelse  

 af 2. august 1999, hvoraf fremgår bl.a.:
 "...
Det fremgår af referatet, at samtlige aktietegnere  

 har modtaget både åbningsbalance og vurderingsberetning som  

 grundlag for aktietegningen, men at det kun kan anføres, at det er  

 vurderingen af debitorer, der forventes  overdraget til A/S K pr. 31.  

 december 1998, fordi det på vurderingstidspunktet ikke er fastlagt,  

 hvilke debitorer der skal overdrages, idet det kun er mellemværendet  

 med de debitorer, der har tegnet i A/S K, der overdrages.
Desuden vil  

 mellemværendet med debitorerne være ændret pr. 31. december  

 1998. På dette grundlag blev aktierne tegnet, og ved den  

 ekstraordinære generalforsamling den 17. juni 1999 blev overdragelsen  

 af debitorerne godkendt med den af revisor nu endeligt udarbejdede  

 vurderingsberetning og åbningsbalance pr. 1. januar 1999.
 ...
Baggrunden for, at fordringerne på aktietegnerne i  

 A/S K er opstået, er selve det forhold, at stifterne havde  

 sædvanlige forretningsmæssige løbende mellemværender  

 med aktietegnerne.
Stifterne handlede en gros med (forretningsindehaverne) og  

 havde som led i de sædvanlige forretningsmæssige leverancer til  

 (forretningsindehaverne) løbende tilgodehavender for leverancer.
Da markedet indenfor branchen er præget af  

 større og større enheder, og da (forretningsindehaverne) fik  

 behov for et tættere samarbejde end de tidligere havde haft, blev der  

 enighed om, at stifterne skulle stifte et nyt aktieselskab, hvor samtlige  

 (forretningsindehavere) blev inviteret til at tegne aktier i det nye selskab.  

 Det var derfor også naturligt, at de tilgodehavender, som stifterne  

 havde på (forretningsindehaverne)i forbindelse med disses  

 varekøb, ligeledes blev overdraget til aktieselskabet, hvilket skulle  

 ske pr. 31. december 1998 i forbindelse med  årsregnskabet.
Derfor  

 kunne beløbet ikke opgøres endeligt før end  

 årsregnskabet før 1998 var afsluttet.
 Samtlige fordringer er indgået uden tab, hvilket  

 også fremgår af vurderingsberetningen.
 Debitorerne er blevet overdraget til det nye selskab pr.  

 1. januar 1999, således at købesummen er lagt ved  

 bogføring af en tilsvarende gældspost til stifterne af  

 selskabet, idet stifterne af selskabet har accepteret ikke at modtage kontant  

 betaling for overdragelsen af debitorerne.
 Stifterne af selskabet er ganske rigtigt B A/S og  

 Aktieselskabet C i, der er de to interessenter i I/S K, og det er som  

 interessenter i I/S K, at disse to selskaber har stiftet A/S K.
..." Efter telefonisk anmodning fra Erhvervs- og  

 Selskabsstyrelsen blev spørgsmålet uddybet af advokat A i  

 skrivelse af 9. september 1999. Det hedder bl.a. heri:
"... at baggrunden for stiftelsen af A/S K var, at  

 stifterne B og C havde problemer med at være medejere i et engrosfirma,  

 der solgte til 270-300 (forretningsindehavere) og samtidig også solgte  

 til andre el-installatører.
Endvidere ønskede de 270-300  

 (forretningsindehavere) at få nogle større kædefordele i  

 form af fælles markedsføring, andre fællesindkøb og  

 andre tiltag, der kunne styrke forretningerne som en kæde i forhold til  

 de andre store el-kæder, der er konkurrenter på markedet.
Begge parter havde derfor en interesse i at stifte et nyt  

 selskab, hvorfor stifterne tilbød de hidtidige kunder at tegne aktier.  

 De hidtidige kunder tegnede aktierne ved indbetaling af kontante  

 beløb.
Det var imidlertid fra starten klart, at meningen med  

 stiftelsen af selskabet var, at hele driften skulle overgå til det nye  

 selskab, og derfor blev det oplyst allerede i stiftelsesdokumentet, at den  

 almindelige varegæld, som aktietegnerne havde hos stifterne, C og B i  

 deres K I/S, skulle overføres til aktieselskabet.
Det skulle dog  

 først ske pr. 31.12.98, hvor der alligevel skulle laves en  

 opgørelse.
Pr. 31.12.98 blev alle disse almindelige varedebitorer  

 derfor overført til det nye selskab, og samtlige beløb er for  

 længst betalt og indgået fuldt ud.
Den kontante indbetaling af  

 aktiekapitalen er således sket helt uden sammenhæng med den  

 løbende varegæld, som de forskellige aktionærer har til  

 leverandøren.
Der er dokumentation for samtlige indbetalinger op til  

 aktiekapitalens pålydende beløb på 15.500.000 kr. ved  

 stiftelsen og senere forhøjelser.
..." Herefter fremkom Erhvervs- og Selskabsstyrelsens  

 afgørelse af 21. september 1999, der er påklaget.
Det hedder  

 heri bl.a.:
 "...Det fremgår af de fremsendte dokumenter, at der  

 i forbindelse med stiftelsen ud over den kontante indbetaling er indskudt  

 fordringer på aktietegnerne.
 Det fremgår af aktieselskabslovens § 6, stk. 2, at  

 fordringer på stiftere og aktietegnere ikke kan indskydes, uanset om  

 disse er sikret ved pant.
..." Klagen til Erhvervsankenævnet.
 Advokat A har efter at være gjort bekendt med  

 Erhvervs- og Selskabsstyrelsens redegørelse af 7. december 1999 til  

 Erhvervsankenævnet på vegne af A/S K under stiftelse i skrivelse  

 af 6. januar 2000 bl.a. gjort gældende:
 "...
 Kernen i problemstillingen er Aktieselskabslovens § 6,  

 stk. 2, sidste punktum:
"Fordringer på stiftere eller aktietegnere kan ikke  

indskydes, uanset om fordringerne er sikret ved pant." Hvad betyder ordet indskyder? Bestemmelsen blev indsat i 1982, se vedlagte  

 Bemærkninger til lovforslag L 119 af 9-6-1982.
 I Bemærkningerne side 5 anføres:
I forbindelse med selskabers stiftelse foreskriver direktivets art. 10,  

 at indskud af andre værdier end kontanter (apportindskud) mod vederlag  

 i aktier skal vurderes af sagkyndige vurderingsmænd, der er  

 uafhængige af selskabet.
Den af vurderingsmændene udarbejdede  

 vurderingsberetning skal være offentlig tilgængelig.
Regler i  

 overensstemmelse hermed er optaget i lovforslaget, idet det desuden  

 foreslås at lade vurderingsreglerne omfatte såvel apportindskud  

 som erhvervelser mod vederlag i andet end aktier.
 I bemærkningerne side 6 anføres:
Det er i art. 7 fastslået, at kun  

 formueværdier, der kan gøres til genstand for en  

 økonomisk vurdering, kan indskydes som indbetaling på  

 aktiekapitalen.
Disse formueværdier kan dog ikke bestå i  

 forpligtelsen til at udføre arbejde eller erlægge  

 tjenesteydelser.
Dansk selskabsret er i hovedsagen i overensstemmelse hermed,  

 men i praksis har aktieselskabsregisteret i en række tilfælde  

 lagt vægt på, at det indskudte var egnet til at danne grundlag  

 for selskabets virksomhed med det anmeldte formål.
Efter lovforslaget  

 vil det nu være muligt at indskyde formueværdier, der ikke har  

 sammenhæng med selskabets formål.
 Det foreslås dog samtidig at forbyde indskud af  

 fordringer på stiftere eller aktietegnere, uanset om fordringerne er  

 sikret ved pant.
 I Bemærkningerne side 19 anføres:
I forslaget er det på grund af direktivets art. 7  

 nødvendigt som et nyt stk. 2 at optage en bestemmelse om, at  

apportindskud skal bestå i formuegoder, som kan gøres til  

 genstand for en økonomisk vurdering.
Disse formuegoder kan dog ikke  

 bestå i forpligtelsen til at udføre arbejde eller erlægge  

 tjenesteydelser.
Når et selskab tiltransporteres en fordring på  

 en stifter eller en aktietegner, etableres et retsforhold, som på grund  

 af misbrugsrisikoen minder om de, der foreslås forbudt i § 115, jf.  

 forslagets nr. 59. Nuværende praksis har accepteret sådanne  

 fordringer som indskud i det omfang, de er sikret ved pant.  

 Pantebreve, herunder ejerpantebreve med fornødne påtegninger,  

 har man i denne forbindelse godtaget som sikkerhed, idet man ikke uden  

 lovhjemmel har ment at kunne afvise et behørigt vurderet pantebrev,  

 der som et reelt aktiv kan indgå i egenkapitalen.
Ligesom fordringen  

 repræsenterer pantebrevet imidlertid alene et retskrav, og for at  

 sikre aktiekapitalens effektive indbetaling foreslås det i stk. 2  

 at forbyde, at sådanne aktiver indskydes.
 Det fremgår således meget tydeligt af  

 forarbejderne, at udtrykket indskydes skal fortolkes snævert som det  

 det reelt er, nemlig apportindskud eller indskud som indbetaling på  

 aktiekapitalen.
Erhvervs- og Selskabsstyrelsen fortolker det imidlertid  

 så bredt, at det også omfatter en overtagelse, der ingen  

 indflydelse har på egenkapitalen, idet den modsvares af en tilsvarende  

 betalingsforpligtelse, og ovenikøbet skal ske efter stiftelsen den  

 6.12.1998 af et aktiv, ejet af stifterne og ikke af aktietegnerne.  

 Overdragelsen skal først ske pr. 1.1.1999, da alle fordringerne  

 først opgøres på det tidspunkt.
Aktiekapitalen er  

 indbetalt kontant med over 15 mio. kr.
Aktivet vurderes - som det skal af en  

 uvildig vurderingsmand - så snart det regnskabsmæssigt er muligt.  

 Overdragelsen af fordringerne sker til kurs 100, og alle fordringerne er  

 indgået inden udgangen af januar 1999.
 Overdragelsen af fordringerne kunne lige så godt  

 have været holdt uden for, så det blot var de nye fordringer  

 på aktietegnerne, der naturligt opstår i forbindelse med de  

 løbende vareleverancer, der indgik i det nystiftede selskab.  

 Fordringerne var alle betalt inden udgangen af januar 1999 og viderebetalt  

 til stifterne, og aktiekapitalen har hele tiden stået intakt på  

 kontoen med over 15 mio.kr.
..." Erhvervs- og Selskabsstyrelsen har i den til  

 Erhvervsankenævnet indsendte redegørelse af 7. december 1999  

 bl.a. gjort gældende:
 "...
Det fremgår endvidere af aktieselskabslovens § 6,  

 stk. 2, in fine, at "...Fordringer på stiftere og aktietegnere kan ikke  

 indskydes, uanset om fordringerne er sikret ved pant.". Af  

 bemærkningerne til § 6, jf. lovforslag nr.
L 119, fremsat den 19.  

 februar 1982, § 1 nr. 5, fremgår:
".....Når et selskab tiltransporteres en fordring  

 på en stifter eller en aktietegner etableres et retsforhold, som  

 på grund af misbrugsrisikoen minder om de, der foreslås forbudt i  

 § 115, jfr. forslagets nr. 59. Nuværende praksis har accepteret  

 sådanne fordringer som indskud i det omfang, de er sikret ved pant.  

 Pantebreve, herunder ejerpantebreve med fornødne påtegninger,  

 har man i denne forbindelse godtaget som sikkerhed, idet man ikke uden  

 lovhjemmel har ment at kunne afvise et behørigt vurderet pantebrev,  

 der som et reelt aktiv kan indgå i egenkapitalen.
Ligesom fordringen  

 repræsenterer pantebrevet imidlertid alene et retskrav, og for at sikre  

 aktiekapitalens effektive indbetaling foreslås det i stk. 2 at forbyde,  

 at sådanne aktiver indskydes...". "......Registeret kan således  

 alene nægte registrering, når det fremgår, at der indskydes  

 forpligtelser til at udføre arbejde eller at erlægge  

 tjenesteydelser samt fordringer på stiftere eller aktietegnere.".
 Det forbud mod indskud af fordringer på stiftere  

 eller aktietegnere, der fremgår af § 6, stk. 2, er efter Erhvervs- og  

 Selskabsstyrelsens opfattelse et generelt forbud mod overtagelse af disse  

 fordringer uanset, om der ikke er sammenfald mellem stiftere og aktietegnere  

 eller uanset om aktier tegnes mod indskud af fordringer eller selskabet skal  

 overtage sådanne fordringer på anden måde end ved  

 vederlæggelse i aktier, herunder såfremt vederlæggelsen  

 optages som en gældspost på regnskabet.
 Det er efter Erhvervs- og Selskabsstyrelsens opfattelse  

 uden betydning, at der efterfølgende er sket betaling af  

 fordringen.
Styrelsen er ikke enig i, at der er tale om to  

 uafhængige transaktioner.
Som det fremgår ovenfor, anfører  

 advokat A i telefax af 9. september 1999, at det fra starten var klart, at  

 formålet med stiftelsen var, at det nystiftede selskab skulle overtage  

 hele driften og at det i forbindelse med stiftelsen var aftalt, at der skulle  

 ske overtagelse af debitorer.
Denne oplysning skulle have fremgået af  

 stiftelsesdokumentet, jf. aktieselskabslovens § 6, stk. 1, nr. 2, men  

 stiftelsesdokumentet indeholdt ikke oplysninger herom.
Efter styrelsens  

 opfattelse skal sådanne oplysninger fremgå.
Når beslutning om overtagelse af de debitorer, der  

 tillige var aktietegnere, blev truffet i forbindelse med  

 stiftelsesdokumentets underskrivelse, omfattes stiftelsesgrundlaget af  

 aktieselskabslovens forbud mod indskud af fordringer på stiftere eller  

 aktietegnere.
Der er derfor så tætte sammenhænge mellem de  

 to dispositioner, at det ikke efter styrelsens opfattelse kan anses for at  

 være to uafhængige transaktioner.
 Det er styrelsens opfattelse, at en efterfølgende  

 ændring af en indgået aftale om overdragelse af fordringer, vil  

 ændre afgørende i stiftelsesgrundlaget, således at den  

 oprindelig anmeldte stiftelse ikke vil kunne registreres.  

 Stiftelsesgrundlaget skal fremtræde med den tilstrækkelige  

 klarhed og endelighed, hvilket ikke vil være tilfældet,  

 såfremt der afgørende ændres i grundlaget.
På baggrund af ovennævnte fastholder styrelsen  

 sin afgørelse." Ankenævnet har ikke fundet grundlag for at  

 imødekomme en begæring fra klager om mundtlig forhandling.
 Ankenævnet udtaler:
 Erhvervsankenævnet har ikke taget stilling til, om  

 det nystiftede selskabs erhvervelse af fordringerne mod aktietegnerne er sket  

 ved stiftelsen i medfør af aktieselskabslovens § 6, eller det er en  

 efterfølgende erhvervelse efter aktieselskabslovens § 6 c.
 § 6, stk. 2, i aktieselskabsloven er imidlertid efter sit  

 indhold og forarbejderne bl.a. udtryk for et forbud mod stiftelse af et  

 aktieselskab med et indbygget aktionærlån.
Det nystiftede selskab K A/S havde pr. 31. december 1998  

 oparbejdet tilgodehavender hos aktietegnerne på 59.184.087 kr.  

 hidrørende fra salg til aktietegnerne i den foregående  

 måneds tid.
Herved opnåede det nystiftede selskab fordringer mod  

 aktietegnerne og derved aktionærlån, der kunne falde ind under  

 aktieselskabslovens § 115.
Det fremgår imidlertid af bemærkningerne til  

 lovforslaget om aktionærlån, lovforslag nr.  L 119/1982,  

 Folketingstidende 1981/82 (2. samling) tillæg A, spalte 2885, at det "er hidtil antaget, jf. bet. nr. 540/1969, at et selskabs  

 kreditforhold i forbindelse med ordinære erhvervsmæssige  

 transaktioner ikke omfattes af AL § 115 ... Lån eller  

 sikkerhedsstillelse fra et selskab omfattes således ikke af forslagets  

 § 115, stk. 1, hvis der er tale om dispositioner, der er  

 erhvervsmæssigt begrundet og er sædvanlige både for  

 selskabet og inden for branchen i almindelighed." Fordringer mod aktietegnere, der er opstået i  

 forbindelse med ordinære erhvervsmæssige transaktioner, kan  

 herefter heller ikke falde ind under forbudet i aktieselskabslovens § 6, stk.  

 2, mod indbyggede aktionærlån ved selskabsstiftelse.  

 Aktieselskabslovens § 6, stk. 2, må nødvendigvis forstås  

 med den begrænsning.
I modsat fald ville eksempelvis banker have  

 vanskeligheder med at nytegne aktiekapital hos deres sædvanlige  

 bankkunder.
 For imidlertid at undgå den fare for misbrug, der  

 kan ligge i et sammenfald af et kundeforhold med et aktionærforhold,  

 må forholdene vurderes konkret.
Selskabets fordringer mod aktietegnerne opstod i  

 forbindelse med det sædvanlige salg med et individuelt beløb hos  

 hver aktietegner og på normale handels- og kreditvilkår inden for  

 branchen.
Aktietegnerne har efter det oplyste hver indbetalt typisk 50.000  

 kr. kontant til tegning af aktiekapital.
Erhvervsankenævnet finder  

 ikke, at der har været nogen sammenhæng mellem det efter det  

 oplyste sædvanlige kundesalg af varer til aktietegnerne på den  

 ene side og aktietegnernes kontante indbetaling af aktiekapital på den  

 anden side.
 Herefter falder det nystiftede selskabs fordringer  

 på aktietegnerne ikke ind under forbudet i § 6, stk. 2.
 Som følge af det anførte ophæves  

 Erhvervs- og Selskabsstyrelsens afgørelse af 21. september 1999, og  

 sagen hjemvises til styrelsen til fortsat behandling.
