Bekendtgørelse om gebyrer i henhold til postloven I medfør af § 23 i postloven, lov nr. 1536 af 21. december 2010, fastsættes efter bemyndigelse i henhold til § 27 følgende:
Anvendelsesområde § 1. Bekendtgørelsen fastsætter bestemmelser om gebyr for tilladelse til postbefordring efter postlovens §§ 3 og 14, gebyr for godkendelse af takstfastsættelse efter postlovens § 15, stk. 4, og formålsbestemt gebyr efter postlovens § 23.
 Stk. 2. Bekendtgørelsen gælder for virksomheder, der udøver erhvervsmæssig postbefordring, herunder den befordringspligtige postvirksomhed.
Formålsbestemt gebyr § 2. Trafikstyrelsen opkræver det i postlovens § 23 nævnte formålsbestemte årsgebyr på 2,82 kr. (2013-niveau) for hver 1.000 befordrede adresserede forsendelser, som er omfattet af tilladelseskravet, hos postvirksomhederne en gang årligt. Årsgebyret opkræves efter kalenderårets udløb hver den 15. marts for det foregående år.
Gebyret skal indbetales til Trafikstyrelsen senest den 1. april.
 Stk. 2. Postvirksomhederne indsender hvert år ved udgangen af kalenderåret og senest den 1. marts, en opgørelse over antal befordrede adresserede forsendelser, dvs. breve og pakker samt dagblade, magasiner, kataloger m.m. i det pågældende kalenderår, vedlagt en erklæring fra en revisor.
 Stk. 3. Beløb under 1.000 kr. opkræves ikke.
§ 3. Det i § 2 anførte beløb reguleres én gang årligt med 2 pct. tillagt tilpasningsprocenten for det pågældende finansår, jf. lov om en satsreguleringsprocent.
Det herefter fremkomne beløb afrundes til nærmeste ørebeløb.
Trafikstyrelsen bekendtgør reguleringen hvert år.
Gebyr for tilladelser § 4. For udstedelse af en tilladelse til postbefordring efter postlovens § 3 betales 4.809 kr. i tilladelsesgebyr (2013-niveau).
 Stk. 2. For udstedelse af en tilladelse til den befordringspligtige postvirksomhed efter postlovens § 14 betales et gebyr efter regning, baseret på en timepris på 785 kr. (2013-niveau).
 Stk. 3. Trafikstyrelsen bekendtgør reguleringen af gebyrerne i stk. 1 og stk. 2 hvert år.
Gebyr for godkendelse af takstfastsættelse § 5. For omkostninger i forbindelse med Trafikstyrelsens godkendelse af takstfastsættelsen efter postlovens § 15, stk. 4, betales et gebyr efter regning, baseret på en timepris på 785 kr. (2013-niveau). Trafikstyrelsen bekendtgør reguleringen af gebyret hvert år.
 § 6. Trafikstyrelsen kan ud over timepriserne, jf. §§ 4 og 5, viderefakturere særlige omkostninger til ansøger, herunder til særlig teknisk bistand, eventuelle rejseomkostninger mv., som afholdes i forbindelse med konkret behandling af sagen.
Øvrige bestemmelser § 7. Betaling af gebyr og eventuelle renter sker ved elektronisk overførsel eller ved giroindbetaling.
 Stk. 2. Ved manglende rettidig betaling af beløb i henhold til §§ 2-5 tillægges renter i medfør af rentesatsloven.
 § 8. Afgørelser om gebyrer efter denne bekendtgørelse kan ikke indbringes for anden administrativ myndighed eller for transportministeren.
 § 9. Bekendtgørelsen træder i kraft den 1. januar 2013.
 Stk. 2. Samtidig ophæves bekendtgørelse nr. 726 af 24. juni 2011 om gebyrer i henhold til postloven.
