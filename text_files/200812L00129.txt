Fremsat den 5. februar 2009 af statsministeren (Anders Fogh Rasmussen) Forslag til Lov om forskellige forhold i forbindelse med Grønlands Selvstyre § 1. Ministeren for videnskab, teknologi og udvikling kan ved Grønlands Selvstyres overtagelse af råstofområdet pålægge universiteter, der hidtil har udført opgaver på området efter universitetslovens § 2, stk. 4, at fortsætte hermed mod betaling.
 § 2. Arealtildeling i Grønland til områder og til tekniske installationer, som tjener forsvarsmæssige formål, foretages af vedkommende rigsmyndighed efter forhandling med Grønlands Selvstyre.
 Stk. 2. Regler fastsat af Grønlands Selvstyre om bygningsmyndigheden og om opførelse, konstruktion og indretning af bygningsværker og andre anlæg finder ikke anvendelse for bygningsmæssige foranstaltninger, der tjener forsvarsmæssige formål, medmindre foranstaltningerne omfatter tilslutning til veje, forsynings- eller afløbsledninger eller lignende anlæg.
 § 3. Staten hæfter fortsat for de forpligtelser, der ved ikrafttræden af lov om sundhedsvæsenet i Grønland tilkom eller påhvilede sundhedsmyndighederne i Grønland, og som blev påtaget før den 1. januar 1992. Staten har regres mod Grønlands Selvstyre for udgifter, som afholdes som følge af denne hæftelse.
§ 4. Grønlands Selvstyre skal ved fastsættelsen af regler om telekommunikation i, til og fra Grønland sikre, at rigsmyndighederne har adgang til etablering og drift af egne interne telekommunikationsanlæg i Grønland og mellem Grønland og omverdenen, i det omfang rigsmyndighederne har særlige telekommunikationsbehov, der ikke kan opfyldes af den almene, offentligt tilgængelige teleinfrastruktur.
Adgangen til at etablere egen teleinfrastruktur omfatter alene infrastruktur, der udelukkende anvendes til varetagelse af de pågældende myndighedsopgaver.
 Stk. 2. Regler fastsat af Grønlands Selvstyre om telekommunikation i, til og fra Grønland kan efter aftale med regeringen sættes i kraft for de dansk-amerikanske forsvarsområder, der er oprettet i henhold til traktat af 27. april 1951 om forsvaret af Grønland.
 § 5. Staten yder kompensation til Grønlands Selvstyre i overensstemmelse med den danske regerings og det grønlandske landsstyres aftale af 21. august 1990 som indgået i henhold til artikel 24 i den dansk-grønlandske dobbeltbeskatningsaftale, således som aftalen af 21. august 1990 er ændret ved tillægsaftale af 31. august 1997.
 § 6. Loven træder i kraft den 21. juni 2009.
 § 7. Ved lovens ikrafttræden ophæves følgende love:
 1) Lov nr. 579 af 29. november 1978 om folkeskolen i Grønland.
 2) Lov nr. 580 af 29. november 1978 for Grønland om arbejds- og socialvæsenet.
 3) Lov nr. 582 af 29. november 1978 for Grønland om erhvervsmæssige uddannelser.
 4) Lov nr. 584 af 29. november 1978 for Grønland om fritidsvirksomhed.
 5) Lov nr. 589 af 29. november 1978 om biblioteksvæsenet i Grønland.
 6) Lov nr. 609 af 23. december 1980 om folkehøjskoler i Grønland.
 7) Lov nr. 610 af 23. december 1980 om museumsvæsenet i Grønland.
 8) Lov nr. 612 af 23. december 1980 for Grønland om arealanvendelse, byudvikling og bebyggelse.
 9) Lov nr. 134 af 28. marts 1984 om støtte til erhverv i Grønland.
 10) Lov nr. 135 af 28. marts 1984 for Grønland om produktion og salg af grønlandske produkter.
 11) Lov nr. 469 af 6. november 1985 for Grønland om forsyning, trafik, postbesørgelse m.v.
 12) Lov nr. 943 af 23. december 1986 for Grønland om el, vand og varme, brandvæsen, havne, veje, telekommunikation m.v.
 13) Lov nr. 944 af 23. december 1986 for Grønland om boligforsyning, boligstøtte, leje af boliger m.v.
 14) Lov nr. 847 af 21. december 1988 om Grønlands Fiskeriundersøgelsers overførsel til Grønlands hjemmestyre.
 15) Lov nr. 848 af 21. december 1988 om Grønlands centrale Lønanvisnings overførsel til Grønlands hjemmestyre.
 16) Lov nr. 850 af 21. december 1988 for Grønland om miljøforhold m.v.
 17) Lov nr. 815 af 19. december 1989 om radio- og fjernsynsvirksomhed i Grønland.
 18) Lov nr. 369 af 6. juni 1991 om sundhedsvæsenet i Grønland.
 19) Lov nr. 264 af 6. maj 1993 om kirken i Grønland.
 20) Lov nr. 1089 af 29. december 1997 for Grønland om telekommunikation.
 21) Lov nr. 1393 af 27. december 2008 om de gymnasiale uddannelser i Grønland.
 Stk. 2. Forskrifter udstedt med hjemmel i de love, der er nævnt i stk. 1, forbliver i kraft, indtil de ophæves af rette myndighed.
 § 8. Den, der ved lovens ikrafttræden er ansat som biskop over Grønlands stift, tilbydes fra dette tidspunkt ansættelse som tjenestemand under vedkommende grønlandske myndighed med løn-, ansættelses- og pensionsvilkår, der svarer til de for den pågældende under ansættelsen i staten gældende.
Stk. 2. Hvis biskoppen ikke ønsker at overgå til ansættelse under vedkommende grønlandske myndighed, opretholdes ansættelsesforholdet til staten, men den pågældende varetager sin tjeneste under pågældende grønlandske myndighed.
Biskoppen har ikke krav på rådighedsløn eller pension som følge af bestemmelsen i 1. pkt.
Bestemmelserne i § 37 a, stk. 5, i lov om statens tjenestemænd i Grønland og § 24 b, stk. 3, jf. stk. 1 og 2, i lov om pension til statens tjenestemænd m.v. i Grønland finder tilsvarende anvendelse.
 § 9. I lov om mineralske råstoffer i Grønland, jf. lovbekendtgørelse nr. 368 af 18. juni 1998, foretages følgende ændringer:
 1. § 7, stk. 3 , ophæves, og i stedet indsættes:
»Stk. 3. En tilladelse til udnyttelse af mineralske råstoffer kan kun meddeles til aktieselskaber.
Selskabet må alene udføre virksomhed i medfør af tilladelser i henhold til denne lov og må ikke sambeskattes med andre selskaber, medmindre der er tale om tvungen sambeskatning.
Selskabet skal som hovedregel have hjemsted i Grønland.
Selskabet må ikke være tyndere kapitaliseret end den koncern, selskabet indgår i, dog må selskabets fremmedkapital altid overstige egenkapitalen indtil forholdet 2:1. Selskabet skal generelt handle til armslængdepriser og på armslængdevilkår.
Rettighedshaveren skal endvidere råde over fornøden sagkundskab og økonomisk baggrund for den pågældende udnyttelsesvirksomhed.
Stk. 4. En tilladelse til småskala udnyttelse af hårde mineraler kan, uanset stk. 3, meddeles til fysiske personer, der er fast bosiddende og fuldt skattepligtige i Grønland.
Bestemmelserne i stk. 3, 5. og 6. pkt., finder tilsvarende anvendelse med de fornødne tillempelser.« 2. § 8, stk. 3 , affattes således:
»Stk. 3. I sammenhæng med fastsættelse af en rettighedshavers ydelser til myndighederne efter stk. 1 og 2 kan der meddeles rettighedshaveren fritagelse for beskatning af den virksomhed, der er omfattet af tilladelsen, hvis virksomheden dermed er pålagt afgifter, der er mindst lige så byrdefulde, som beskatningen ville have været, og afgifterne fuldt ud er omfattet af indtægtsdefinitionen i § 7 i lov om Grønlands Selvstyre.« Bemærkninger til lovforslaget Almindelige bemærkninger 1. Indhold Som konsekvens af det samtidigt fremsatte forslag til lov om Grønlands Selvstyre har lovforslaget for det første til formål at sikre, at regeringen kan leve op til sin forpligtelse efter § 9 i forslaget til selvstyreloven.
Efter § 9 i forslag til lov om Grønlands Selvstyre sikrer regeringen ved selvstyrets overtagelse af råstofområdet, at selvstyret mod betaling fortsat har adgang til rådgivning og anden opgavevaretagelse til brug for varetagelsen af området.
Dette skal ske i form af en 5-årig aftale mellem landsstyret og regeringen med virkning fra Grønlands Selvstyres overtagelse af råstofområdet, som landsstyret efterfølgende kan bestemme at forny i form af flerårige aftaler.
På nuværende tidspunkt er det bl.a.
Aarhus Universitet, der udfører de omhandlede opgaver på råstofområdet efter opdrag fra miljøministeren.
Med henblik på at sikre, at regeringen kan leve op til sin forpligtelse efter § 9 i forslaget til lov om Grønlands Selvstyre, foreslås det, at ministeren for videnskab, teknologi og udvikling kan pålægge universiteter fortsat at udføre opgaverne mod betaling.
 Som konsekvens af forslaget til lov om Grønlands Selvstyre har lovforslaget for det andet til formål at ophæve de bemyndigelseslove, der er gennemført i henhold til § 5 i lov om Grønlands hjemmestyre.
 Det fremgår af den nugældende § 5 i lov om Grønlands hjemmestyre, at rigsmyndighederne efter forhandling med hjemmestyret ved lov kan bemyndige hjemmestyret til at overtage den regelfastsættende myndighed for samt administrationen af et sagsområde, som ikke er overgået til hjemmestyret efter lovens § 4.
 Statens tilskud til sagsområder overtaget efter § 5 i lov om Grønlands hjemmestyre fastsættes ved lov, og bevillingskompetencen på de pågældende områder er således fortsat hos Folketinget.
 Bemyndigelseslove benævnes også rammelove, idet lovene udover at afgrænse lovenes gyldighedsområde typisk indeholder få overordnede principper, som hjemmestyret er forpligtet til at overholde ved sin nærmere regelfastsættelse.
Efter § 23, stk. 4, i forslag til lov om Grønlands Selvstyre vil Grønlands Selvstyre ikke længere blot have den regeludstedende og administrative myndighed inden for sagsområder overtaget efter den nuværende hjemmestyrelovs § 5, men derimod den lovgivende og udøvende magt på samme måde som i forhold til sagsområder overtaget efter den nuværende hjemmestyrelovs § 4 samt sagsområder, der måtte blive overtaget på grundlag af forslag til lov om Grønlands Selvstyre.
Bemyndigelseslovene vil herefter være uden virkning, og på den baggrund foreslås bemyndigelseslovene ophævet.
 Der henvises nærmere til pkt. 4 i de almindelige bemærkninger til forslag til lov om Grønlands Selvstyre.
De fremtidige økonomiske relationer mellem Grønlands Selvstyre og staten er reguleret i kapitel 3 i forslag til lov om Grønlands Selvstyre.
Det fremgår således bl.a. af § 5 i forslaget til selvstyrelov, at staten yder Grønlands Selvstyre et årligt tilskud på 3.439,6 mio. kr. i 2009-pris- og lønniveau.
I det omfang sagsområder er overtaget med tilskud fra staten efter den nuværende hjemmestyrelovs § 5, opretholdes tilskuddet i den forstand, at det samlede tilskud til Grønlands Selvstyre med § 5 i forslaget til selvstyreloven fastfryses på det reale niveau for 2009. Ophævelsen af rammelovene i det foreliggende lovforslag har ingen betydning i forhold til de økonomiske relationer mellem selvstyre og staten.
Det skal bemærkes, at ophævelsen af bemyndigelseslovene ikke har betydning i forhold til, hvilke områder der anses for overtaget efter den nuværende hjemmestyrelovs § 5. Det følger således eksempelvis af lov for Grønland om telekommunikation, at kompetencen for Grønlands hjemmestyre ikke omfatter en kompetence til at udfærdige regler om radiokommunikation og allokering af radiofrekvenser og maritime nød- og sikkerhedstjenester.
Ved ophævelse af den pågældende bemyndigelseslov vil disse områder fortsat ikke være overtaget af selvstyret og således stadig være undergivet dansk kompetence, indtil sagsområderne måtte blive overtaget af selvstyret i medfør af § 2, jf. bilaget liste II, nr. 12 og 13, i udkastet til selvstyreloven.
 Visse af bemyndigelseslovene indeholder bestemmelser, som foreslås videreført, idet de understøtter rigsmyndighedernes muligheder for at løse opgaver i og omkring Grønland.
 Der foreslås således en videreførelse af § 3 i lov nr. 612 af 23. december 1980 for Grønland om arealanvendelse, byudvikling og bebyggelse, således at det bl.a. sikres, at arealtildeling i Grønland til områder og til tekniske installationer, som tjener forsvarsmæssige formål, fortsat skal foretages af vedkommende rigsmyndighed efter forhandling med Grønlands Selvstyre.
 Der foreslås en videreførelse af § 4, stk. 3, i lov nr. 369 af 6. juni 1991 om sundhedsvæsenet i Grønland, som vedrører statens fortsatte hæftelse og regres mod Grønlands Selvstyre for forpligtelser, der ved ikrafttræden af lov om sundhedsvæsenet i Grønland tilkom eller påhvilede sundhedsmyndighederne i Grønland.
Der foreslås endvidere en videreførelse af enkelte bestemmelser i lov nr. 1089 af 29. december 1997 for Grønland om telekommunikation, således at de gældende regler om adgang for rigsmyndighederne til etablering og drift af egne interne telekommunikationsanlæg opretholdes.
På samme vis videreføres den eksisterende regulering om de dansk-amerikanske forsvarsområder oprettet i henhold til traktat af 27. april 1951 om forsvaret af Grønland.
Endelig foreslås en videreførelse af § 4 i lov nr. 502 af 6. juni 2007 om tilskud til Grønlands hjemmestyre for 2008 og 2009, som foreslås ophævet med forslag til lov om Grønlands Selvstyre.
Der henvises nærmere til bemærkningerne til § 5 nedenfor.
 For så vidt angår de ansættelsesmæssige forhold for den, der ved lovens ikrafttræden er ansat som biskop over Grønlands stift, henvises nærmere til bemærkningerne til § 8 nedenfor.
Der foreslås endvidere en ændring af lov om mineralske råstoffer i Grønland.
Der henvises nærmere til bemærkningerne til § 9 nedenfor.
2. Økonomiske og administrative konsekvenser Lovforslaget ophæver en række love som følge af forslaget til lov om Grønlands Selvstyre.
Lovforslaget om Grønlands Selvstyre indeholder en beskrivelse af de økonomiske relationer mellem Grønland og Danmark.
Der henvises til bemærkningerne til dette lovforslag.
Forslaget i § 8 om de fremtidige ansættelsesvilkår for biskoppen over Grønlands stift har konsekvenser for betaling af løn og pension m.v. til biskoppen, idet staten dog kompenseres herfor af hjemmestyret.
I dag afholder staten udgifterne til løn og pension m.v. til biskoppen.
Såfremt biskoppen overgår til ansættelse under vedkommende grønlandske myndighed, afholdes løn m.v. til biskoppen af denne myndighed.
Såfremt biskoppen opretholder sit ansættelsesforhold til staten, kompenserer vedkommende grønlandske myndighed fortsat staten løn m.v. til biskoppen.
I begge tilfælde indbetaler vedkommende grønlandske myndighed et løbende pensionsbidrag til statskassen til dækning af statens pensionsbyrde for biskoppen.
Lovforslaget skønnes herudover ikke at have økonomiske og administrative konsekvenser for staten.
Lovforslaget har ingen økonomiske og administrative konsekvenser for kommuner og regioner.
 Lovforslaget skønnes ikke at have økonomiske og administrative konsekvenser for erhvervslivet.
 Lovforslaget skønnes ikke at have økonomiske konsekvenser for borgerne.
 Lovforslaget har ikke miljømæssige konsekvenser.
 Lovforslaget indeholder ikke EU-retlige aspekter.
3. Sammenfattende skema 4. Hørte myndigheder mv.
Grønlands Hjemmestyre Færøernes landsstyre Højesteret Præsidenterne for Østre Landsret og Vestre Landsret Domstolsstyrelsen Bemærkninger til lovforslagets enkelte bestemmelser Til § 1 Den foreslåede bestemmelse er en konsekvens af forslaget til lov om Grønlands Selvstyre.
Hidtil har Aarhus Universitet udført opgaver på råstofområdet efter opdrag fra miljøministeren.
Hvis råstofområdet overtages af Grønlands Selvstyre, skabes der med bestemmelsen sikkerhed for, at Aarhus Universitet fortsat kan forpligtes til at udføre opgaverne mod betaling.
Til § 2 Ved stk. 1 og 2 foreslås en videreførelse af § 3 i lov for Grønland om arealanvendelse, byudvikling og bebyggelse, idet arealtildeling fortsat skal kunne foretages af vedkommende rigsmyndighed efter forhandling med Grønlands Selvstyre.
Der er ikke tilsigtet ændringer i bestemmelsens anvendelsesområde.
Til § 3 Den foreslåede bestemmelse er en videreførelse af § 4, stk. 3, i lov om sundhedsvæsenet i Grønland.
Der er ikke tilsigtet ændringer i bestemmelsens anvendelsesområde.
Til § 4 Den foreslåede bestemmelse i stk. 1 er en videreførelse af § 1, stk. 3, i lov for Grønland om telekommunikation.
Den foreslåede bestemmelse i stk. 2 er en videreførelse af § 3 i lov for Grønland om telekommunikation.
Der er ikke tilsigtet ændringer i disse bestemmelsers anvendelsesområde.
Til § 5 Bestemmelsen er en videreførelse af § 4 i lov nr. 502 af 6. juni 2007 om tilskud til Grønlands hjemmestyre for 2008 og 2009, som foreslås ophævet med forslag til lov om Grønlands Selvstyre.
Ifølge aftale af 21. august 1990 mellem den danske regering og Grønlands landsstyre, jf.
Skatteministeriets bekendtgørelse nr. 800 af 26. november 1990 som ændret ved tillægsaftale af 31. august 1997, træder Grønland tilbage fra beskatning af bl.a. løbende rentetilskrivninger af pensionsopsparingskonti i pengeinstitutter mv. og visse bidrag fra arbejdsgivere til obligatoriske pensionsordninger.
Endvidere træder Grønland tilbage fra beskatning af dagpenge og rejsegodtgørelse, som udbetales af den danske stat og danske kommuner i forbindelse med udførelsen af offentlige erhverv.
Ifølge aftalen, der har haft virkning fra 1. januar 1991, kompenseres Grønland for denne tilbagetræden fra beskatning ved overførsel af et modsvarende beløb fra den danske stat.
Kompensationsbeløbet er fra og med 1999 fastsat til 16,1 mio. kr. på pensionsområdet og 2,4 mio. kr. på dagpenge/rejsegodtgørelsesområdet.
Beløbene, der er fastsat i 1998-niveau, reguleres i overensstemmelse med den generelle pris- og lønudvikling på finansloven.
Beløbet udgør 23,5 mio. kr. i 2008.
Til § 6 Bestemmelsen regulerer lovens ikrafttræden.
Det er heri fastsat, at loven træder i kraft den 21. juni 2009 samtidig med lov om Grønlands Selvstyre.
Til § 7 Ved bestemmelsen i stk. 1 ophæves de bemyndigelseslove, der er gennemført i henhold til § 5 i den nugældende lov om Grønlands hjemmestyre.
Bestemmelsen i stk. 2 indebærer, at landstingsforordninger udstedt med hjemmel i de bemyndigelseslove, der er nævnt i stk. 1, forbliver i kraft, indtil de ophæves af rette myndighed.
Heri ligger også, at landstingsforordninger kan ændres af rette myndighed og forblive i kraft.
Det sikrer, at der ikke opstår retstomme rum på de områder, hvor bemyndigelseslovene foreslås ophævet.
Til § 8 I forbindelse med ophævelse af lov om kirken i Grønland, jf. § 7, nr. 19, opstår der spørgsmål om de fremtidige ansættelsesvilkår for den, der ved den foreliggende lovs ikrafttræden er ansat som biskop over Grønlands stift.
Efter de gældende regler ansættes og afskediges biskoppen over Grønlands stift ved kongelig resolution, jf. § 3, stk. 1, i lov om kirken i Grønland.
Biskoppens ansættelsesvilkår reguleres af lovgivningen om statens tjenestemænd i Grønland.
Biskoppen er ikke omfattet af det brede offentlige ansættelsesområde i § 11 a i lov om statens tjenestemænd i Grønland, jf. lovens § 37, stk. 1, og har ikke pligt til at overgå til ansættelse under vedkommende grønlandske myndighed.
 Det foreslås i stk. 1, at den, der ved lovens ikrafttræden er ansat som biskop over Grønlands stift, fra dette tidspunkt tilbydes ansættelse som tjenestemand under vedkommende grønlandske myndighed med løn-, ansættelses- og pensionsvilkår, der svarer til de for den pågældende under ansættelsen i staten gældende.
 Hvis biskoppen ikke ønsker at overgå til ansættelse under vedkommende grønlandske myndighed, opretholdes ansættelsesforholdet til staten, men den pågældende varetager sin tjeneste under vedkommende grønlandske myndighed, jf. bestemmelsen i stk. 2.
 Det indebærer bl.a., at biskoppen fortsat vil være omfattet af lovgivningen om statens tjenestemænd i Grønland, herunder at afsked af tjenestemænd med kongelig udnævnelse sker ved kongelig resolution.
 Det findes hensigtsmæssigt at optage en bestemmelse i loven om, at biskoppen ikke har krav på rådighedsløn eller pension som følge af bestemmelsen i stk. 2, 1. pkt.
 Det foreslås, at bestemmelserne i § 37 a, stk. 5, i lov om statens tjenestemænd i Grønland og § 24 b, stk. 3, jf. stk. 1 og 2, i lov om pension til statens tjenestemænd m.v. i Grønland finder tilsvarende anvendelse, hvis biskoppen opretholder sit ansættelsesforhold til staten.
 Det indebærer, at vedkommende grønlandske myndighed kompenserer staten lønninger og andre pligtige ydelser til biskoppen og indbetaler et løbende pensionsbidrag til statskassen til dækning af statens pensionsbyrde for biskoppen.
 Den foreslåede regulering af biskoppens forhold svarer med de nødvendige tilpasninger til reguleringen af forholdene for tjenestemænd i kirken i forbindelse med kirkens overgang til Grønlands hjemmestyre, jf. § 37 a, stk. 1-3, i lov om statens tjenestemænd i Grønland.
Til § 9 (lov om mineralske råstoffer i Grønland) Til nr. 1 (§ 7, stk. 3 og 4) Med ændringen af § 7, stk. 3, gives der mulighed for, at selskaber omfattet af tvungen sambeskatning kan opnå udnyttelsestilladelse.
Opgørelsen af indtægter, der er omfattet af indtægtsdefinitionen i § 7 i det samtidigt fremsatte forslag til lov om Grønlands Selvstyre, forudsættes korrigeret for virkningen af sambeskatningen, således at alene indtægter m.v. vedrørende udnyttelsesvirksomheden medregnes.
Endvidere skal selskabet forpligte sig til ikke at være tyndere kapitaliseret end den koncern, selskabet indgår i.
Det indebærer, at forholdet mellem gæld og egenkapital i selskabet ikke må være større end forholdet mellem gæld og egenkapital i koncernen som helhed, uanset om långiver er koncernforbundet eller ej, og uanset om denne er indenlandsk eller udenlandsk.
Selskabets fremmedkapital må dog altid overstige egenkapitalen indtil forholdet 2:1, svarende til grænsen i de gældende grønlandske skatteregler om tynd kapitalisering af udenlandsk ejede selskaber.
Virkningen er således alene, at indenlandske koncerner omfattes af samme kapitaliseringskrav som udenlandske koncerner.
Det medvirker til, at indkomster ikke vilkårligt flyttes til et andet udenlandsk eller et andet grønlandsk selskab, hvilket ville kunne udhule både selskabsskatteprovenuet og grundlaget for indtægtsdefinitionen eller kun sidstnævnte.
Herudover finder skattelovgivningens regler om tynd kapitalisering uændret anvendelse på selskabet.
 De pågældende selskaber skal forpligte sig til generelt, dvs. ikke kun ved handel med interesseforbundne parter, at handle til armslængdepriser og på armslængdevilkår, dvs. til samme priser og på samme vilkår som ved transaktioner mellem uafhængige parter i overensstemmelse med OECD's retningslinier for principper og fremgangsmåder i transfer pricing-sager.
 Dette bidrager til, at der ikke sker vilkårlig overflytning af rettighedshavers indtægter til selskaber, hvis indtægter ikke er omfattet af indtægtsdefinitionen i § 7 i forslag til lov om Grønlands Selvstyre.
 I § 7, stk. 4, opretholdes og præciseres muligheden for, at fysiske personer kan opnå en tilladelse til småskala udnyttelse af hårde mineraler.
Tilladelse til udnyttelse af mineralske råstoffer kan som hovedregel kun meddeles til aktieselskaber.
Det er dog under visse omstændigheder muligt for fysiske personer at opnå udnyttelsestilladelser i medfør af den gældende råstoflov.
Fysiske personer kan således opnå tilladelse til småskala udnyttelse af hårde mineraler i medfør af råstofloven og indenfor rammerne af de til enhver tid gældende standardvilkår.
Der kan kun meddeles tilladelse til småskala udnyttelse af hårde mineraler, når aktiviteten holdes på et så beskedent niveau, at der ikke er grund til at kræve en almindelig tilladelse efter stk. 3.
Til nr. 2 (§ 8, stk. 3) Efter § 7 i forslag til lov om Grønlands Selvstyre er indtægter ved enhver beskatning af råstofvirksomhed omfattet af indtægtsdefinitionen i § 7. Adgangen til at give skattefrihed forudsætter derfor, at skatten erstattes af mindst lige så byrdefulde afgifter, der fuldt ud er omfattet af indtægtsdefinitionen i selvstyrelovens § 7.
