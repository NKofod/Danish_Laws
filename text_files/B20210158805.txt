Bekendtgørelse om hvilke bygningsarbejder i fredede bygninger der ikke kræver forudgående tilladelse I medfør af § 10, stk. 5 og 6, § 24, stk. 2, og § 34, stk. 3, i lov om bygningsfredning og bevaring af bygninger og bymiljøer, jf. lovbekendtgørelse nr. 219 af 6. marts 2018, fastsættes:
Kapitel 1 Anvendelsesområde § 1. Bekendtgørelsen fastsætter regler for, hvilke bygningsarbejder i fredede bygninger der kan igangsættes uden forudgående tilladelse efter § 10, stk. 1, i lov om bygningsfredning og bevaring af bygninger og bymiljøer.
 Stk. 2. Kapitel 3 gælder kun for de fredede bygninger, som Slots- og Kulturstyrelsen har truffet beslutning om, er omfattet af § 7 a, stk. 1, i lov om bygningsfredning og bevaring af bygninger og bymiljøer.
Kapitel 2 Bygningsarbejder der kan iværksættes efter underretning § 2. Følgende bygningsarbejder vedrørende en fredet bygning kan iværksættes efter skriftlig underretning, jf. dog § 3:
1) Bygningsarbejder vedrørende nyere køkken og bad i bygninger der oprindeligt er opført til beboelse, som sker inden for de eksisterende rums afgrænsning.
Ved nyere køkken og bad forstås et køkken eller bad, som er under 50 år gammelt, og som ikke stammer fra bygningens opførelsestidspunkt.
2) Bygningsarbejder som udføres i overensstemmelse med en manual for bygningen.
En manual beskriver,  hvordan konkrete bygningsarbejder i en bestemt fredet bygning må udføres.
Manualen skal være godkendt af Slots- og Kulturstyrelsen.
3) Indvendig opsætning af greb til brug for personer med nedsat funktionsevne.
Dette gælder dog ikke i fællesarealer som f.eks. trapperum.
 4) Fremføring af rør under terræn til kælder.
 5) Opsætning af skilte i 1)overensstemmelse med regler fastsat i en lokalplan, en byplanvedtægt eller tilsvarende.
§ 3. § 2 omfatter ikke 1) bygningsarbejder, der gennembryder et rums vægge, loft, gulv eller vinduer, dog bortset fra arbejder omfattet af § 2, nr. 4, eller 2) bygningsarbejder, der indebærer, at vægge nedrives eller etableres helt eller delvist, eller at døre eller vinduer flyttes, blændes, udvides eller udskiftes.
 Krav til underretning mv.
§ 4. Skriftlig underretning om bygningsarbejder omfattet af § 2 skal ske til Slots- og Kulturstyrelsen.
Underretningen skal ske inden bygningsarbejderne påbegyndes.
§ 5. Der skal anvendes et skema til underretningen.
Skemaet findes på Slots- og Kulturstyrelsens hjemmeside eller det kan udleveres, hvis man henvender sig til Slots- og Kulturstyrelsen.
Det er ejeren af den fredede bygning eller den, ejeren har bemyndiget hertil, der sender skemaet til Slots- og Kulturstyrelsen.
Stk. 2. Sammen med skemaet skal der indsendes materiale, der viser eksisterende og fremtidige forhold.
Materialet kan f.eks. være fotos, tegninger og beskrivelser.
 Stk. 3. Hvis underretningen sker på baggrund af en manual, jf. § 2, nr. 2, skal der fremsendes uddrag fra manualen sammen med underretningsskemaet. . Uddraget skal være  relevant i forhold til de bygningsarbejder, der underrettes om.
 § 6. Hvis der er underrettet om bygningsarbejder og disse bygningsarbejder ikke er iværksat inden for 5 år efter underretningen, skal der indsendes en ny underretning efter § 5, inden bygningsarbejderne iværksættes.
Kapitel 3 Bygningsarbejder i bygninger der er omfattet af bygningsfredningsloven § 7 a § 7. Hvis Slots- og Kulturstyrelsen har truffet beslutning om, at en fredet bygning er omfattet af § 7 a, stk. 1, i lov om bygningsfredning og bevaring af bygninger og bymiljøer, kan bygningsarbejder iværksættes uden forudgående tilladelse og uden forudgående underretning, hvis bygningsarbejderne ikke vedrører bygningens ydre eller hovedstruktur, jf. stk. 2 og 3.
 Stk. 2. En bygnings ydre er sokkel, ydervægge med vinduer og døre, tagflader, skorstenspiber, udvendige trapper og øvrige bygningsdele der støder op til det fri.
 Stk. 3. En bygnings hovedstruktur er de indvendige bærende vægge og søjlekonstruktioner, bjælkelag, etageadskillelser med de hertil hørende oprindelige gulve og lofter, tagkonstruktioner, portrum, murede ildsteder, skorstene, trapper og trapperum.
 Stk. 4. Slots- og Kulturstyrelsen udarbejder en vejledning, der nærmere beskriver, hvilke typer bygningsarbejder der ikke vedrører bygningens ydre eller hovedstuktur.
Kapitel 4 Straf § 8. Med bøde straffes den, der 1) iværksætter bygningsarbejder omfattet af § 2 uden skriftlig underretning, eller 2) iværksætter bygningsarbejder, der ikke omfattes af § 7, og som vedrører selve bygningens ydre eller bygningens hovedstruktur i en fredet bygning, der er omfattet af § 7 a, stk. 1, i lov om bygningsfredning og bevaring af bygninger og bymiljøer.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Kapitel 5 Ikrafttræden m.v.
 § 9. Bekendtgørelsen træder i kraft den 16. august 2021.
 Stk. 2. Bekendtgørelse nr. 159 af 5. februar 2013 om iværksættelse af bygningsarbejder på fredede bygninger på grundlag af skriftlig underretning ophæves.
Stk. 3. En skriftlig underretning afgivet i overensstemmelse med reglerne i bekendtgørelse nr. 159 af 5. februar 2013 bortfalder, hvis underretningen ikke er udnyttet inden for 5 år efter, at underretningen er kommet frem til Slots- og Kulturstyrelsen.
Hvis en del af underretningen ikke er udnyttet, bortfalder underretningen for denne del.
