Offererstatningslovens § 10  plejepersonales mv. tilskadekomst i arbejdstiden, manglende anmeldelse, nævnets j.nr. 15-520-08685 Ansøger arbejdede som social- og sundhedsassistent på et plejehjem med demente beboere.
Ved tre separate hændelser i januar 2015 blev ansøger tildelt henholdsvis slag og skub fra en svært dement beboer på plejehjemmet.
Ansøger anmeldte ikke hændelserne til politiet.
Nævnet anmodede derfor ansøgers arbejdsgiver om at oplyse årsagen til den manglende politianmeldelse.
Arbejdsgiveren oplyste, at hændelserne bl.a. ikke blev politianmeldt grundet Erstatningsnævnets daværende praksis, hvorefter ansatte inden for pleje- og omsorgssektoren havde en lettere adgang til at opnå dispensation, når der forelå pædagogiske og/eller behandlingsmæssige hensyn, der talte imod politianmeldelse af en borger.
Nævnet besluttede at se bort fra den manglende politianmeldelse under henvisning til, at hændelserne fandt sted forud for offentliggørelsen af nævnets praksisændring vedrørende politianmeldelse i sager om plejepersonales mv. tilskadekomst i arbejdstiden, og at arbejdsgiveren som begrundelse for den manglende politianmeldelse havde henvist til nævnets daværende praksis.
