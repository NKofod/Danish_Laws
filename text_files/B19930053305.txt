 I medfør af § 5, stk. 6, i lov nr. 209 af 28. april 1993 om Garantifonden  

 for Skibsbygning m.v., fastsættes følgende:
 § 1.  Der nedsættes et Skibsgarantiudvalg til  

 varetagelse af de i § 4 i ovennævnte lov omhandlede opgaver.
 § 2.  Udvalget består af en formand og 8 medlemmer.
Stk. 2.  Udvalgets formand udnævnes af  

 industriministeren, som endvidere udnævner en næstformand blandt udvalgets  

 medlemmer.
Formanden skal være uafhængig af brancheinteresser.
 Stk. 3.  Til medlemmer af Udvalget udnævner  

 industriministeren efter indstilling en repræsentant for hver af følgende  

 myndigheder: Industriministeriet, Finansministeriet, Danmarks Nationalbank,  

 Finansrådet, Assurandør-Societetet, Danmarks Rederiforening,  

 Skibsværftsforeningen og CO-Industri.
 Stk. 4.  Udvalgets næstformand træder i tilfælde af  

 formandens forfald i dennes sted.
Stk. 5.  Medlemmer udnævnes for 3 år ad gangen.  

 Genudnævnelse kan finde sted.
Der udnævnes suppleanter for medlemmerne.
 Stk. 6.  Ingen, som er fyldt 65 år, kan udnævnes eller  

 genudnævnes.
 Stk. 7.  Udvalget kan efter behov indkalde sagkyndige.
 § 3.  Skibsgarantiudvalget afholder møder, så ofte  

 formanden finder anledning dertil.
Stk. 2.  Møder indkaldes med mindst 7 dages skriftligt  

 varsel med angivelse af dagsorden og så vidt muligt bilagt de for de enkelte  

 punkter relevante bilag.
Varslet til møder kan forkortes efter formandens  

 beslutning, når en sag kræver en hurtigere behandling.
 Stk. 3.  Hvis sager, der skal behandles af Udvalget,  

 ikke er udsendt til medlemmerne senest to hverdage før det pågældende møde,  

 kan behandling kun finde sted, hvis samtlige i mødet deltagende medlemmer  

 samtykker heri.
 Stk. 4.  Når forholdene taler derfor, kan formanden  

 bestemme, at sagen behandles ved skriftlig procedure.
 Stk. 5.  Udvalget er beslutningsdygtigt, når mindst 5  

 medlemmer tilligemed formand er til stede.
 Stk. 6.  Har et medlem forfald, skal medlemmet meddele  

 dette til Udvalgets sekretariat og sin suppleant, som er berettiget til at  

 indtræde i medlemmets sted.
Stk. 7.  Beslutning træffes ved almindelig  

 stemmeflerhed.
I tilfælde af stemmelighed er formandens stemme afgørende.
 § 4.  Sekretariatet for Skibsfinansiering er  

 sekretariat for Udvalget.
 Stk. 2.  Sekretariatet deltager i Udvalgets møder.
 Stk. 3.  Forberedelse af Udvalgets møder, herunder  

 fastlæggelse af dagsorden, varetages af sekretariatet efter aftale med  

 formanden.
 Stk. 4.  Der optages referat af Udvalgets forhandlinger.  

 Et mindretal kan kræve sin afvigende mening optaget i mødereferatet.  

 Referatet underskrives af formanden.
§ 5.  Skibsgarantiudvalget træffer afgørelse om  

 garantistillelse efter indstilling fra sekretariatet på grundlag af den  

 kreditvurdering, som er foretaget af et pengeinstitut eller et  

 forsikringsselskab, jf. lovens § 4, stk. 3, og den i medfør af § 4, stk. 5,  

 indgåede rammeaftale.
Udvalget indhenter endvidere kreditoplysninger fra  

 Danmarks Skibskreditfond.
 Stk. 2.  Udvalgets afgørelser kan ikke indbringes for  

 anden administrativ myndighed.
 § 6.  Intet af Udvalgets medlemmer må deltage i  

 afgørelsen af en sag, der umiddelbart berører erhvervsvirksomheder, i hvilke  

 vedkommende er interesseret, eller til hvilke vedkommende er knyttet.
 Stk. 2.  Et medlem er pligtig til inden sagens  

 behandling påbegyndes, at give Udvalget meddelelse om omstændigheder, som  

 ville kunne medføre vedkommendes inhabilitet.
 Stk. 3.  Udvalget afgør endeligt, om et medlem kan  

 deltage i en sags behandling og afgørelse.
 § 7.  Alle, der deltager i Udvalgets arbejde, er  

 underkastet forvaltningsloven, herunder bestemmelserne om tavshedspligt og  

 inhabilitet.
 § 8.  Skibsgarantiudvalget afgiver årligt en beretning  

 til industriministeren om sin virksomhed i det foregående finansår.
 § 9.  Forretningsordenen har virkning fra den 28. juni  

 1993.
