Cirkulære om tildeling af Forsvarets Medalje for Sårede i Tjeneste (godkendt af Hendes Majestæt Dronning Margrethe II den 2. juni 2015) § 1. Forsvarets Medalje for Sårede i Tjeneste tildeles militært og civilt personel, der er eller har været ansat i Forsvaret, og som er alvorligere såret eller invalideret som følge af våbenvirkning, inkl. miner, i kamphandlinger eller over for terroristvirksomhed.
 Stk. 2. Medaljen kan endvidere tildeles militært og civilt personel, der er eller har været ansat i Forsvaret, og som har fået fastsat en méngrad af Arbejdsskadestyrelsen for en psykisk efterreaktion som følge af oplevelser i forbindelse med deltagelse i en international eller national operation.
 Stk. 3. Medaljen kan tillige tildeles andre danskere såvel som udlændinge, der til gavn for dansk forsvar har ydet en særlig fortjenstfuld indsats for andre, og derved selv er blevet alvorligere såret, invalideret, har fået fastsat en méngrad af Arbejdsskadestyrelsen for en psykisk efterreaktion eller er omkommet.
 Stk. 4. Tildeling af medaljen foretages af forsvarschefen.
 § 2. Medaljen kan tildeles personer, som i henhold til § 1 er fysisk eller psykisk såret i medfør af hændelser, der har fundet sted efter den 1. januar 1948.
§ 3. Medaljen præges i sølv, der forgyldes, og bærer på aversen statsvåbenets tre kronede løver ledsaget af ni hjerter udfyldende hele aversens flade.
På reversen indgraveres Såret i Tjeneste og årstal indskrevet i en krans af egeløv.
Stk. 2. Til medaljen hører et hvidt krydsbånd med to smalle røde kantstriber.
Medaljens krydsbånd placeres på venstre side af brystet i overensstemmelse med det til enhver tid gældende reglement for bæring af dekorationer.
Stk. 3. Ved gentagen tildeling forholdes således, at 2. gang påhæftes medaljens krydsbånd et egeløv i sølv, og 3. gang påhæftes medaljens krydsbånd et egeløv i guld.
På medaljens rand indgraveres Såret i Tjeneste og årstal.
 § 4. Medaljen tildeles som personlig ejendom.
 § 5. I øvrigt fastsættes de nærmere forhold af Den Værnsfælles Forsvarskommando.
 § 6. Cirkulære nr. 9541 af den 26/10 2011 ophæves den 2. juni 2015.
 § 7. Nærværende cirkulære træder i kraft den 2. juni 2015.
