Bilag 1 Bilag 2 Betænkning afgivet af Uddannelsesudvalget den 7. december 2010 Betænkning over Forslag til lov om ændring af lov om pædagogikum i de gymnasiale uddannelser og lov om folkeskolen (Behandling af klager over bedømmelse af prøven i teoretisk pædagogikum, anerkendelse af udenlandske lærerkvalifikationer og afskæring af klageadgang) [af undervisningsministeren (Tina Nedergaard)] 1. Ændringsforslag Undervisningsministeren har stillet 1 ændringsforslag om deling af lovforslaget.
2. Udvalgsarbejdet Lovforslaget blev fremsat den 27. oktober og var til 1. behandling den 12. november 2010. Lovforslaget blev efter 1. behandling henvist til behandling i Uddannelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring.
Den 27. oktober 2010 sendte undervisningsministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til undervisningsministeren til skriftlig besvarelse, som denne har besvaret. 1 af udvalgets spørgsmål og undervisningsministerens svar herpå er optrykt som bilag 2 til betænkningen.
3. Indstillinger Udvalget indstiller ændringsforslag nr. 1 om deling af lovforslaget til vedtagelse.
 Et flertal i udvalget (udvalget med undtagelse af EL) indstiller de under A og B nævnte lovforslag til vedtagelse uændret.
 Et mindretal i udvalget (EL) indstiller det under A nævnte lovforslag til forkastelse ved 3. behandling og det under B nævnte lovforslag til vedtagelse uændret.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4 Ændringsforslag med bemærkninger Ændringsforslag a Ændringsforslag om deling af lovforslaget Af undervisningsministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om pædagogikum i de gymnasiale uddannelser. (Behandling af klager over bedømmelse af prøven i teoretisk pædagogikum)« omfattende § 1, indledningen og nr. 1, og § 3.
 B. »Forslag til lov om ændring af lov om pædagogikum i de gymnasiale uddannelser og lov om folkeskolen. (Anerkendelse af udenlandske lærerkvalifikationer og afskæring af klageadgang)« omfattende § 1, indledningen og nr. 2-4, og §§ 2 og 3.
[Deling af lovforslaget] Bemærkninger Til nr. 1 Undervisningsministeren foreslår at opdele lovforslaget i to.
 Den ene del (A) består af forslaget om en bemyndigelse til ministeren til at fastsætte nærmere regler om klage over afgørelser i forbindelse med prøven i teoretisk pædagogikum, herunder om at ombedømmelse og omprøve kan resultere i en lavere karakter.
Den anden del (B) består af forslaget om at lovfæste Styrelsen for International Uddannelses kompetence til at tildele undervisningskompetence til kandidater med en udenlandsk uddannelse til lærer ved de gymnasiale uddannelser og til at godkende lærere med udenlandske kvalifikationer til at kunne varetage undervisning i folkeskolen.
Anden del (B) består ydermere af forslaget om, at styrelsens afgørelser om anerkendelse af udenlandske lærerkvalifikationer ikke kan indbringes for anden administrativ myndighed, samt forslaget om en bemyndigelse til undervisningsministeren til at fastsætte nærmere regler om tildeling af undervisningskompetence ved de gymnasiale uddannelser og om krav til godkendelse af udenlandske lærekvalifikationer til undervisning i folkeskolen.
Per Bisgaard (V) Britta Schall Holberg (V) Ulla Tørnæs (V) Anne-Mette Winther Christiansen (V) Troels Christensen (V) Marlene Harpsøe (DF) nfmd.
Hans Kristian Skibby (DF) Charlotte Dyremose (KF) fmd.
Villum Christensen (LA) Christine Antorini (S) Carsten Hansen (S) Kim Mortensen (S) Hüseyin Arac (S) Pernille Vigsø Bagge (SF) Peter Westermann (SF) Marianne Jelved (RV) Johanne Schmidt-Nielsen (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 42 Oversigt over spørgsmål og svar vedrørende L 42 Bilag 2 Et af udvalgets spørgsmål til undervisningsministeren og dennes svar herpå Spørgsmålet og ministerens svar er optrykt efter ønske fra DF.
 Spørgsmål 1:
Vil ministeren redegøre for, om ministeren med bemyndigelsen om at fastsætte nærmere regler om krav til godkendelse af udenlandske lærerkvalifikationer vil fastsætte krav om, at man ikke kan få godkendt udenlandske lærerkvalifikationer, medmindre man kan tale og skrive dansk? Svar:
Det fremgår allerede af de gymnasiale uddannelsesbekendtgørelser for hf, stx, hhx og htx, at undervisningssproget i de danske gymnasiale uddannelser er dansk.
Endvidere fremgår det af pædagogikumbekendtgørelsen for de gymnasiale uddannelser, at skolens leder inden ansættelsen af udenlandske gymnasielærere skal sikre sig, at lærerne har de fornødne danskkundskaber.
For så vidt angår folkeskolen, er det ikke direkte fastsat i lovgivningen, at undervisningssproget er dansk.
Justitsministeriet har imidlertid i notat af 1. juni 2007 udtalt, at det efter en samlet vurdering af folkeskoleloven og forarbejderne hertil, sammenholdt med friskoleloven, må antages at være forudsat i folkeskoleloven, at undervisningssproget i folkeskolen er dansk.
 Derfor er det ikke nødvendigt at fastsætte yderligere krav om, at lærere med udenlandsk lærerkvalifikationer skal kunne tale og skrive dansk.
