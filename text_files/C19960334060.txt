 Denne At-meddelelse oplyser om arbejdsmiljølovgivningens krav til  

 mejetærskere og giver vejledning om deres forsvarlige brug.
Brugsanvisning Ved enhver levering (salg, udlejning og udlån) skal der medfølge  

 skriftlige anvisninger på dansk om betjening, brug og vedligeholdelse.
Indretning Mejetærskere skal være sikret, så føreren eller andre ikke udsættes for  

 fare.
Nærmere retningslinier findes i At-anvisning nr. 2.2.2.1 om  

 mejetærskere, samt for nye CE-mærkede mejetærskere efter 1. januar 1995 i  

 harmoniserede europæiske standarder.
Brug Føreren af en selvkørende mejetærsker skal være fyldt 18 år, eller føreren  

 skal have traktorførerbevis.
 Ved kørsel med bugserede og traktormonterede mejetærskere skal føreren  

 være fyldt 18 år.
 Førerpladsen bør ikke forlades, uden at kraften til mejetærskeren er  

 frakoblet og motoren standset.
 Passager må kun medtages, når mejetærskeren er indrettet til det med en  

 særlig passagerplads.
 Under transport, og når mejetærskeren ikke er i arbejde, skal de  

 sort-gul-stribede transportskærme for knivbjælker og stråskillere være  

 monteret.
Afhjælpning af funktionsfejl Brugsanvisningens forskrifter om afhjælpning af funktionsfejl skal nøje  

 følges.
 Funktionsfejl må kun rettes eller afhjælpes, når motoren er frakoblet og  

 standset, og alle dele i øvrigt står helt stille.
 Lynkoblingen for skærebordet har til formål at forhindre materiel skade.  

 Den må ikke benyttes som eneste stopindretning før fejlretning.
På nogle mejetærskere drives skærebordsvinden af en hydraulikmotor, som  

 ikke frakobles, når lynkoblingen for skærebordet betjenes.
Dette betyder, at  

 selvom skærebordsvinden blokeres af en bøjet akshæver eller af et  

 fremmedlegeme på skærebordet, kan den uventet gå i gang, selvom lynkoblingen  

 har frakoblet skærebordets andre funktioner.
 Denne farlige fejlindretning skal ændres efter leverandørens forskrifter.
 På nye mejetærskere skal lynkoblingen frakobles alle skærebordets  

 funktioner, altså også skærebordsvinden.
 Skal der repareres under skærebordet, skal dette sikres mod nedsænkning  

 ved mekanisk låseanordning eller støtteben.
Tilstopninger og »brodannelser« i korntanken må kun fjernes, når  

 motoren er frakoblet og standset.
Når mejetærskeren startes igen, kan man med  

 en træstang og fra en sikker plads rode i materialet.
Gå aldrig ned i  

 korntanken, når mejetærskeren er i gang.
Personlige værnemidler Støv fx fra mejetærskerens skærebord kan ved førerpladsen optræde i  

 sundhedsskadelige koncentrationer.
Hvis mejetærskeren ikke har førerhus, skal  

 der i almindelighed anvendes maske med støvfilter (P2).
Hvis støjbelastningen er over 80 dB(A), skal arbejdsgiveren stille  

 høreværn til rådighed.
Er støjbelastningen over 85 dB(A), skal høreværnet  

 benyttes.
Vedligeholdelse Mejetærskeren skal vedligeholdes, så den altid er i forsvarlig stand.  

 Leverandørens anvisninger skal nøje følges, både ved klargøring før  

 høstsæsonen og ved vedligeholdelse i sæsonen.
Styretøj, bremser, dæk, lygter og signalapparater skal efterses og  

 kontrolleres, så de altid er i orden, når de anvendes.
Lygter og  

 signalapparater skal være til stede og i orden, når færdselslovgivningen  

 kræver det.
Kædetræk, remtræk og koblinger skal være rigtigt indstillet.
Knivene skal  

 være skarpe.
Anlægsfladerne på skærebordets fingre skal regelmæssigt  

 undersøges for, om de ligger på linie (flugter). Gør de ikke det, skal de  

 straks rettes ind eller udskiftes for at undgå funktionsfejl og deraf  

 følgende stop på skærebordet.
 Ved vedligeholdelsesarbejde med løftet skærebord skal bordet sikres  

 mekanisk mod sænkning ved låseanordning eller støtteben.
Jens Andersen --------------------------------------------------------------------- BAGGRUND:
 - Bekendtgørelse om indretning af tekniske hjælpemidler.
 - Bekendtgørelse om anvendelse af tekniske hjælpemidler.
 - Bekendtgørelse om unges farlige arbejde.
 - At-anvisning nr. 2.2.0.1 om maskiner og maskinanlæg.
 - At-anvisning nr. 2.2.2.1 om mejetærskere.
--------------------------------------------------------------------- Nummer og dato på nævnte bekendtgørelser findes i At-meddelelse nr.  

 0.02.1, der indeholder en fuldstændig fortegnelse over gældende love,  

 bekendtgørelser og At-anvisninger om arbejdsmiljø.
