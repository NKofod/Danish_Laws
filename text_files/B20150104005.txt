Bekendtgørelse om indberetning af positive diagnostiske laboratoriefund for husdyrsygdomme I medfør af § 36 b, § 66 a, stk. 2, og § 70, stk. 3, i lov om hold af dyr, jf. lovbekendtgørelse nr. 466 af 15. maj 2014, og § 11 a og § 38, stk. 4, i lov om dyrlæger, jf. lovbekendtgørelse nr. 464 af 15. maj 2014, fastsættes efter bemyndigelse i henhold til § 7, nr. 1 og 2, i bekendtgørelse nr. 511 af 23. april 2015 om Fødevarestyrelsens opgaver og beføjelser:
Indberetning § 1. Personer, der rekvirerer laboratorieprøver, skal ved modtagelsen af et positivt diagnostisk laboratoriefund på en af de husdyrsygdomme, som nævnt i bekendtgørelse om lister over smitsomme sygdomme til lov om hold af dyr, straks indberette resultatet til DTU Veterinærinstituttet.
 Stk. 2. Følgende oplysninger skal sammen med en vedhæftet kopi af laboratoriesvaret sendes til vet-udlandsproever@vet.dtu.dk:
 1) Besætningens CHR-nummer, jf. dog stk. 3.
 2) Indsendelsesdato.
 3) For hvert påvist sygdom:
a) dyreart, og b) antal af dyr, der er undersøgt i den enkelte prøve.
 Stk. 3. Hvis ikke der findes et CHR-nr., skal ejerens navn og adresse, hvor dyrene befinder sig angives.
 Stk. 4. Indberetningspligten, jf. stk. 1, gælder ikke for prøver undersøgt på DTU Veterinærinstituttet.
Straf § 2. Med bøde straffes den, der overtræder § 1.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttrædelse § 3. Bekendtgørelsen træder i kraft den 1. oktober 2015.
