Skriftlig fremsættelse (17. december 1998) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov lov om ændring af  

 ligningsloven. (Skattefrihed for arbejdsgiverbetalte ydelser til  

 alkoholafvænning m.v.).
(Lovforslag nr.
L 149).
 Efter lovforslaget skabes der skattefrihed for  

 arbejdsgiverbetalte ydelser til alkoholafvænning.
 Det er en del af regeringens langsigtede overvejelser, at  

 social velfærd skal gøres synlig og vedkommende, ikke blot som  

 et offentligt anliggende, men også i arbejdslivet og  

 lokalsamfundet.
 Regeringen ønsker således at påvirke  

 udviklingen i en retning, hvor bl.a. arbejdsliv og familieliv kan kombineres,  

 så de begivenheder i den private sfære, der kan få  

 indflydelse på arbejdsindsatsen gennem et langt arbejdsliv, bedre kan  

 rummes på arbejdspladserne.
I modsætning til skattefrihed for sygdomsbehandling  

 i almindelighed, er der i forbindelse med arbejdsgiverbetalt  

 alkoholafvænning tale om en særlig problemstilling, der  

 gør en fritagelsesregel netop på dette område sagligt  

 velbegrundet.
Alkoholafvænning involverer f.eks. ikke på samme  

 måde sundhedspersonale, som der er mangel på, som det vil  

 være tilfældet ved andre former for sundhedsbehandling, og vil  

 som følge deraf  heller ikke dræne det offentlige sundhedssystem  

 for højt kvalificeret arbejdskraft.
 Forslaget er udarbejdet efter de retningslinjer, der er  

 angivet i Skatteudvalgets beretning over B12 (CentrumDemokraternes  

 beslutningsforslag fra foråret om skattefritagelse for  

 arbejdsgiverbetalte ydelser til alkoholafvænning). Beretningen fremkom  

 som en aftale mellem regeringen, CentrumDemokraterne og Socialistisk  

 Folkeparti og er medtaget i den aftale om finansloven for 1999, som er  

 indgået mellem regeringen, Venstre, Det Konservative Folkeparti,  

 CentrumDemokraterne og Kristeligt Folkeparti.
Efter forslaget skabes der fra og med indkomståret  

 1999 skattefrihed for arbejdsgiverbetalte ydelser til alkoholafvænning  

 til de medarbejdere i virksomheden, som har behov herfor.
Skattefriheden  

 omfatter dels tilfælde, hvor arbejdsgiveren betaler for selve  

 behandlingsudgiften, dels de tilfælde, hvor arbejdsgiveren mere  

 indirekte betaler for behandlingen gennem en forsikringspræmie.  

 Herudover omfatter skattefriheden også den rentebesparelse, som en  

 medarbejder måtte opnå ved, at arbejdsgiveren yder den  

 pågældende et fordelagtigt lån til dækning af en  

 alkoholafvænning Med forslaget tilsigtes derimod ingen ændring af de  

 gældende regler om arbejdsgiverens fradragsret for de udgifter,  

 arbejdsgiveren afholder til medarbejdernes alkoholafvænning.  

 Arbejdsgiveren har derfor fortsat fradragsret for sådanne udgifter,  

 uanset at medarbejderen ikke beskattes af værdien af ydelsen efter den  

 foreslåede bestemmelse.
 Med disse bemærkninger skal jeg anbefale forslaget  

 til Folketingets velvillige behandling.
