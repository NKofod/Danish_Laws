 Udtalt, at der ved ændring af lov om offentlige veje, lov nr. 381 af  

 18. maj 1994, er tilvejebragt lovhjemmel til, at amtskommuner lovligt kan  

 levere asfalt til og udføre asfaltarbejder for andre vejbestyrelser, men ikke  

 til private.
 Prisberegningen for levering af asfalt og udførelse af asfaltopgaver  

 for andre vejbestyrelser er nærmere reguleret i bekendtgørelse nr.
 942 af 21. november 1994.
Det følger heraf, at den tilbudsgivende vejbestyrelse, amtskommunen,  

 forinden tilbud afgives og aftale om udførelse af en asfaltopgave indgås,  

 skal foretage en såkaldt full-cost omkostningskalkulation af de samlede  

 omkostninger, der er forbundet med at udføre opgaven.
Amtskommunens vederlag  

 for udførelsen af en asfaltopgave må ikke være lavere end de således forud  

 kalkulerede omkostninger.
 Af vejledning nr. 201 af 21. november 1994 fremgår, hvilke faktorer og  

 direkte og indirekte omkostninger amtskommunen skal tage hensyn til i den  

 såkaldte full-cost omkostningskalkulation.
 Spørgsmålet om lovligheden af en amtskommunes salg af asfalt til og  

 udførelse af asfaltarbejder for private må fortsat afgøres ud fra almindelige  

 kommunalretlige grundsætninger om matskommunernes opgavevaretagelse.
 Ifølge disse grundsætninger er det som udgangspunkt ikke en  

 amtskommunal opgave at drive handel, håndværk, industri og finansiel  

 virksomhed.
 Heraf følger, at det i følge disse kommunalretlige grundsætninger som  

 udgangspunkt ikke er en amtskommunal opgave at levere asfalt til eller udføre  

 asfaltarbejder for andre kommuner, amtskommuner eller private.
 Det er dog fast antaget, at en kommune eller en amtskommune - for at  

 undgå værdispild - lovligt kan afsætte eventuelle biprodukter fra kommunal og  

 amtskommunal virksomhed, samt i et vist omfang kan udnytte overkapacitet og  

 såldes varetage opgaver, der normalt ikke er kommunale eller amtskommunale.  

 Ved en konkret afvejning af om en udnyttelse af en overkapacitet er lovlig  

 vil der skulle tages hensyn til baggrunden for overkapaciteten, om muligheden  

 for at afskaffe den pågældende overkapacitet, samt om opgaven i øvrigt  

 varetages på rimelig måde af private erhvervsdrivende.
En overkapacitet ved en amtskommunal aktivitet, som er blevet  

 dimensioneret ved aktivitetens påbegyndelse med henblik på også at varetage  

 ikke-amtskommunale opgaver, kan ikke begrunde en sådan modifikation til det  

 generelle udgangspunkt.
Det forhold, at der ved en amtskommunal aktivitet  

 opstår en overkapacitet, som det af hensyn til varetagelsen af den  

 amtskommunale opgave ikke er nødvendigt at opretholde, kan heller ikke  

 begrunde en fravigelse af det generelle udgangspunkt.
Hertil kommer, at  

 adgangen til at sælge en opstået overkapacitet må anses for at være begrænset  

 til tilfælde, hvor opgaven ikke i øvrigt varetages på rimelig måde af private  

 erhvervsdrivende.
 Hensynet til at skabe større konkurrence på markedet kan efter  

 Indenrigsministeriets opfattelse ikke i sig selv begrunde, at en amtskommune  

 driver erhvervsvirksomhed ved at udføre opgaver med ikke-amtskommunale  

 formål.
 I den konkrete sag fandt ministeriet, at amtskommunens asfaltværk fra  

 ombygningen i midten af 1970'erne måtte anses for at have været  

 overdimensioneret med henblik på varetagelse af ikke-amtskommunale opgaver,  

 samt at det ikke fra amtskommunen var påvist, at værkets overkapacitet i form  

 af produktionsanlæg og personale ikke kan afskaffes af hensyn til  

 amtskommunens varetagelse af de amtskommunale asfaltopgaver.
 Det forhold, at der ved ændring af lov om offentlige veje er  

 tilvejebragt lovhjemmel til, at amtskommunen - i videre omfang end før  

 lovændringen - kan varetage asfaltopgaver, betyder ikke samtidig, at  

 amtskommunen også lovligt kan udføre ikke-amtskommunale asfaltopgaver, som  

 amtskommunen ikke lovligt kunne udføre før lovændringen, fordi betingelserne  

 herfor ikke var opfyldte.
 Udtalt, at det ikke er en lovlig amtskommunal opgave at sælge asfalt  

 til eller udføre asfaltopgaver for private ud fra overkapacitetssynspunkter.  

 Det er i den forbindelse uden betydning, om salg af asfalt til eller  

 udførelse af asfaltarbejder for private entreprenører sker med henblik på  

 disses udførelse af opgaver for andre vejbestyrelser, idet de hensyn, der  

 begrunder den kommunalretlige grundsætning om, at amtskommuner som  

 udgangspunkt ikke uden lovhjemmel kan drive handel, håndværk, industri eller  

 finansiel virksomhed, gør sig gældende, uanset til hvilket formål private  

 ønsker at købe asfalt eller få udført asfaltopgaver af amtskommunen.
 Ministeriet fandt således, at amtskommunes salg af asfalt til og  

 udførelse af asfaltarbejder for andre kommuner, amtskommuner og private  

 indtil den 1. december 1994 ikke har været lovlig.
 Ministeriet fandt endvidere, at amtskommunen heller ikke efter den 1.
 december 1994 lovligt kan eller har kunnet levere asfalt til og udføre  

 asfaltarbejder for private ud fra overkapacitetssynspunkter.
Sønderjyllands Amtsråd Amtsgården Skelbækvej 2 6200 Aabenraa Indenrigsministeriet har ved brev af 13. november 1992 på baggrund af en  

 klage fra Entreprenørforeningen over Sønderjyllands Amtskommunes asfaltværk,  

 Bjergskov Asfaltværk, bl.a. udtalt, at amtskommunens priser for udførelse af  

 arbejder på hovedlandeveje i amtet skulle fastsættes efter almindelige  

 forretningsmæssige principper, og at forudsætningerne for udnyttelse af  

 overkapacitet på amtskommunens asfaltværk, Bjergskov Asfaltværk, til levering  

 af asfalt til og udførelse af asfaltarbejder for andre amtskommuner, kommuner  

 og private ikke var til stede, ligesom de omhandlede opgaver heller ikke  

 lovligt kunne udføres som accessorisk virksomhed.
 Under henvisning hertil anmodede Indenrigsministeriet amtskommunen om  

 snarest at fastsætte sine priser for udførelse af licitationsarbejder på  

 hovedlandeveje i overensstemmelse med de af ministeriet anførte principper.  

 Ministeriet anmodede endvidere amtskommunen om at ophøre med at levere asfalt  

 til og udføre asfaltarbejder for andre amtskommuner, kommuner og private.
Sønderjyllands Amtsråd har ved brev af 3. februar 1993 hertil oplyst, at  

 amtsrådet fastholdt, at amtskommunens hidtidige mangeårige praksis med hensyn  

 til levering af asfalt til kommuner og private hvilede på et lovligt  

 grundlag, og at amtsrådet derfor ville opretholde denne praksis.
Amtsrådet  

 har samtidig anført, at Indenrigsministeriets udtalelse - for så vidt angår  

 spørgsmålet om amtskommunens prisfastsættelse i forbindelse med udførelse af  

 asfaltarbejder på hovedlandeveje - efter amtsrådets opfattelse beroede på en  

 misforståelse.
Indenrigsministeriet har på baggrund heraf fundet det nødvendigt at  

 indhente yderligere oplysninger fra amtsrådet.
Indenrigsministeriet har i den  

 forbindelse endvidere modtaget en række henvendelser om sagen fra  

 Entreprenørforeningen og fra nogle private asfaltproducenter.
 Ministeriet har herefter vurderet sagen på ny og skal i den anledning  

 herved afgive nærværende udtalelse.
 Der er i det følgende først redegjort nærmere for sagens baggrund,  

 herunder i et særligt afsnit for den ændring af § 10 i lov om offentlige  

 veje, som er gennemført ved lov nr. 381 af 18. maj 1994, og dernæst for  

 ministeriets udtalelse i sagen.
 Sagens baggrund:
 Sønderjyllands Amtsråd meddelte ved ovennævnte brev af 3. februar 1993  

 bl.a., at med hensyn til prisberegningen havde Bjergskov Asfaltværk gennem  

 sin prisfastsættelse skabt et tilstrækkeligt dækningsbidrag til dækning af  

 samtlige direkte og indirekte omkostninger ved værket, og der således ikke  

 var ydet økonomisk tilskud til løsning af opgaver, der påhvilede staten.
 Amtsrådet oplyste samtidig, at det imidlertid intet havde imod at ændre  

 beregningsprincipperne, således at asfaltværket fremover indregnede et  

 overskud ved prisfastsættelsen i modsætning til det hidtidige system, hvor  

 der indregnedes en rabat for amtskommunen ved leverancer til amtskommunens  

 egne vejarbejder.
 Med hensyn til ministeriets anmodning til amtsrådet om at undlade at  

 levere asfalt til andre amtskommuner, kommuner og private bemærkede  

 amtsrådet, at denne anmodning beroede på en fejlagtig antagelse om, at  

 asfaltværket fra begyndelsen synes at have været dimensioneret med henblik på  

 varetagelse af andre opgaver end amtskommunale opgaver.
 Amtsrådet oplyste i den forbindelse, at asfaltværket ved sidste udbygning  

 i midten af 70'erne blev dimensioneret til den forventede afsætning på  

 vejnettet inden for en afstand på 35 km fra værket, og at værket i årene 1977  

 - 1978 producerede over 100.000 tons asfalt pr. år til stats- og amtsveje.
 Det var derfor amtsrådets opfattelse, at amtskommunens salg af  

 asfaltværkets overskydende kapacitet lå inden for de grænser, som hidtil  

 havde været gældende ved fortolkningen af kommunalfuldmagtens rammer.  

 Amtsrådet henviste herved til side 73-74 i betænkning nr. 1153/1988 om  

 kommunerne og erhvervspolitikken og til Folketingets Ombudsmands skrivelse af  

 25. september 1987 om en amtskommunes udførelse af vejafstribningsvirksomhed  

 for andre kommuner.
 Amtsrådet fastholdt derfor, at amtskommunens hidtidige mangeårige praksis  

 med hensyn til levering af asfalt til kommuner og private hvilede på et  

 lovligt grundlag, hvorfor amtsrådet ville opretholde denne.
 Ved brev af 23. februar 1993 oplyste Entreprenørforeningen, at følgende  

 var anført i en af amtskommunen udgivet publikation »Opgaver og budget  

 1993, Sønderjyllands Amt«, der var vedlagt brevet:
»Fra 1. januar 1993 er asfaltværket selvstændiggjort, så asfaltværket  

 nu i konkurrence med private asfaltfabrikker også kan deltage i licitationer  

 på såvel kommuneveje som statsveje.« Entreprenørforeningen oplyste endvidere, at asfaltværket i 1993 var  

 antaget til at udføre asfaltarbejder i forbindelse med en privat  

 servicestation på sydmotorvejen, og at der i tilknytning hertil udførtes en  

 større busholdeplads.
 Under henvisning til amtsrådets ovennævnte brev af 3. februar 1993  

 anmodede Entreprenørforeningen Indenrigsministeriet om dels at undersøge,  

 hvilke overtrædelser af de kommunalretlige grundsætninger der måtte være  

 sket, siden amtsrådet modtog ministeriets anmodning om at bringe den  

 retsstridige praksis til ophør, dels at tage de nødvendige skridt til at  

 bringe Sønderjyllands Amtskommunes retsstridige praksis til ophør, herunder  

 suspendere retsstridige beslutninger, og hvor disse måtte have resulteret i  

 en kontrakt, at sætte kontrakten ud af kraft i henhold til § 61 i den  

 kommunale styrelseslov.
 Entreprenørforeningen meddelte ved brev af 23. april 1993, at  

 Sønderjyllands Amtskommune den 22. april 1993 havde optrådt som tilbudsgiver  

 ved en fælles licitation over en række asfaltarbejder, som var udbudt af  

 Aabenraa, Tinglev og Rødekro Kommuner.
 På baggrund af Sønderjyllands Amtsråds brev af 3. februar 1993 anmodede  

 Indenrigsministeriet ved brev af 12. maj 1993 amtsrådet om supplerende at få  

 oplyst følgende:
»- hvilke opgaver - arbejder på egne veje, hovedlandeveje i  

 amtskommunen, hovedlandeveje uden for amtskommunen, kommuneveje, arbejder for  

 private m.v. - amtskommunen ved udbygningen af asfaltværket i 70'erne  

 påregnede at skulle varetage inden for en afstand af 35 km fra værket, hvor  

 stor produktionskapacitet værket havde haft siden udbygningen, hvor mange  

 tons asfalt, der var produceret pr. år siden værkets udbygning, samt hvor  

 stor en del af den årlige produktion, der var 1) anvendt til amtskommunens  

 egne veje og til amtskommunens udførsel af arbejder på hovedlandeveje i  

 amtskommunen, 2) solgt til andre amtskommuner og kommuner og 3) solgt til  

 private, herunder private entreprenører, og - hvilke hensyn til varetagelsen af amtskommunale opgaver der var  

 baggrunden for, at den omhandlede overkapacitet, herunder den eksisterende  

 personalenormering, opretholdtes.« Ministeriet anmodede endvidere amtsrådet om en udtalelse til  

 entreprenørforeningens brev af 23. februar 1993, herunder specielt til det  

 ovenfor citerede fra den af Sønderjyllands Amtskommune udgivet publikation  

 »Opgaver og budget 1993, Sønderjyllands Amt«.
For så vidt angår spørgsmålet om prisberegning ved salg af asfaltprodukter  

 til udførelse af asfaltarbejde for staten, udtalte ministeriet samtidig  

 bl.a., at det fandt det afgørende, at amtskommunen i forbindelse med  

 afgivelse af tilbud på levering af asfalt til og udførelse af asfaltarbejder  

 for staten også indregner et beløb til forrentning af den investerede  

 anlægskapital.
Ministeriet oplyste endvidere, at ministeriet ikke havde  

 yderligere bemærkninger til dette spørgsmål, hvis amtskommunen i de  

 omhandlede priser indregnede en sådan forrentning og i øvrigt fulgte de af  

 ministeriet anførte principper for prisberegning.
Indenrigsministeriet meddelte ved brev ligeledes af 12. maj 1993  

 Entreprenørforeningen, at ministeriet havde fundet det nødvendigt at indhente  

 yderligere oplysninger fra amtskommunen om sagen.
Med hensyn til  

 Entreprenørforeningens anmodning om, at ministeriet suspenderede  

 amtskommunens retsstridige beslutninger samt satte indgåede kontrakter ud af  

 kraft, meddelte ministeriet samtidig, at ministeriet ikke fandt, at  

 betingelserne for at anvende suspensionsbeføjelserne m.v. i den kommunale  

 styrelseslovs § 61 var opfyldt.
Ministeriet henviste i den forbindelse bl.a.  

 til, at kravet om klarhed, d.v.s. kravet om at der ikke må være rimelig tvivl  

 om, at lovgivningen er tilsidesat, ikke var opfyldt på daværende tidspunkt.  

 Ministeriet henviste endvidere til, at Entreprenørforeningen ikke kunne anses  

 for part i sagen vedrørende Sønderjyllands Amtskommunes tilbudsgivning.
 Entreprenørforeningen fremsendte ved brev af 24. maj 1993 fuldmagter fra  

 henholdsvis Ove Arkil A/S, Superfos Construction A/S og A/S Jens Villadsens  

 Fabriker og meddelte, at foreningens anmodning af 23. februar 1993 om  

 suspension eller annullation af Sønderjyllands Amtskommunes retsstridige  

 beslutninger, også skulle betragtes som fremsat på vegne af disse  

 virksomheder.
 Virksomheden Ove Arkil A/S fremsendte ved brev af 1. juni 1993 nogle  

 bemærkninger til sagen og anførte med hensyn til spørgsmålet om  

 prisberegningen bl.a. følgende:
 »Såvidt vi kan vurdere ud fra de afgivne priser på statens veje, er  

 der knap nok beregnet dækning for indgåede råmaterialer og hjælpestoffer samt  

 arbejdsløn og altså slet ikke for forrentning og afskrivning, administration,  

 overhead m.v.
Det samme er tilfældet for de tilbud afgivet til kommuner, som vi har  

 kendskab til, kommuner som amtet ifølge Indenrigsministeriet slet ikke må  

 udføre arbejder for.« Ved brev af 15. juni 1993 anmodede Indenrigsministeriet - i fortsættelse  

 af ministeriets brev af 12. maj 1993 - Sønderjyllands Amtskommune om en  

 udtalelse til Ove Arkil A/S' brev af 1. juni 1993, herunder især til  

 virksomhedens bemærkninger vedrørende amtskommunens prisberegning.
 Ved brev af 30. juni 1993 besvarede indenrigsministeren henvendelsen fra  

 Ove Arkil A/S og meddelte, at Indenrigsministeriet den 15. juni 1993 havde  

 anmodet om amtsrådets bemærkninger til virksomhedens brev.  

 Indenrigsministeren meddelte desuden, at ministeriet ikke på det foreliggende  

 grundlag var i stand til at træffe beslutning om at sætte beslutninger  

 truffet af Sønderjyllands Amtskommune ud af kraft, jf. § 61, stk. 1, i den  

 kommunale styrelseslov.
 Sønderjyllands Amtsråd fik ved brev ligeledes af 30. juni 1993 tilsendt  

 kopi af indenrigsministerens svar på henvendelsen fra Ove Arkil A/S.
 Ved brev af 30. juni 1993 besvarede Sønderjyllands Amtsråd  

 Indenrigsministeriets breve af 12. maj og 15. juni 1993 og anførte heri bl.a.  

 følgende:
 »Amtsrådets mål er at sikre den billigst mulige asfalt til amtets  

 veje, og dette mål kan for tiden kun nås ved at bevare asfaltværket og  

 udnytte det bedst muligt. ...
 Prisberegningen:
 Som det fremgår af amtets brev af 3. februar 1993 er amtsrådet principielt  

 enig med ministeriet i de fremførte synspunkter, herunder det hovedsynspunkt,  

 at priserne skal fastsættes efter almindelige forretningsmæssige principper.
Dette er og har altid været et grundlæggende synspunkt, uanset at de  

 regnskabstekniske principper har varieret gennem tiden.
F.eks. fremgår det af  

 protokollen fra Aabenraa amts vejudvalg 4. marts 1960, at der allerede  

 dengang regnedes med både forrentning og afskrivning! Bag de nu vedtagne og anvendte forrentningsmæssige principper ligger en  

 klar målsætning om at få en rimelig forrentning af den investerede kapital.  

 Derfor bør produktionskapaciteten udnyttes bedst muligt.
Det betyder, som et normalt anvendt forretningsprincip, at der fastsættes  

 priser på visse arbejder under hensyn til markedsprisen   , når blot  

 der er et rimeligt dækningsbidrag ud over de variable omkostninger.
Dette gør  

 Bjergskov asfaltværk også, ... ...
Som et konkret eksempel kan oplyses, at firmaet Stenderup/Icopal har en  

 normal salgspris på 482 kr/ton for asfaltbeton ab værk.
Ved licitationen på  

 hovedlandevejsarbejder var firmaets tilbudspris 405 kr/ton udlagt som færdig  

 belægning, d.v.s. incl transport, udlægning og 5 års garanti! Omkostningerne  

 til dette vil normalt være over 100 kr/ton.
 Bjergskovs tilsvarende priser er 427 kr/ton ab værk og 447 kr/ton ved  

 licitationen, hvor der fortsat vil være et positivt dækningsbidrag.
 Til sammenligning i øvrigt kan oplyses, at den normale tonspris for et  

 tilsvarende arbejde i resten af landet er ca. 510 kr/ton.
 På denne baggrund må beskyldningerne mod amtet om unfair konkurrence på  

 grund af »unormale forretningsmæssige principper« betegnes som  

 åbenlyst urimelige. ...
 Produktionskapacitet og produktion.
Amtets asfaltværk har siden udbygningen i midten af 70'erne haft en  

 produktionskapacitet på ca. 160 tons pr. time, hvilket er på linie med de  

 fleste værker i Danmark.
Denne størrelse er nødvendig og hensigtsmæssig for  

 et rationelt produktionsanlæg, der skal kunne betjene mindst to  

 udlægningshold.
Med en mindre kapacitet vil de faste omkostninger blive for  

 store og udnyttelsen alt for ringe.
To udlægningshold er på den anden side  

 minimum for at udnytte et produktionsanlæg.
Hermed er svaret på ministeriets spørgsmål om, hvilke hensyn til  

 varetagelsen af amtskommunale opgaver der er baggrund for opretholdelsen af  

 værkets kapacitet, således også givet.
I øvrigt kan kapaciteten teknisk kun  

 nedsættes ved at skrotte anlægget og købe et mindre.
Personalenormeringen er  

 også fastholdt som en ramme, men der sker en løbende tilpasning, afhængig af  

 omfang og art af opgaver.
Den anførte timekapacitet giver en praktisk årskapacitet i  

 størrelsesordenen 100.000 tons, og det var en produktion i denne størrelse,  

 der forventedes behov for ved udbygningen i 70'erne - helt på linie med de  

 andre værker, der blev udbygget i Sønderjylland i samme periode.
Langt den  

 væsentligste del forventedes afsat på amtets veje, d.v.s. landeveje og  

 hovedlandeveje indenfor 35 km fra værket, og kun en mindre del til kommuner  

 og enkelte private.
Det skal bemærkes, at landets samlede asfaltproduktion  

 steg kraftigt gennem 60'erne og 70'erne, og det forventedes, at stigningen  

 fortsatte. ...
Vedrørende den faktiske fordeling kan henvises til vedlagte oversigt over  

 produktionen fra 1970 til 1992 udarbjdet på grundlag af Asfaltindustriens  

 (AOV) salgsstatistik.
Det fremgår heraf, at omfanget af leverancer til  

 kommuner og private har været konstant før og efter asfaltværkets udbygning i  

 1970'erne.
Når der overhovedet var tale om begrænsede leverancer til kommunerne, var  

 baggrunden formentlig, som det fremgår af det tidligere nævnte protokol fra  

 1960, at der var tale om en fortsat praksis fra værkets start, hvor værket  

 udførte opgaver for enkelte kommuner.
Størrelsen af denne produktion har ikke  

 været af betydning for dimensioneringen, som det indirekte fremgår af Ove  

 Arkils brev af 1. juni ...
 Entreprenørforeningens brev af 23. februar 1993.
Som det fremgår, holdt forventningerne ikke stik - heller ikke i resten af  

 landet - og dette er baggrunden for den nuværende situation på asfaltmarkedet  

 i Danmark, som også har interesseret konkurrencerådet.
Kapaciteten (antallet  

 af værker) er overalt for stor, men det har ikke ført til en egentlig  

 priskonkurrence - bortset fra den nuværende i Sønderjylland.
 Det har derfor været amtsrådets opfattelse, at det ville være særdeles  

 ufordelagtigt at skille sig af med værket, og flere drøftelser med de private  

 firmaer om samarbejde/produktionsfællesskab er som tidligere nævnt resulteret  

 i, at de ønskede at købe amtet ud.
Ud fra økonomiske hensyn har amtsrådet derfor vedtaget, at udføre  

alle arbejder på amtets egne veje fra eget værk, og derudover søge at  

 udnytte restkapaciteten ved at tilbyde at udføre asfaltarbejder på de øvrige  

 veje i amtet.
Dette vil i givet fald være i konkurrence med de private  

 firmaer, og både prisberegningsprincipperne og organisationen er tilpasset  

 den situation, således at konkurrencen kan ske på en gennemskuelig og fair  

 måde - til gavn for skatteyderne.
 Og det er det, amtsrådet åbent og klart melder ud i budgetpjecen.
Til det konkrete eksempel på arbejde for private på sydmotorvejen oplyses,  

 at det formentlig drejer sig om et lille arbejde Frøslev rasteplads ved den  

 Sønderjyske motorvej i forbindelse med etablering af et Tankanlæg.  

 Asfaltværket har afgivet tilbud og udført arbejdet efter anmodning fra  

 entreprenørfirmaet Højgaard og Schultz.
Tankanlægget etableres på vejareal,  

 og tjener alene som serviceanlæg for motorvejstrafikanter.  Sammenfattende  

 finder Sønderjyllands amt, at asfaltværkets prisberegning og øvrige konkurrenceforhold er helt i  

 overensstemmelse med de normale principper, og det er hensynet til en så  

 billig udførelse af amtets vejopgaver som muligt, der er baggrunden for, at  

 asfaltværkets produktionskapacitet er opretholdt og søges udnyttet bedst  

 muligt. ...' Den oversigt over amtskommunens asfaltværks produktion fra 1970 til 1992,  

 som amtsrådet har fremsendt som bilag til det ovenfor citerede brev,  

 vedlægges.
 Ved breve af 1. august 1993 sendte Indenrigsministeriet Sønderjyllands  

 Amtsråds udtalelse af 30. juni 1993 til henholdsvis Entreprenørforeningen og  

 Ove Arkil A/S med anmodning om, at eventuelle bemærkninger til udtalelsen  

 blev indsendt til ministeriet.
 Ove Arkil A/S besvarede ministeriets anmodning i brev af 19. august 1993,  

 hvori bl.a. følgende var anført.
»Vi kan konstatere, at amtet åbent erkender, at man ikke alene har overtrådt  

 Indenrigsministeriets påbud groft men har til hensigt at fortsætte med det, at amtet ikke har påvist, at der i de afgivne licitationspriser er  

 indregnet bidrag til forrentning og afskrivning (vi mener, at der klart er  

 tale om dumpingpriser) ...« Entreprenørforeningen fremsendte ved brev af 20. august 1993 bl.a.  

 følgende bemærkninger til amtsrådets udtalelse:
»Det fremgår af amtets udtalelse ..., at asfaltværkets (lovlige)  

 afsætningsmuligheder i den nuværende situation ikke svarer til de oprindelige  

 forudsætninger.
Amtets asfaltværk er dermed kommet i samme situation, som  

 gælder for alle andre danske asfaltværker, der også mærker den kraftige  

 generelle reduktion i efterspørgslen.
 Som det ligeledes fremgår af amtets udtalelse ..., har amtets reaktion  

 herpå været en vedtagelse om dels at udføre alle arbejder på amtets egne  

 veje, og dels at udnytte restkapaciteten ved at tilbyde at udføre  

 asfaltarbejder på de øvrige veje i amtet.
 Dette indebærer for de private asfaltværker i Sønderjylland følgende: De  

 private asfaltvirksomheders i forvejen reducerede marked er blevet yderligere  

 reduceret ved, at amtet (lovligt) har besluttet at udføre alle arbejder på  

 egne veje fra eget værk.
 Herudover må de private asfaltvirksomheder tåle, at amtet retsstridigt  

 søger at afsætte sin restkapacitet på det meget begrænsede marked, der er  

 tilbage for de private virksomheder.
 Det bemærkes, at amtets planlagte afsætning af restkapaciteten ikke kan  

 sidestilles med et lovligt salg af biprodukter, hvor værdispildssynspunktet  

 overskygger konkurrencesynspunktet, og kommunalfuldmagtens hoveregel derfor  

 fraviges.
 Det er kedeligt for både private og offentlige værker at skulle afskedige  

 medarbejdere og nedsætte produktionen, men det er uacceptabelt for de private  

 værker at skulle foretage yderligere nedskæringer, fordi et offentligt værk,  

 hvis lovlige marked falder, ønsker at opretholde sin produktionskapacitet ved  

 en afsætning i strid med kommunalfuldmagtens grænser.
Entreprenørforeningen skal anmode om hurtig indskriden fra ministeriets  

 side.
Der er stærkt behov herfor. ...« A/S Jens Villadsens Fabriker fremsendte ved brev af 30. august 1993 nogle  

 bemærkninger til sagen, herunder især til spørgsmålet om prisberegning,  

 hvorom følgende er anført:
»I 1992 startede amtet en tilstand, som i amtets brev kaldes  

 priskrigen i Sønderjylland.
Amtet overdrog alle amtsveje til Bjergskov og  

 blev i licitation billigst på statsvejene - bortset fra renoveringsarbejdet  

 på motorvejen - til priser, der var væsentligt lavere end markedspris.
12.3.93 udbød staten asfaltarbejder på hovedlandeveje i Sønderlyllands  

 Amt.
Mængden var ca. 20 ttons.
De private firmaer var billigst på  

 hovedparten.
Amtet var billigst på ca. 200 tons.
Prisniveauet var ca. 20%  

 lavere end almindelig markedspris.
Amtets priser lå ca. 3,5% højere end de  

 private.
22.4.93 udbød 5 kommuner 6.216 tons i licitation.
De private blev billigst  

 på 4.450 tons - amtet billigst på 1.765 tons.
Her var prisniveauet sænket  

 yderligere ca. 5% 18.5.93 udbød staten ca. 7.000 tons på hovdlandeveje.
De private blev  

 billigst på hele entreprisen.
Prisniveauet var på grund af handlingsforløbet  

 i de tidligere licitationer sænket yderligere.
Her var amtets pris ca. 10%  

 højere end de private.
 Amtet afgiver også priser til private entreprenører, der bruger disse som  

 pristrykkere overfor de private asfaltfirmaer.
Som det fremgår af ovenstående, har det været nødvendigt for private  

 firmaer at sænke priserne med minimum 20% for at opnå ordrer, omsætning og  

 beskæftigelse.
For de private er der ikke som ved amtet tale om  

 marginalproduktion.
Det er et spørgsmål om at udføre underskudsgivende  

 entrepriser - eller at holde stille.
 I amtets brev anvendes begreberne markedspris og normale  

 forretningsprincipper.
 Jeg finder ikke, at et forretningsprincip er normalt, hvis  

 prisfastsættelsen dækker variable omkostninger plus et »rimeligt«  

 dækningsbidrag, med mindre der i dette dækningsbidrag gives plads til dækning  

 af faste omkostninger til administration, salg, miljø, produktion, personale,  

 afskrivninger, forrentning, tab på debitorer, garantiarbejder m.m. plus  

 dertil et udbytte til virksomheden og dennes ejere.
 Da overskudsgraden i den danske asfaltbranche vel ligger i intervallet  

 5-10%, ville en generel prisreduktion på ca. 20% ikke være mulig, hvis  

 industrien skal overleve. ...
Indtjeningen er faktisk for lav til at dække fremtidige reinvesteringer i  

 nye miljøgodkendte asfaltværker. ...' Entreprenørforeningen orienterede ved brev af 2. februar 1995  

 Indenrigsministeriet om, at amtskommunens asfaltværk fortsat leverede asfalt  

 til private.
Entreprenørforeningen anmodede samtidig ministeriet om at  

 indskærpe over for Sønderjyllands Amtskommune, at amtskommunen ikke må  

 foretage levering af asfalt til private.
 Under henvisning til en artikel i dagbladet Licitationen meddelte  

 Entreprenørforeningen endvidere ved brev af 19. april 1995, at det af  

 artiklen fremgik, at Bjergskov Asfaltværk leverede 25% af sin samlede  

 produktion til private.
 Samtidig anmodede Entreprenørforeningen om, at Indenrigsministeriet som  

 tilsynsmyndighed bringer § 61 c i lov om kommunernes styrelse i anvendelse.
 På baggrund af entreprenørforeningens brev af 19. april 1995 anmodede  

 Indenrigsministeriet ved brev af 2. maj 1995 Sønderjyllands Amtsråd om dets  

 bemærkninger til Entreprenørforeningens brev og om at oplyse, hvor mange tons  

 asfalt der er produceret i 1993 og 1994, samt hvor stor en del af denne  

 produktion der er 1) anvendt til amtskommunens egne veje og til  

 hovedlandeveje i amtet, 2) solgt til andre amtskommuner og kommuner og 3)  

 solgt til private, herunder private entreprenører.
 Ministeriet anmodede endvidere om at få oplyst, hvor stor en del af  

 produktionen på Bjergskov Asfaltværk der i 1995 påtænkes afsat til private.
 Sønderjyllands Amtsråd har ved brev af 26. maj 1995 besvaret ministeriets  

 anmodning af 2. maj 1995. Amtsrådet har heri bl.a. anført, at det  

 grundlæggende er amtsrådets opfattelse, at driften af værket foregår inden  

 for vejlovgivningens og kommunalfuldmagtens rammer, hvor der afsættes en  

 mindre del af overskudskapaciteten på markedsvilkår.
 Amtsrådet har samtidig anført, at prisdannelsen er helt i overensstemmelse  

 med Indenrigsministeriets krav, idet der altid kalkuleres med et væsentligt  

 positivt dækningsbidrag.
 Som en hovedforklaring på det øgede salg til private i 1994 har amtsrådet  

 oplyst, at amtskommunens asfaltværk i 1994 har haft et samarbejde med en  

 enkelt privat entreprenør, som har aftaget ca. 7.000 tons til vejarbejder i  

 andre kommuner/amtskommuner på for begge parter fordelagtige vilkår.
 Om asfaltværkets salg af asfalt i 1993 og 1994 til andre end amtskommunen  

 har amtsrådet oplyst, at der i 1993 blev produceret i alt 57.677 tons, hvoraf  

 43.455 tons blev anvendt til amtskommunens veje, 1.765 til statens veje,  

 5.994 tons til kommuner i amtet og 6.463 tons til private, samt at i 1994 var  

 de tilsvarende tal henholdsvis 70.327, 44.434, 1.000, 7.567 og 17.326 tons.
Amtsrådet har endvidere oplyst, at den forventede asfaltproduktion i 1995  

 er på 60 - 70.000 tons, hvoraf en mindre del i lighed med tidligere år  

 forventes afsat til private - fortrinsvis entreprenører.
Hvor meget dette vil  

 udgøre, afhænger ifølge amtsrådet helt af markedsforholdene,  

 samarbejdsmulighederne, samt af, hvor meget kapaciteten der er på værket i de  

 perioder, hvor der er mulighed for salg.
Amtsrådet har endelig oplyst, at salget til kommuner og private har  

 varieret en del fra år til år, men at det næsten altid har udgjort en mindre  

 del af den samlede produktion.
Amtskommunen har dog ifølge amtsrådet i 1977  

 og 1978 solgt ikke mindre end 90.000 og 25.000 tons asfalt til et privat  

 konsortium.
 Særligt om ændring af § 10 i lov om offentlige veje:
 Der har i forbindelse med denne sag været overvejelser om ændring af  

 vejlovgivningen, som har ført til, at der blev tilvejebragt lovhjemmel til,  

 at kommuner og amtskommuner som vejbestyrelser kan udføre vejopgaver for  

 andre vejbestyrelser.
 Indenrigsministeriet meddelte således ved brev af 13. november 1992,  

 hvorved ministeriets udtalelse i denne sag blev fremsendt i kopi til  

 Trafikministeriet, samtidig Trafikministeriet, at det forudsatte, at der  

 tilvejebragtes lovhjemmel, såfremt en amtskommune skulle kunne udføre opgaver  

 for andre amtskommuner, kommuner, private, samt for staten for så vidt angår  

 opgaver på hovedlandeveje uden for den pågældende amtskommunes geografiske  

 område.
 Det fremgår endvidere af Sønderjyllands Amtsråds ovenfor refererede brev  

 af 3. februar 1993, at amtsrådet havde anmodet Amtsrådsforeningen om at rette  

 henvendelse til Trafikministeriet for at få tilvejebragt udtrykkelig hjemmel  

 i lov om offentlige veje til, at amtskommunerne kan byde på udbudte  

 vejopgaver på kommuneveje, amtsveje og hovedlandeveje også i andre  

 amtskommuner, herunder byde på opgaver til tværs af vejbestyrelsesgrænser i  

 deres helhed.
 Trafikministeriet har den 26. marts 1993 til Indenrigsministeriets  

 orientering fremsendt en kopi af et brev af 22. februar 1993 fra  

 Amtsrådsforeningen til daværende trafikminister Helge Mortensen, hvori det  

 bl.a. er anført, at det på baggrund af kommunalfuldmagtens grænser og  

 bestemmelserne i lov om offentlige veje er Amtsrådsforeningens opfattelse, at  

 der er behov for en ændring af vejlovgivningen, således at der tilvejebringes  

 hjemmel til, at amtskommunerne kan byde på udbudte vejopgaver på kommuneveje,  

 landeveje og hovedlandeveje også i naboamter, herunder byde på opgaver i ders  

 helhed på tværs af vejbestyrelsesgrænser.
 Sønderjyllands Amtsrådet har i det ovenfor citerede brev af 30. juni 1993  

 gentaget sin opfordring til at få tilvejebragt en klarere hjemmel i  

 vejlovgivningen, idet nærværende sag efter amtsrådets opfattelse klart viste,  

 at det daværende retsgrundlag skabte uklarhed om offentlige institutioners  

 muligheder for at deltage i konkurrence.
 Entreprenørforeningen har i det ovenfor citerede brev af 20. august 1993  

 derimod tilkendegivet, at der ikke var behov for en ændring af  

 vejlovgivningen til efterfølgende lovliggørelse af Sønderjyllands  

 Amtskommunes retsstridige fremfærd.
Folketinget vedtog den 3. maj 1994 et forslag til lov om ændring af lov om  

 offentlige veje (lovforslag nr.
L 203), som bl.a. indeholdt et forslag om at  

 indsætte et nyt stk. 3 i lovens § 10. Bestemmelserne fik herefter følgende  

 affattelse:
 »§ 10. Det påhviler vejbestyrelserne at holde deres  

 offentlige veje i den stand, som trafikkens art og størrelse kræver.
 Stk. 2. Vejbestyrelserne bestemmer, hvilke arbejder der skal udføres på  

 deres veje, og afholder de udgifter, der er forbundet med sikring og andre  

 forbedrende foranstaltninger, anlæg, drift og vedligeholdelse af disse veje,  

 medmindre andet er bestemt.
Stk. 3. En amtskommunal eller kommunal vejbestyrelse kan lade de arbejder,  

 der er nævnt i stk. 2, udføre ved en anden vejbestyrelses foranstaltning samt  

 afgive tilbud på arbejder, der af en anden vejbestyrelse er udbudt i  

 licitation.
Trafikministeren fastsætter nærmere regler herom.« Det følger af § 2, stk. 4, jf. stk. 2 og 3, i lov om offentlige veje, at  

 der ved vejbestyrelse forstås Vejdirektoratet, til hvem administrationen af  

 hovedlandevejene er henlagt, amtsrådene og kommunalbestyrelserne, som er  

 forvaltningsmyndighederne for henholdsvis landevejene og kommunevejene.
 Lovforslaget blev stadfæstet som lov nr. 381 af 18. maj 1994 og ændringen  

 af § 10 i lov om offentlige veje trådte i kraft den 1. december 1994, jf.  

 bekendtgørelse nr. 935 af 21. november 1994.
 I lovforslagets bemærkninger er der om baggrunden for lovforslaget bl.a.  

 anført følgende:
 »Lovforslaget er foranlediget af et ønske om at drage fordel af øget  

 konkurrence og skal ses i sammenhæng med forlængelsen pr. 1. januar 1993 af  

 de samarbejdsaftaler, der er indgået mellem staten og de amtskommunale og  

 kommunale vejbestyrelser, om drift og vedligeholdelse m.m. af det statslige  

 vejnet (hovedlandevejene).
 Ved forlængelsen af disse aftaler er det forudsat, at opgaver, som  

 amtskommuner og kommuner udfører for staten og som for en dels vedkommende  

 hidtil er blevet udført af amtskommunernes og kommunernes egne vejafdelinger,  

 fremover skal udbydes, således at både private entreprenører og andre  

 vejbestyrelser får mulighed for at byde på opgaverne på tværs af  

 aftalegrænser og vejbestyrelsesområder.
 Lovforslaget omfatter således en bestemmelse om, at vejbestyrelserne kan  

 udføre anlægs-, vedligeholdelses- og driftsopgaver inden for andre  

 vejbestyrelsers område. ...
 Forslaget om, at vejbestyrelserne kan udføre arbejder for hinanden  

 tilsigter en mere rationel udnyttelse af vejbestyrelsernes personale og  

 materiel, samt at der kan opnås billigst muligt tilbud på arbejder udbudt i  

 licitation. ...
 Efter vejlovens § 15 kan trafikministeren bestemme, at projekterings-,  

 anlægs- og vedligeholdelsesarbejder samt driftsforanstaltninger på  

 hovedlandevejene efter aftale udføres af et amtsråd eller en  

 kommunalbestyrelse for statens regning inden for amtskommunens eller  

 kommunens eget geografiske område.
 Loven indeholder ikke en tilsvarende bestemmelse om aftaler mellem de  

 amtskommunale og kommunale vejbestyrelser.
 Langt hovedparten af anlægsarbejderne på hovedlandevejene er hidtil blevet  

 udbudt ved licitation og ved forlængelsen af de aftaler, der er indgået efter  

 nævnte § 15 fra 1. januar 1993, er det forudsat, at også drifts- og  

 vedligeholdelsesarbejderne på hovedlandevejene skal udbydes i licitation.
 Samtidig er det forudsat, at der skal arbejdes med forskellige former for  

 udbud, herunder udbud på tværs af aftalegrænserne og på tværs af  

 vejbestyrelsesområderne, samt at de (amts)kommunale aftalepartnere selv skal  

 kunne byde på de udbudte arbejder.
 Efter de almindelige uskrevne regler om kommunernes og amtskommunernes  

 opgavevaretagelse kan kommunerne og amtskommunerne ikke varetage opgaver uden  

 for vedkommende kommunes eller amtskommunes område ved visse meget begrænsede  

 undtagelser, f.eks. tilknyttet følgevirksomhed.
 Forudsætningerne for de nævnte aftaler kan derfor kun realiseres, såfremt  

 der frembringes en særlig hjemmel hertil i vejloven.
 I forbindelse hermed har Amtsrådsforeningen foreslået, at der også  

 frembringes hjemmel til, at amtskommunerne og kommunerne indbyrdes kan byde  

 på arbejder udbudt i licitation på landevejene og kommunevejene.
På denne baggrund foreslås der tilvejebragt hjemmel til, at de  

 amtskommunale og kommunale vejbestyrelser kan udføre arbejder for andre  

 vejbestyrelser.
Dette vil kunne ske enten ved aftale uden forudgående udbud  

 eller ved at en (amts)kommunal vejbestyrelse byder på en anden vejbestyrelses  

 udbudte arbejder. ...
 Ved at give vejbestyrelserne mulighed for at byde på andre vejbestyrelsers  

 udbudte opgaver skabes et mere optimalt konkurrencemæssigt miljø, der sikrer,  

 at disse opgaver bliver udført billigst muligt.
 Amtskommunerne og kommunerne vil fortsat kunne lade arbejder på  

 vedkommende vejbestyrelses egne veje udføre af (amts)kommunernes egen  

 vejafdeling. ...
Det forudsættes, at de (amts)kommunale tilbud på udbudte arbejder, hvad  

 enten der er tale om egne udbudte arbejder, eller arbejder udbudt af en anden  

 vejbestyrelse, afgives efter almindelige forretningsmæssige principper.
Heri  

 ligger, at det skal være en fornuftig og økonomisk forsvarlig disposition at  

 tilbyde at udføre opgaven til den pågældende pris, at prisfastsættelsen ikke  

 må påføre private urimelig konkurrence, og at prisen ikke må blive fastsat  

 for lavt med henblik på at yde tilskud til bygherren.
 Der foreslås derfor tilvejebragt hjemmel til, at trafikministeren kan  

 udfærdige nærmere regler om de amtskommunale og kommunale vejbestyrelsers  

 tilbudsgivning og om de aftaler som vejbestyrelserne kan indgå med hinanden  

 uden licitation.
Finansministeriets udliciteringscirkulære indeholder regler om udbud og  

 udlicitering af statslige drifts- og anlægsopgaver og er bilagt  

 retningslinier for kalkulation af omkostninger ved statslige myndigheders bud  

 på egne udbudte opgaver.
For så vidt angår statslige institutioners mulighed  

 for at udføre opgaver for andre mod betaling er dette reguleret af  

 Finansministeriets regler om indtægtsdækket virksomhed.
Det vil være  

 hensigtsmæssigt, at lade de nævnte regler herunder retningslinierne for  

 kalkulation af omkostninger der er optaget som bilag til  

 udliciteringscirkulæret, danne grundlag for de regler ministeren fastsætter  

 for amtskommunernes og kommunernes tilbudsgivning på udbudte opgaver.  

 Reglerne vil bl.a. komme til at indeholde ... bestemmelser, der skal sikre,  

 at tilbud afgives på grundlag af vejbestyrelsens samledes omkostninger ved  

 udførelsen af opgaven, dvs. ikke kun de direkte omkostninger så som løn,  

 forbrug af materialer m.v. men også de indirekte omkostninger, f.eks.  

 husleje, administrative faciliteter m.v. ...« Trafikministeren har i medfør af bemyndigelsen i § 10, stk. 3, i lov om  

 offentlige veje udstedt bekendtgørelse nr. 942 af 21. november 1994 om  

 kommunale og amtskommunale vejbestyrelsers adgang til at udføre anlægs-,  

 drifts- og vedligeholdelsesarbejder på det offentlige vejnet for andre  

 vejbestyrelser, som er trådt i kraft den 1. december 1994. Bekendtgørelsens §  

 3 og § 5, stk. 1, har følgende affattelse:
 »§ 3. En vejbestyrelse skal, forinden der afgives tilbud og  

 indgås aftale om udførelse af et arbejde, der er omfattet af § 1, stk. 1,  

 foretage en kalkulation af de samlede omkostninger, der er forbundet med at  

 udføre opgaven (full-cost omkostningskalkulation). Vejbestyrelsen må ikke  

 afgive tilbud eller indgå aftale, som indebærer en vederlæggelse, der er  

 lavere end det kalkulerede beløb. ...
§ 5. En vejbestyrelses forvaltning af §§ 2-4 i denne  

 bekendtgørelse kan påklages til trafikministeren, for så vidt angår retlige  

 spørgsmål, jf. § 4 i lov om offentlige veje.« Trafikministeriet har i forbindelse med udstedelsen af ovennævnte  

 bekendtgørelse tillige udsendt vejledning nr. 201 af 21. november 1994 om  

 kommunale og amtskommunale vejbestyrelsers adgang til at udføre anlægs-,  

 drifts- og vedligeholdelsesarbejder på det offentlige vejnet for andre  

 vejbestyrelser.
Der er heri om omkostningskalkulation i medfør af  

 bekendtgørelsens § 3 og om klageregler bl.a. anført følgende:
» 1. Indledning ... Reglerne har bl.a. til formål at sikre en rimelig konkurrence mellem  

 offentlige og private tilbudsgivere. ...
5. Omkostningskalkulation Omkostningskalkulation bygger på de gennemsnitlige langsigtede  

 omkostninger og ikke på udgifterne.
Dette er begrundet i to forhold:
For det første er der forskel på omkostningerne og udgifterne i det  

 enkelte år.
Der kan derfor ikke direkte udarbejdes en kalkule for en opgave  

 ud fra de tal, der figurerer i regnskabet/budgettet.
Dette hænger bl.a.  

 sammen med det forhold, at forrentning og afskrivning ikke indgår i det  

 kommunale budget- og regnskabssystem, idet anlægsudgifterne registreres fuldt  

 ud i det regnskabsår, hvori de afholdes, samt at materialer ikke nødvendigvis  

 benyttes i det regnskabsår, hvori de en indkøbt.
For det andet er omkostningerne en beregnet og ikke en konstaterbar  

 størrelse.
Omkostningsberegningen bygger på, at man i det enkelte år opgør  

 værdien af forbruget af de produktionsfaktorer, der indgår i  

 opgaveudførelsen.
Omkostningerne skal således afspejle værdien af det forbrug  

 af produktionsfaktorer, der indgår i udførelsen af opgaven.
I omkostningskalkulen skal alle omkostninger medregnes.
Dette gælder såvel  

 direkte som indirekte omkostninger samt investeringsomkostninger.
Som investeringsomkostninger skal altså også medtages omkostninger, der  

 ikke knytter sig direkte til den udførende enhed.
Det kan være omkostninger -  

 f.eks. til lønadministration - der i budgettet er opført under  

 (amts)kommunens centralforvaltning.
Eller omkostninger der slet ikke  

 figurerer på (amts)kommunens budget - f.eks. husleje for (amts)kommunalt  

 ejede ejendomme, fremtidige udgifter til tjenestemandspension eller - for  

 selvforsikrende (amts)kommuner - omkostninger, der svarer til, hvad  

 (amts)kommunen skulle have betalt i præmier, såfremt den var forsikret.
Omkostninger, der ikke fremgår af budgettet, må indgå i  

 omkostningskalkulationen som beregnede størrelser.
En sådan beregning kan  

 f.eks. foretages på grundlag af en sammenligning med, hvad markedsprisen er  

 for lignende ydelser. ...
5.3. Investeringsomkostninger Investeringsomkostningerne omfatter omkostningerne til forrentning af  

 drifts- og anlægskapitalen (maskiner, bygninger m.v.) samt til afskrivning af  

 anlægsaktiver. ...
5.3.2. Forrentning af anlægskapital Omkostninger til forrentning af anlægskapital skal medtages i  

 omkostningskalkulen.
Beregningen kan ske efter flere forskellige metoder,  

 hvoraf den mest anvendte er, at beregningen sker på grundlag af aktivernes  

 restværdi (restværdien udregnes som anskaffelsesværdien fratrukket tidligere  

 års beregnede afskrivninger).
 Ved beregningen af omkostningerne til forrentning af anlægskapitalen skal  

 medtages alle større anlægsaktiver - uanset om disse optræder på drifts-  

 eller anlægsbudgettet. ...
 Fastsættelsen af den rentefod, der skal anvendes ved kalkulation af  

 forrentningen af aktivets værdi, skal ske ud fra det enkelte anlægsaktivs  

 karakter.
5.3.3. Afskrivning af anlægskapital Omkostninger til afskrivning af anlægskapital skal medtages i  

 omkostningskalkulen.
Beregning af afskrivninger kan ske efter forskellige  

 metoder.
Som eksempel kan peges på den lineære metode, hvor der afskrives  

 lige meget hvert år, eller saldometoden, hvor det årlige afskrivningsbeløb  

 beregnes med en fast procent af aktivets restværdi.
Afskrivningsprocentens størrelse fastlægges ud fra de enkelte aktivers  

 forventede levetid.
Levetiden skal svare til den periode, hvori anlægget  

 under hensyntagen til dets karakter og udgifterne til reparation og  

 vedligeholdelse skønnes at blive anvendt i produktionen.
Der kan arbejdes med  

 fysisk eller økonomisk levetid.
Den fysiske levetid bestemmes både af slitage og mere aktivitetsafhængige  

 faktorer som vind og vejr.
Den økonomiske levetid bestemmes af f.eks. teknisk  

 forældelse (ny teknologi, nye produktionsmetoder m.v.) Er den økonomiske  

 levetid kortere end den fysiske, skal denne bruges som udgangspunkt for  

 beregningerne. ...
 7. Klageregler ...
 Trafikministeren vil i forbindelse med en klage f.eks. kunne tage stilling  

 til, om vejbestyrelsen har foretaget en kalkulation i overensstemmelse med  

 bekendtgørelsens § 3.
 Det er efter de almindelige forvaltningsretlige regler en forudsætning  

 for, at en person, herunder en juridisk person, kan klage, at den pågældende  

 har en individuel, væsentlig interesse i at få fastslået, om den beslutning,  

 der klages over, er i overensstemmelse med bekendtgørelsens regler. ...
Trafikministeren tager stilling til, om bekendtgørelsens regler er  

 overholdt.
Hvis en vejbestyrelse ikke har medtaget de samlede omkostninger i  

 sit tilbud, tilkendegives dette over for den pågældende vejbestyrelse med  

 oplysning om, hvilke mangler eller undladelser m.v. der er ved den foretagne  

 kalkulation.
I disse tilfælde pålægger ministeren vejbestyrelsen at beregne  

 sine omkostninger i overensstemmelse med tilkendegivelsen ved fremtidige  

 kalkulationer.
Trafikministeren vil normalt ikke i forbindelse med en sådan  

 tilkendegivelse kunne pålægge vejbestyrelsen at ophæve en allerede indgået  

 aftale eller tage stilling til, om forholdet er af en sådan karakter, at  

 klageren har krav på erstatning.
Det sidste spørgsmål må afgøres af  

 domstolene efter dansk rets almindelige erstatningsregler.
Hvis en vejbestyrelse senere bevidst sidder en sådan henstilling ovehørig,  

 vil der i graverende tilfælde kunne blive tale om at anvende staffe- og  

 erstatningsreglerne i den kommunale styrelseslovgivning over for de  

 ansvarlige medlemmer af en kommunalbestyrelse eller et amtsråd. ...« Indenrigsministeriets udtalelse:
Indenrigsministeriet skal indledningsvis udtale, at det tilsyn, som  

 Indenrigsministeriet fører med amtskommunerne, er et retligt tilsyn.
Det  

 betyder, at tilsynet kun omfatter spørgsmål om, hvorvidt der er sket en  

 tilsidesættelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse (jf.  

 lovbekendtgørelse nr. 526 af 22. juni 1993 med senere ændringer).  

 Indenrigsministeriet kan således ikke tage stilling til spørgsmål om  

 hensigtsmæssigheden af amtskommunernes dispositioner, men alene til  

 spørgsmålet om dispositionernes lovlighed.
 Det skal endvidere bemærkes, at det almindelige kommunale tilsyn normalt  

 viger, hvis der er en særlig klageinstans, som kan træffe afgørelse i en  

 klagesag.
 Indenrigsministeriets udtalelse er herefter opdelt i følgende punkter:
1. Amtskommunens prisberegning ved udførelse af asfaltarbejder på  

 hovedlandeveje 2. Amtskommunens salg af asfalt til og udførelse af asfaltarbejder for  

 andre amtskommuner, kommuner og private.
 3. Annullation eller suspension af amtskommuners indgåede aftaler og salg  

 af asfalt til og udførelse af asfaltarbejder for andre amtskommuner, kommuner  

 og private.
 4. Sammenfatning.
 1. Amtskommunens prisberegning ved udførelse af asfaltarbejder på  

 hovedlandeveje.
 Vurderingen af, om amtskommunens prisberegning for udførelse af  

 asfaltarbejder for staten på hovedlandeveje og levering af asfalt til sådanne  

 arbejder, som amtskommunen udfører for staten, er lovlig, afhænger af, om  

 vurderingen vedrører prisberegninger før eller efter ikrafttrædelsen den 1.  

 december 1994 af § 10, stk. 3, i lov om offentlige veje, og de i medfør heraf  

 fastsatte regler, jf. den ovenfor citerede bekendtgørelse nr. 942 af 21.  

 november 1994.
 Med hensyn til tiden før den 1. december 1994 bemærkes, at vejlovgivningen  

 ikke indeholdt regulering af amtskommuners prisfastsættelse ved udførelse af  

 vejarbejder for staten på hovedlandeveje, hvorfor dette spørgsmål måtte  

 afgøres efter de almindelige kommunalretlige grundsætninger om amtskommuners  

 opgavevaretagelse.
 Indenrigsministeriet tilkendegav i udtalelsen af 13. november 1992 bl.a.,  

 at priserne efter ministeriets opfattelse skulle fastsættes efter almindelige  

 forretningsmæssige principper, og at der heri lå, at det skulle være en  

 fornuftig og økonomisk forsvarlig disposition at tilbyde at udføre opgaven  

 til den pågældende pris, at prisfastsættelsen ikke måtte påføre private  

 urimelig konkurrence, samt at prisen ikke måtte fastsættes lavt med henblik  

 på at yde tilskud til bygherren.
 Ministeriet anførte endvidere, at prisfastsættelsen således skulle tage  

 udgangspunkt i en opgørelse over samtlige de omkostninger, der var forbundet  

 med varetagelsen af opgaverne, og at det f.eks. ikke ville være lovligt at se  

 bort fra de indirekte omkostninger - forrentning og afskrivning - til anlæg  

 og driftsmateriel m.v. ved prisfastsættelsen.
 Der er efter Indenrigsministeriets opfattelse ikke grundlag for mere  

 præcist at angive, hvorledes amtskommunen før den 1. december 1994 skulle  

 fastsætte sine priser for udførelse af asfaltarbejder på hovedlandeveje.
 De oplysninger om amtskommunens prisberegning ved udførelse af  

 asfaltarbejder på hovedlandeveje, som amtsrådet har fremsendt til  

 ministeriet, giver efter Indenrigsministeriets opfattelse anledning til tvivl  

 om, hvorvidt amtskommunen har fastsat sine priser for udførelse af  

 asfaltarbejder på hovedlandeveje i overensstemmelse med de af  

 Indenrigsministeriet anførte principper.
 Det fremgår således af amtsrådets ovenfor citerede brev af 30. juni 1993,  

 at målsætningen med de forretningsmæssige principper, som blev anvendt på  

 daværende tidspunkt, alene var at få en rimelig forrentning af den  

 investerede kapital, og at det betød, at priserne på visse arbejder blev  

 fastsat under hensyn til markedsprisen, når blot der var et rimeligt  

 dækningsbidrag ud over de variable omkostninger.
 Amtsrådet har imidlertid ved det ovenfor refererede brev af 3. februar  

 1993 oplyst, at der gennem prisfastsættelsen er skabt et tilstrækkeligt  

 dækningsbidrag til dækning af samtlige direkte og indirekte omkostninger ved  

 asfaltværket, og at der således ikke er ydet økonomisk tilskud til staten.
Amtsrådet har endvidere ved det ligeledes ovenfor refererede brev af 26.  

 maj 1995 oplyst, at prisdannelsen er helt i overensstemmelse med  

 Indenrigsministeriets krav, og at der altid kalkuleres med et væsentligt  

 positivt dækningsbidrag.
Det er imidlertid ikke klart, om dette også vedrører  

 amtskommunens prisberegning før den 1. december 1994.
Indenrigsministeriet finder imidlertid ikke grundlag for at foretage sig  

 videre vedrørende dette spørgsmål.
Ministeriet har - uanset den ovenfor  

 nævnte tvivl om, hvorvidt amtskommunens prisfastsættelse før den 1. december  

 1994 for udførelse af asfaltarbejder på hovedlandeveje har været lovlige -  

 herved især lagt vægt på, at det nærmere indhold af det dagældende  

 regelgrundlag for amtskommuners prisberegninger efter ministeriets opfattelse  

 ikke kan angives mere præcist end det ovenfor anførte, at de pågældende  

 asfaltarbejder er udført, og at der nu er fastsat nærmere regler, som  

 regulerer amtskommunens prisfastsættelse for udførelse af asfaltarbejder for  

 bl.a. staten.
 Med hensyn til amtskommunens prisberegning ved afgivelse af tilbud efter  

 den 1. december 1994 på udførelse af asfaltarbejder på hovedlandeveje  

 bemærkes, at den er reguleret nærmere i den ovenfor citerede § 3, i  

 bekendtgørelse nr. 942 af 21. november 1994.
 Det følger heraf, at amtsrådet, forinden amtskommunen afgiver tilbud og  

 indgår aftale om udførelse af en asfaltopgave for staten på en eller flere  

 hovedlandeveje, skal foretage en såkaldt full-cost omkostningskalkulation af  

 de samlede omkostninger, der er forbundet med at udføre opgaven, og at  

 amtskommunens vederlag for udførelsen af en asfaltopgave for staten på en  

 eller flere hovedlandeveje ikke må være lavere end de således forud  

 kalkulerede omkostninger.
Det er i den ovenfor citerede vejledning nr. 201 af 21. november 1994  

 nærmere beskrevet, hvorledes en omkostningskalkulation efter bekendtgørelsens  

 § 3 skal gennemføres.
Det fremgår bl.a. heraf, at omkostningskalkulationen  

 skal bygge på de gennemsnitlige langsigtede omkostninger, at den skal  

 afspejle værdien af det forbrug af produktionsfaktorer, der indgår i  

 udførelsen af opgaven, at amtskommunen i sine omkostningskalkulationer skal  

 medregne såvel de direkte, som de indirekte omkostninger, samt  

 investeringsomkostningerne (d.v.s. omkostningerne til forrentning af drifts-  

 og anlægskapitalen (maskiner, bygninger m.v.) og til afskrivning af  

 anlægsaktiver), samt at der også skal medtages omkostninger, som ikke  

 figurerer på amtskommunens budget.
 Da der ikke fra Entreprenørforeningens side eller fra anden side er klaget  

 over, at Sønderjyllands Amtskommune ikke har overholdt de ovenfor nævnte  

 regler, og da amtskommunens forvaltning af disse regler kan påklages til  

 trafikministeren for så vidt angår retlige spørgsmål, jf. § 4 i lov om  

 offentlige veje, foretager Indenrigsministeriet sig heller ikke videre med  

 hensyn til spørgsmålet om amtskommunens prisberegninger efter den 1. december  

 1994.
2. Amtskommunens levering af asfalt til og udførelse af asfaltarbejder  

 for andre amtskommuner, kommuner og private Det fremgår af Indenrigsministeriets udtalelse af 13. november 1992, at  

 der ikke i den under Trafikministeriet hørende lovgivning på tidspunktet for  

 udtalelsens afgivelse var hjemmel til, at amtskommuner leverede asfalt til og  

 udførte asfaltarbejder for andre amtskommuner, kommuner og private.
 Da der heller ikke i øvrigt var lovhjemmel til, at amtskommuner kunne  

 indgå aftaler af den omhandlede karakter, må spørgsmålet om, hvorvidt  

 Sønderjyllands Amtskommune kunne indgå aftale om levering af asfalt til og  

 udførelse af asfaltarbejder for andre amtskommuner, kommuner og private,  

 afgøres ud fra almindelige kommunalretlige grundsætninger, jf. det nedenfor  

 anførte.
 Ved den ovenfor refererede lov nr. 381 af 18. maj 1994 er der tilvejebragt  

 lovhjemmel i § 10, stk. 3, i lov om offentlige veje til, at amtskommuner på  

 de betingelser, der fremgår af bekendtgørelse nr. 942 af 21. november 1994,  

 kan levere asfalt til og udføre asfaltarbejder m.v. for andre vejbestyrelser,  

 det vil sige Vejdirektoratet, amtsrådene og kommunalbestyrelserne.
 Sønderjyllands Amtskommunes asfaltværk vil således fra den 1. december  

 1994 med hjemmel i lov om offentlige veje kunne levere asfalt til og udføre  

 asfaltarbejder m.v. for andre amtskommuner og kommuner.
Uanset at den omhandlede ændring af lov om offentlige veje må anses at  

 være foranlediget af bl.a. nærværende sag, er der med lovændringen ikke  

 indført lovhjemmel til, at amtskommuner også kan levere asfalt til og udføre  

 asfaltarbejder for private.
Dette spørgsmål er heller ikke berørt i  

 bemærkningerne til lovforslaget, hvorved lovændringen blev gennemført.
 Spørgsmålet om lovligheden af disse aktiviteter må derfor fortsat afgøres  

 ud fra almindelige kommunalretlige grundsætninger om amtskommunernes  

 opgavevaretagelse.
 Ifølge disse grundsætninger er det som udgangspunkt ikke en amtskommunal  

 opgave at drive handel, håndværk, industri og finansiel virksomhed.
 Det følger heraf, at det ifølge de nævnte grundsætninger som udgangspunkt  

 heller ikke er en amtskommunal opgave at levere asfalt til eller udføre  

 asfaltarbejder for andre amtskommuner, kommuner og private.
 Det er dog fast antaget i de kommunale tilsynsmyndigheders praksis og i  

 den juridiske litteraur, at en kommune og en amtskommune - for at undgå  

 værdispild - lovligt kan afsætte eventuelle biprodukter fra kommunal og  

 amtskommunal virksomhed samt i et vist omfang kan udnytte overkapacitet og  

 således varetage opgaver, der normalt ikke er kommunale eller amtskommunale.
Efter de kommunale tilsynsmyndigheders praksis er det bl.a. en betingelse  

 for udnyttelse af overkapacitet, at den pågældende kommunale eller  

 amtskommunale aktivitet ikke er dimensioneret med det formål at opnå mulighed  

 for at varetage opgaver, der normalt ikke er kommunale eller amtskommunale,  

 samt at overkapaciteten af hensyn til den kommunale eller amtskommunale  

 opgave ikke afskaffes.
Ved afgørelsen af, om en kommune eller amtskommune  

 lovligt kan sælge overkapacitet, indgår det efter de kommunale  

 tilsynsmyndigheders praksis endvidere som et element i afvejningen, om  

 opgaven i øvrigt varetages på rimelig måde af private erhvervsdrivende.
Der kan i den forbindelse bl.a. henvises til Jens Garde og Jørgen  

 Mathiassen, Kommunalret, 1991, side 48 ff., Martin Basse og Oluf Jørgensen,  

 Kommunalt folkestyre, 2. udgave., 1993, side 105 ff., samt Hans  

 Gammeltoft-Hansen m.fl., Forvaltningsret, 1994, side 461 ff.
Mogens  

 Heide-Jørgensen, Den kommunale interesse, 1993, side 153 ff. forholder sig  

 kritisk til de grænser for kommuners salg af overkapacitet, der er fastsat i  

 de kommunale tilsynsmyndigheders praksis.
Også Erik Harder giver i Dansk  

 Kommunalforvaltning III, 1994, side 70 ff., udtryk for en vis skepsis i  

 forhold til de antagelser, der hidtil har været lagt til grund i den  

 overvejende del af teorien og i de kommunale tilsynsmyndigheders praksis.
Der  

 er således ikke enighed i den juridiske litteratur om, hvor langt kommuners  

 og amtskommuners adgang til at udføre opgaver for andre ud fra  

 overkapacitetssynspunkter kan udstrækkes.
 Der er efter Indenrigsministeriets opfattelse ikke grundlag for sikre  

 antagelser af, hvor langt amtskommuners adgang til på visse vilkår at sælge  

 overkapacitet og i den forbindelse at udføre opgaver for andre præcist kan  

 udstrækkes efter de alminelige kommunalretlige grundsætninger om  

 amtskommuners opgavevaretagelse.
 I Folketingets Ombudsmands udtalelse af 25. september 1987 om en  

 amtskommunes udførelse af vejafstribningsvirksomhed for andre kommuner, som  

 Sønderjyllands Amtsråd har henvist til i det ovenfor refererede brev af 3.  

 februar 1993 som begrundelse for, at Sønderlyllands Amtskommunes salg af  

 asfaltværkets overskydende kapacitet er lovligt, anføres det bl.a.:
 »I den kommunalretlige litteratur er det antaget som udgangspunkt, at  

 en kommune ikke uden lovhjemmel må tage opgaver op, som forrykker grænsen  

 mellem den offentlige sektor og den private sektor, eller som væsentligt  

 påvirker konkurrencen i den private sektor.
 Som anført af indenrigsministeriet kan kommunerne uden særlig hjemmel  

 lovligt producere ydelser til eget brug og afsætte biprodukter, også til den  

 private sektor og i konkurrence med denne sektors egne virksomheder.
 Efter det oplyste udfører Roskilde amtskommune i væsentligt omfang  

 afstribningsvirksomhed uden for amtskommunens eget vejnet, og jeg er for så  

 vidt enig med Dem i, at denne afstribningsvirksomhed, der i 1985 udgjorde  

 over halvdelen af amtskommunens samlede afstribningsvirksomhed, ikke kan  

 karakteriseres som et biprodukt.
Uanset det finder jeg ikke at have grundlag for at kritisere, at  

 indenrigsministeriet ikke har grebet ind over for amtskommunen.
Jeg henviser  

 til, at afskribningsvirksomheden alene udføres for andre offentlige  

 myndigheder, herunder navnlig kommuner, som også selv lovligt ville kunne  

 udføre deres afstribningsarbejder.« Folketingets Ombudsmand fandt således i den konkrete sag ikke, at  

 betingelserne for salg af biprodukter var opfyldt.
Han fandt imidlertid, at  

 den pågældende amtskommune på et andet grundlag måtte anses for lovligt at  

 kunne udføre den pågældende vejafstribningsvirksomhed, idet han herved lagde  

 vægt på, at denne virksomhed udelukkende udførtes for andre offentlige  

 myndigheder.
I nærværende sag om Sønderjyllands Amtskommunes asfaltværks  

 virksomhed udfører amtskommunen imidlertid også asfaltvirksomhed for private.  

 Der er derfor efter Indenrigsministeriets opfattelse ikke grundlag for at  

 undersøge, om Sønderjyllands Amtskommunes salg af asfalt og udførelse af  

 asfaltopgaver for andre amtskommuner, kommuner og private måtte være hjemlet  

 på et tilsvarende andet hjemmelsgrundlag end de kommunalretlige  

 grundsætninger om salg af biprodukter, overkapacitet og accessorisk  

 virksomhed.
 Med hensyn til Sønderjyllands Amtskommunes levering af asfalt til og  

 udførelse af asfaltarbejder for andre amtskommuner, kommuner og private frem  

 til den 1. december 1994 bemærkes, at Indenrigsministeriet i sin udtalelse af  

 13. november 1992 fandt, at Sønderjyllands Amtskommune ikke på grundlag af de  

 kommunalretlige grundsætninger om salg af overkapacitet lovligt kunne sælge  

 asfalt til og udføre asfaltarbejder for andre amtskommuner, kommuner og  

 private.
Ministeriet lagde herved bl.a. vægt på, at asfaltværkets  

 produktionskapacitet fra værkets start syntes at have været dimensioneret med  

 henblik på varetagelse af ikke-amtskommunale opgaver.
Ministeriet henviste i  

 den forbindelse til, at amtskommunen over for ministeriet havde oplyst, at  

 asfaltværket siden værkets etablering havde udnyttet, at værket ud over  

 produktionen af asfalt til eget brug også havde haft en kapacitet, der havde  

 gjort det muligt for asfaltværket - som alle andre asfaltværker - at levere  

 asfalt til offentlige og private kunder i lokalområdet.
 Ministeriet lagde endvidere vægt på amtsrådets oplysninger om, at arbejdet  

 for andre kommuner og private havde udgjort 10 - 25% af asfaltværkets  

 omsætning.
 Endelig lagde ministeriet vægt på, at de nævnte opgaver måtte antages at  

 kunne varetages på rimelig måde af private erhvervsdrivende.
Amtsrådet har som refereret ovenfor herefter meddelt ministeriet, at det  

 fortsat mener, at amtskommunens salg af asfalt og udførelse af asfaltarbejder  

 for andre amtskommuner, kommuner og private er lovligt.
Amtsrådet har i den  

 forbindelse bl.a. oplyst, at asfaltværket ved udbygningen i midten af  

 1970'erne blev dimensioneret til den forventede afsætning af vejnettet  

 indenfor en afstand på 35 km fra værket, og at værket således i årene 1977 og  

 1978 producerede over 100.000 tons asfalt pr. år til stats- og amtsveje.
 Indenrigsministeriet skal hertil bemærke, at det fremgår af de oplysninger  

 om asfaltværkets produktion og salg af asfalt, som amtsrådet har fremsendt  

 til ministeriet, at bortset fra 1977 og 1978 har amtskommunens årsproduktion  

 af asfalt siden ombygningen af asfaltværket i midten af 1970'erne i  

 gennemsnit udgjort ca. 66 % af værkets årlige kapacitet på ca. 100.000 tons  

 og af denne kapacitet har i gennemsnit kun ca. 48 % været udnyttet til  

 produktion af asfalt til amtskommunale formål, d.v.s. til amtskommunens eget  

 brug og til brug ved amtskommunens udførelse af asfaltarbejder på  

 hovedlandevejsnettet i amtet.
Amtsrådets oplysning om, at asfaltværket i 1977 og 1978 producerede over  

 100.000 tons asfalt pr. år til stats- og amtsveje, må ministeriet forstå  

 således, at oplysningen går ud på, at værket i de to år leverede over 100.000  

 tons asfalt pr. år til amtskommunale formål.
Dette er imidlertid ikke  

 korrekt, idet det fremgår af vedlagtee oversigt over asfaltværkets produktion  

 i årene 1970 - 1992 og amtsrådets ovenfor refererede brev af 26. maj 1995, at  

 der af asfaltværkets produktion i de to år blev solgt henholdsvis 100.600  

 tons og 36.870 tons asfalt til andre amtskommuner, kommuner og private,  

 herunder henholdsvis 90.000 tons og 25.000 tons asfalt til et privat  

 konsortium, ud af den samlede årsproduktion på henholdsvis 155.826 og 108.359  

 tons asfalt.
Asfaltværkets produktion i de to år til amtskommunale formål var  

 på den baggrund væsentligt mindre end værkets produktionskapacitet på cirka  

 100.000 tons asfalt og af værkets produktion blev kun henholdsvis ca. 35% og  

 ca. 66% anvendt til amtskommunale formål.
 Det bemærkes endvidere, at omfanget af amtskommunens årlig salg af asfalt  

 til andre amtskommuner, kommuner og private i hvert fald siden 1970 har  

 udgjort ca. 15% - 30% af amtskommunens årsproduktion af asfalt (bortset fra  

 årene 1975, 1977 og 1978, hvor salget udgjorde henholddsvis ca. 11%, 65% og  

 34% af årsproduktionen).
 Det fremgår af amtsrådets brev af 26. maj 1995 til Indenrigsministeriet,  

 at asfaltværket i 1993 og 1994 ud af en samlet produktion på henholddsvis  

 57.677 og 70.327 tons asfalt leverede 5.994 tons og 7.567 tons til kommuner i  

 amtet, samt 6.463 og 17.326 tons til private, således at i alt ca. 22% og ca.  

 35% af den samlede produktion i disse to år blev leveret til kommuner og  

 private.
Amtskommunen har således i hvert fald siden udbygningen af værket i midten  

 af 1970'erne kun har haft brug for at udnytte i gennemsnit lidt under  

 halvdelen af værkets kapacitet til dets primære formål - produktion af asfalt  

 til eget brug og til brug ved udførelse af asfaltarbejder på  

 hovedlandevejsnettet, samtidig med at den hvert år har solgt en væsentlig del  

 af asfaltproduktionen til andre amtskommuner, kommuner og private, Ministeriet finder på den baggrund, at de oplysninger om asfaltværkets  

 produktion og salg af asfalt, som amtsrådet har fremsendt til ministeriet,  

 bekræfter ministeriets antagelse i udtalelsen af 13. november 1992 om, at  

 asfaltværkets produktionskapacitet synes at have været dimensioneret med  

 henblik på varetagelse af ikke-amtskommunale opgaver.
Amtsrådet har derfor  

 ikke påvist, at denne antagelse er forkert.
Allerede af den grund kan  

 amtskommunen ikke lovligt på grundlag af de kommunalretlige grundsætninger om  

 amtskommuners salg af overkapacitet sælge asfalt eller udføre asfaltopgaver  

 til ikke-amtskommunale formål.
 Sønderjyllands Amtsråd har endvidere anført, at det er hensynet til så  

 billig en udførelse som muligt at vejopgaverne på amtskommunens egne  

 landeveje og på hovedlandevejene i amtet, der er baggrunden for, at  

 amtskommunen dels opretholder den nuværende produktionskapacitet på  

 asfaltværket, uanset at omfanget af amtskommunale asfaltopgaver på landeveje  

 og hovedlandeveje er faldet, dels søger den overskydende kapacitet udnyttet  

 bedst muligt ved at tilbyde at udføre asfaltarbejder for andre amtskommuner,  

 kommuner og private.
 Amtsrådet har i den forbindelse tillige henvist til, at de faste  

 omkostninger ville blive for store og udnyttelsen alt for ringe, såfremt  

 asfaltværket havde en mindre kapacitet.
 Amtsrådet har endelig henvist til, at det på grund af en ændret  

 markedssituation ville være særdeles ufordelagtigt at skille sig af med  

 asfaltværket, idet denne ændrede markedssituation har medført, at den samlede  

 kapacitet på markedet - d.v.s. antallet af asfaltværker - overalt er for  

 stor, men at det ikke har medført en egentlig priskonkurrence.
Ministeriet skal hertil bemærke, at kommuners og amtskommuners adgang til  

 at sælge overkapacitet er en modifikation til det generelle udgangspunkt om,  

 at kommunale myndigheder uden særlig lovhjemmel er afskåret fra at drive  

 handel, håndværk, industri og finansiel virksomhed, og at denne modifikation  

 alene er begrundet i hensynet til at undgå værdispild.
En overkapacitet ved  

 en amtskommunal aktivitet, som er blevet dimensioneret ved aktivitetens  

 påbegyndelse med henblik på også at varetage ikke-amtskommunale opgaver, kan  

 ikke begrunde en sådan modifikation til det generelle udgangspunkt.
Det  

 forhold, at der ved en amtskommunal aktivitet opstår en overkapacitet, som  

 det af hensyn til varetagelsen af den amtskommunale opgave ikke er nødvendigt  

 at opretholde, kan heller ikke begrunde en fravigelse fra det generelle  

 udgangspunkt.
Hertil kommer, at adgangen til at sælge en opstået  

 overkapacitet må anses for at være begrænset til tilfælde, hvor opgaven ikke  

 i øvrigt varetages på rimelig måde af private erhvervsdrivende.
Udover at værket som anført ovenfor må anses for at have være  

 dimensioneret med henblik på også at kunne varetage ikke-amtskommunale  

 opgaver, er det Indenrigsministeriets opfattelse, at det ikke kan anses for  

 påvist af amtsrådet, at værkets overkapacitet i form af produktionsanlæg og  

 personale ikke kan afskaffes af hensyn til amtskommunens varetagelse af de  

 amtskommunale asfaltopgaver.
Amtsrådet har tværtimod i det ovenfor citerede  

 brev af 30. juni 1993 oplyst, at der sker en løbende tilpasning af  

 personalenormeringen afhængig af omfang og art af opgaver, og at  

 produktionskapaciteten teknisk (kun) kan nedsættes ved at skrotte det  

 nuværende anlæg og købe et mindre.
Endelig er det ministeriets opfattelse, at de pågældende opgaver må anses  

 at kunne varetages på en rimelig måde af private erhvervsdrivende.
Efter  

 amtsrådets opfattelse har der ikke været en tilstrækkelig konkurrence blandt  

 private asfaltvirksomheder om asfaltopgaver med den virkning, at  

 asfaltpriserne har været for høje, i forhold til hvad markedssituationen har  

 begrundet.
Hensynet til at skabe større konkurrence på markedet kan  

 imidlertid efter Indenrigsministeriets opfattelse ikke i sig selv begrunde,  

 at amtskommunen driver erhvervsvirksomhed ved at sælge asfalt og udføre  

 asfaltopgaver til ikke-amtskommunale formål.
 Sønderjyllands Amtskommune kan således ikke lovligt sælge asfaltværkets  

 overkapacitet til ikke-amtskommunale formål under henvisning til, at  

 økonomiske hensyn, såsom lavere enhedsomkostninger og en ændret  

 markedssituation, taler for en større dimensionering og drift af værket, end  

 varetagelsen af de amtskommunale opgaver kan begrunde.
 De af Sønderjyllands Amtsrådet fremførte synspunkter giver således ikke  

 Indenrigsministeriet anledning til at ændre ministeriets konklusion i  

 udtalelsen af 13. november 1992 om, at det på tidspunktet for udtalelsens  

 afgivelse ikke var lovligt for Sønderjyllands Amtskommune at sælge asfalt til  

 og udføre asfaltarbejder for andre amtskommuner, kommuner og private.
 Det følger endvidere af det ovenfor anførte, at amtskommunens salg af  

 asfalt til og udførelse af asfaltopgaver for andre amtskommuner, kommuner og  

 private i 1993 og i 1994 - indtil den 1. december 1994, hvor den ovenfor  

 nævnt ændring af lov om offentlige veje trådte i kraft - heller ikke har  

 været lovlig.
 Med hensyn til amtskommunens salg af asfalt til og udførelse af  

 asfaltarbejder for private efter 1. december 1994 fremgår det af amtsrådets  

 brev af 26. maj 1995, at asfaltværket i 1993 og 1994 ud af en samlet  

 produktion på henholdsvis 57.677 og 70.327 tons asfalt solgte 6.463 og 17.326  

 tons til private, således at i alt ca. 11% og ca. 25% af den samlede  

 produktion i disse to år blev solgt til private.
 Det er Indenrigsministeriets opfattelse, at det forhold, at der ved  

 ændringen af lov om offentlige veje er tilvejebragt lovhjemmel til, at  

 amtskommunen i videre omfang end før lovændringen kan varetage asfaltopgaver,  

 ikke samtidig betyder, at amtskommunen også lovligt kan udføre  

 ikke-amtskommunale asfaltopgaver, som amtskommunen ikke lovligt kunne udføre  

 før lovændringen, fordi betingelserne herfor, som det er anført ovenfor, ikke  

 var opfyldte.
 På baggrund heraf og da forudsætningerne for udnyttelse af overkapacitet  

 ikke er til stede, jf. især det ovenfor anførte om dimensioneringen af værket  

 i forhold til amtskommunens behov, har Sønderjyllands Amtskommunes fortsatte  

 salg af asfalt til og udførelse af asfaltarbejder for andre amtskommuner,  

 kommuner og private indtil den 1. december 1994 ikke været lovlig ligesom  

 Sønderjyllands Amtskommune heller ikke efter den 1. december 1994 lovligt kan  

 eller har kunnet levere asfalt til og udføre asfaltarbejder for private ud  

 fra overkapacitetssynspunkter.
3. Annullation eller suspension af amtskommunens indgåede aftaler om salg af asfalt til og udførelse af asfaltarbejder for andre amtskommuner,  

 kommuner og private Indenrigsministeriet har i sin behandling af sagen herefter taget stilling  

 til den anmodning, som Entreprenørforeningen fremsatte ved brev af 23.  

 februar 1993, om at Indenrigsministeriet i medfør af § 61 i den kommunale  

 styrelseslov suspenderer eller annullerer Sønderjyllands Amtskommunes  

 ulovlige beslutninger.
 § 61, stk. 1, i lov om kommunernes styrelse (jf. lovbekendtgørelse nr. 526  

 af 22. juni 1993 som senest ændret ved lov nr. 380 af 14. juni 1995) har  

 følgende ordlyd:
»§ 61. Har kommunalbestyrelsen truffet en beslutning, der  

 strider mod lovgivningen, kan tilsynsmyndigheden sætte beslutningen ud af  

 kraft.
Under behandlingen af sagen kan tilsynsmyndigheden midlertidigt  

 suspendere den pågældende beslutning.
Er beslutningen bragt til udførelse,  

 kan den dog kun suspenderes eller sættes ud af kraft, hvis 1) en part over for tilsynsmyndigheden skriftligt fremsætter begæring  

 herom, 2) der ikke efter anden lovgivning er en klageinstans og 3) væsentlige hensyn, særlig til private interesser, ikke taler  

 herimod.« Det fremgår af bestemmelsen, at Indenrigsministeriet som udgangspunkt ikke  

 kan annullere eller suspendere amtkommunale beslutninger, der er ulovlige,  

 når de er bragt til udførelse, når den har fået retsvirkninger over for  

 tredjemand på en sådan måde, at den amtskommunale myndighed ikke længere har  

 rådighed over sagen.
Som det også fremgår af bestemmelsen, kan Indenrigsministeriet dog - inden  

 for meget snævre rammer - annullere eller suspendere amtskommunale  

 beslutninger, selv om disse er bragt til udførelse.
Det er imidlertid bl.a.  

 en betingelse, at anmodningen om annullation eller suspension fremsættes af  

 en part eller en repræsentant for en part i den sag, som beslutningen  

 vedrører.
Entreprenørforeningen har ved brev af 24. maj 1993 fremsendt dokumentation  

 for, at foreningen har fuldmagt til at repræsentere Ove Arkil A/S, Superfos  

 Construction A/S og A/S Jens Villadsens Fabriker over for  

 Indenrigsministeriet og andre offentlige instanser vedrørende Bjergskov  

 Asfaltværks hidtidige og eventuelle fremtidige leveringer af asfalt og  

 udførelse af asfaltarbejder.
Entreprenørforeningen har endvidere ved brev af  

 2. juli 1993 meddelt, at Ove Arkil A/S og Superfos Construction A/S den 22.  

 april 1993 deltog i en licitation om nogle asfaltarbejder for Lundtoft, Bov,  

 Rødekro, Tinglev og Aabenraa Kommuner, i hvilken Sønderjyllands Amtskommune  

 også afgav tilbud.
Indenrigsministeriet har forstået disse henvendelser fra  

 Entreprenørforeningen således, at foreningen på vegne af Ove Arkil A/S og  

 Superfos Construction A/S anmoder om, at Sønderjyllands Amtskommunes  

 beslutning om at afgive tilbud ved den nævnte licitation annulleres eller  

 suspenderes i medfør af § 61, stk. 1, i den kommunale styrelseslov.
 Der er ikke i øvrigt af en part fremsat anmodning om annullation eller  

 suspension af andre af amtskommunens ulovlige beslutninger om salg af asfalt  

 eller udførelse af asfaltarbejder.
Indenrigsministeriet skal i den anledning bemærke, at det efter ovennævnte  

 bestemmelse en betingelse for annullation eller suspension af ulovlige  

 belutninger, som er bragt til udførelse, at der ikke foreligger væsentlige  

 modhensyn til andre, navnlig til private interesser.
Ministeriet finder ikke,  

 at denne betingelse er opfyldt i sagen Sønderjyllands Amtskommunes afgivelse  

 af tilbud ved den ovennævnte licitation, idet hensynet til de kommuner, som  

 amtskommunen måtte have indgået aftale med - og som herefter har indrettet  

 sig efter amtskommunens tilbud - taler imod en sådan annullation eller  

 suspension.
Indenrigsministeriet finder herefter ikke grundlag for i medfør af § 61,  

 stk. 1, i den kommunale styrelseslov, at annullere eller suspendere  

 amtskommunens tilbud ved ovennævnte licitation.
Der er endvidere ikke  

 grundlag for annullation eller suspension af de øvrige bindende tilbud på  

 eller aftaler om salg af asfalt til eller udførelse af asfaltarbejder for  

 andre amtskommuner og kommuner, som Sønderjyllands Amtskommune har afgivet  

 eller indgået før den 1. december 1994, eller sådanne tilbud til eller  

 aftaler med privat, som amtskommunen har afgivet eller indgået frem til dags  

 dato.
 Indenrigsministeriet finder heller ikke grundlag for at begære påtale  

 efter § 61 c i den kommunale styrelseslov, således som denne anmodning er  

 indeholdt i Entreprenørforeningens brev af 19. april 1995.
4. Sammenfatning Indenrigsministeriet skal på baggrund af ovenstående sammenfattende  

 udtale, at Sønderjyllands Amtskommunes salg af asfalt til og udførelse af  

 asfaltarbejder for andre amtskommuner, kommuner og private indtil den 1.  

 december 1994 ikke har været lovlig, at Sønderjyllands Amtskommune heller ikke efter den 1. december 1994  

 lovligt kan eller har kunnet levere asfalt til og udføre asfaltarbejder for  

 private ud fra overkapacitetssynspunkter, men at der ikke er grundlag for at annullere eller suspendere de bindende  

 tilbud på eller indgåede aftaler om salg af asfalt til eller udførelse af  

 asfaltarbejder for andre amtskommuner og kommuner, som Sønderjyllands  

 Amtskommune har afgivet eller indgået før den 1. december 1994. Det samme  

 gælder sådanne tilbud til og aftaler med private, som amtskommunen har  

 afgivet og indgået frem til dags dato.
 Indenrigsministeriet skal under henvisning hertil præcisere, at  

 Sønderjyllands Amtsråd er forpligtet til at sikre, at amtskommunen  

 umiddelbart ophører med at levere asfalt til og udføre asfaltarbejder for  

 private.
 Sønderjyllands Amtsråd anmodes i den forbindelse om snarest og senest den  

 5. september 1995 at meddele Indenrigsministeriet, hvilke beslutninger det  

 har truffet for at opfylde denne forpligtelse.
 Kopi af dette brev er sendt til Entreprenørforeningen og  

 Trafikministeriet.
Med venlig hilsen Birte Weiss /Per Hansen BJERGSKOV ASFALTVÆRK Produktionen af asfalt inden for 35-km-grænsen.
Sønderjyllands Amtsråd Amtsgården Skelbækvej 2 6200 Aabenraa Sønderjyllands Amtsråd har ved brev af 5. september 1995 besvaret  

 Indenrigsministeriets anmodning af 20. juli 1995 om at meddele  

 Indenrigsministeriet, hvilke beslutninger amtsrådet har truffet for at  

 opfylde forpligtelsen til at sikre, at amtskommunen umiddelbart ophører med  

 at levere asfalt til og udføre asfaltopgaver for private.
 Amtsrådet har ved ovennævnte brev meddelt Indenrigsministeriet, at  

 amtsrådet den 4. september 1995 med baggrund i politiske overvejelser har  

 besluttet, at asfaltværket ikke indgår nye aftaler om leverancer af asfalt  

 til og udførelse af asfaltarbejder for private slutkunder.
Amtsrådet har samtidig meddelt, at amtsrådet ikke kan tilslutte sig  

 ministeriets retsopfattelse i sagen.
Amtsrådet finder det således tvivlsomt,  

 om den af ministeriet påberåbte hovedregel om forbud mod kommunal  

 erhvervsvirksomhed i sin generelle udformning er korrekt, og amtsrådet kan  

 ikke tilslutte sig de af ministeriet anførte synspunkter vedrørende salg af  

 overkapacitet.
Amtsrådet har i den forbindelse henvist til, at det fremgår af  

 ministeriets ovennævnte udtalelse, at der ikke er grundlag for sikre  

 antagelser om, hvor langt amtskommunernes adgang til på visse vilkår at sælge  

 overkapacitet og i den forbindelse at udføre opgaver for andre præcist kan  

 udstrækkes efter de almindelige kommunalretlige grundsætninger om  

 amtskommunernes opgavevaretagelse.
 Amtsrådet har endvidere bemærket, at Indenrigsministeriet ved sin  

 vurdering af, om amtskommunens salg af asfalt til private er lovlig, finder,  

 at det er uden betydning, at der ved ændringen ved lov nr. 381 af 18. maj  

 1994 af § 10 i lov om offentlige veje er tilvejebragt udtrykkelig lovhjemmel  

 til, at amtskommunen fra den 1. december 1994 kan udføre anlægs-,  

 vedligeholdelses- og driftsopgaver inden for andre vejbestyrelsers områder.
Amtsrådet har i den forbindelse anført, at asfaltværkets  

 overskudskapacitet efter amtsrådets opfattelse må vurderes på baggrund af,  

 hvor stor en andel af den samlede kapacitet der anvendes til varetagelse af  

 asfaltopgaver, som amtskommunen lovligt kan udføre, hvilket ifølge amtsrådet  

 vil sige opgaver på amtskommunens egne veje og opgaver inden for andre  

 vejbestyrelsers områder.
Amtsrådet finder derfor ikke, at det kan være  

 afgørende for vurderingen af, om amtskommunen efter 1. december 1994 lovligt  

 kan levere asfalt til og udføre asfaltopgaver for private ud fra  

 overkapacitetssynspunktet, at amtskommunen efter Indenrigsministeriets  

 opfattelse ikke før 1. december 1994 lovligt har kunnet sælge asfalt til og  

 udføre asfaltopgaver for andre amtskommuner og kommuner.
 Amtsrådet har herefter anført i sit brev, at Indenrigsministeriet  

 tilsyneladende ikke har været opmærksomt på, at leverancer til private  

 entreprenører såvel har omfattet sådanne leverancer, som amtskommunen selv  

 lovligt kunne udføre, som leverancer til private slutkunder, hvilket ifølge  

 amtsrådet vil sige rene private arbejder.
 Indenrigsministeriet skal på baggrund af amtsrådets ovenfor refererede  

 brev udtale følgende:
 Ministeriet har i sin udtalelse af 20. juli 1995 redegjort nærmere for det  

 retlige grundlag for ministeriets vurdering af lovligheden af amtskommunens  

 salg af asfalt og udførelse af asfaltopgaver til andre amtskommuner, kommuner  

 og private indtil den 1. december 1994 og til private efter den 1. december  

 1994.
Ministeriet har i den forbindelse oplyst, at spørgsmålet om lovligheden af  

 disse aktiviteter skal afgøres ud fra de almindelige kommunalretlige  

 grundsætninger om amtskommunernes opgavevaretagelse.
Ministeriets redegørelse  

 for det retlige grundlag for vurderingen af sagen støtter sig på de kommunale  

 tilsynsmyndigheders praksis og den juridiske litteratur, hvortil der er  

 henvist i ministeriets udtalelse af 20. juli 1995.
 Det forhold, at der efter ministeriets opfattelse ikke er grundlag for  

 sikre antagelser af, hvor langt amtskommuners adgang til på visse vilkår at  

 sælge overkapacitet og i den forbindelse at udføre opgaver for andre præcist  

 kan udstrækkes, indebærer ikke, som amtsrådet synes at antage, at der efter  

 de kommunalretlige grundsætninger om amtskommuners opgavevaretagelse ikke  

 gælder de betingelser for udnyttelse af overkapacitet til varetagelse af  

 ikke-amtskommunale opgaver, som Indenrigsministeriet har redegjort for i sin  

 ovennævnte udtalelse, eller at der i denne sag ikke er tilstrækkeligt  

 grundlag for at afgøre spørgsmålet om lovligheden af de pågældende  

 aktiviteter.
 Det nævnte forhold indebærer derimod, at det, når det skal afgøres, om der  

 efter de kommunalretlige grundsætninger om amtskommuners opgavevaretagelse er  

 hjemmel til en amtskommunes udnyttelse af en overkapacitet til varetagelse af  

 en ikke-amtskommunal opgave, ofte vil være nødvendigt at foretage en  

 afvejning af flere elementer i en sags omstændigheder, herunder baggrunden  

 for overkapaciteten, om mulighederne for at afskaffe den pågældende  

 overkapacitet, samt om opgaven i øvrigt varetages på rimelig måde af private  

 erhvervsdrivende.
Udgangspunktet for en sådan afvejning er som anført i ministeriets  

 udtalelse af 20. juli 1995, at kommunale myndigheder efter de nævnte  

 kommunalretlige grundsætninger er afskåret fra uden særlig lovhjemmel at  

 drive handel, håndværk, industri og finansiel virksomhed, og at der derfor  

 som udgangspunkt ikke efter de nævnte kommunalretlige grundsætninger er  

 hjemmel for en udnyttelse af en overkapacitet til varetagelse af en  

 ikke-amtskommunal opgave.
Dette betyder, at udnyttelse af overkapacitet til  

 varetagelse af en ikke-amtskommunal opgave er ulovlig, hvis det ikke kan  

 påvises, at der som en modifikation til det nævnte udgangspunkt er hjemmel  

 hertil efter de i ministeriets udtalelse af 20. juli 1995 nævnte  

 overkapacitetsbetragtninger.
Det forhold, at der ved ændringen af lov om offentlige veje er  

 tilvejebragt lovhjemmel til, at amtskommunen efter den 1. december 1994 kan  

 sælge asfalt til og udføre asfaltopgaver for andre amtskommuner og kommuner,  

 og at amtskommunen derfor i videre omfang end før lovændringen kan udnytte  

 asfaltværkets kapacitet til at varetage asfaltopgaver, indebærer ikke, at  

 asfaltværkets overkapacitet kan anvendes til at udføre de asfaltopgaver, som  

 fortsat ikke er amtskommunale.
Dette gælder, uanset at det er en mindre andel  

 af værkets kapacitet end før lovændringen, som i givet fald ville blive  

 udnyttet til varetagelse af ikke-amtskommunale opgaver. Årsagen hertil er, at  

 betingelserne for at udnytte asfaltværkets overkapacitet til at udføre  

 ikke-amtskommunale asfaltopgaver, som det er anført ovenfor, ikke er opfyldt,  

 idet asfaltværkets produktionskapacitet synes at have været dimensioneret med  

 henblik på varetagelse af ikke-amtskommunale opgaver, og idet hensynet til  

 amtskommunens varetagelse af de amtskommunale asfaltopgaver ikke  

 nødvendiggør, at værkets overkapacitet opretholdes.
Hertil kommer, at de  

 pågældende asfaltopgaver må anses at kunne varetages på en rimelig måde af  

 private erhvervsdrivende.
Amtsrådets beslutning af 4. september 1995 om ikke at indgå nye aftaler om  

 leverance af asfalt til og udførelse af asfaltarbejder for private er  

 begrænset til såkaldte private slutkunder.
Indenrigsministeriet har forstået  

 beslutningen således, at det er amtsrådets opfattelse, at  

 Indenrigsministeriets udtalelse af 20. juli 1995 indebærer, at amtskommunen  

 lovligt kan sælge asfalt til og udføre asfaltopgaver for private, når disse  

 anvender den pågældende asfalt eller asfaltopgave til at udføre opgaver, som  

 amtskommunen selv lovligt kunne have udført.
Det bemærkes hertil, at amtskommunen ikke lovligt kan eller har kunnet  

 sælge asfalt til eller udføre asfaltopgaver for private ud fra  

 overkapacitetssynspunkter.
Det er efter Indenrigsministeriets opfattelse i  

 den forbindelse uden betydning, om salg af asfalt til eller udførelse af  

 asfaltopgaver for private entreprenører sker med henblik på disses udførelse  

 af opgaver for andre vejbestyrelser, idet de hensyn, der begrunder den  

 kommunalretlige grundsætning om, at amtskommuner som udgangspunkt ikke uden  

 lovhjemmel kan drive handel, håndværk, industri eller finansiel virksomhed,  

 gør sig gældende, uanset til hvilket formål private ønsker at købe asfalt  

 eller få udført asfaltopgaver af amtskommunen.
 Det forhold, at en amtskommune lovligt selv kan varetage en opgave,  

 indebærer således ikke, at amtskommunen også kan varetage den pågældende  

 opgave som underentreprenør for en privat entreprenør og derved medvirke til  

 den private entreprenørs opfyldelse af sine kontraktmæssige forpligtelser og  

 dermed tillige den private entreprenørs eventuelle indtjening af en  

 fortjeneste ved at udføre den pågældende opgave, eller at amtskommunen derved  

 kan påtage sig en risiko for, at den private entreprenør ikke opfylder sine  

 kontraktsmæssige forpligtelser over for amtskommunen.
 Amtsrådets ovennævnte beslutning af 4. september 1995 opfylder derfor ikke  

 amtsrådets forpligtelse til at sikre, at amtskommunen ophører med at levere  

 asfalt til og udføre asfaltopgaver for private.
 Sammenfattende skal Indenrigsministeriet meddele, at det i amtsrådets  

 ovennævnte brev af 5. september 1995 anførte ikke giver ministeriet grundlag  

 for at ændre sin konklusion i udtalelsen af 20. juli 1995.
 Indenrigsministeriet skal derfor udtale, at Sønderjyllands Amtskommune  

 ikke lovligt kan sælge asfalt til eller udføre asfaltopgaver for private,  

 uanset til hvilket formål private ønsker at købe asfalt eller få udført  

 asfaltopgaver af amtskommunen.
 Indenrigsministeriet skal under henvisning hertil derfor meddele  

 amtsrådet, at det er forpligtet til at træffe beslutning om, at amtskommunen  

 umiddelbart ophører med enhver form for levering af asfalt til og udførelse  

 af asfaltarbejder for private, uanset til hvilket formål der ønskes leveret  

 asfalt eller udført asfaltarbejder.
 Sønderjyllands Amtsråd anmodes i den forbindelse om snarest og senest den  

 15. januar 1996 at meddele Indenrigsministeriet, hvilke beslutninger det har  

 truffet for at opfylde denne forpligtelse.
 Kopi af dette brev er sendt til entreprenørforeningen og medlem af  

 Folketinget Henriette Kjær.
