 Til levnedsmiddelkontrolenhederne.
 Vedrørende forsamlingshuskøkkener.
I fortsættelse af veterinærdirektoratets skrivelse, j. nr.
LK 201-3/78, af  

 30. oktober 1979 til levnedsmiddelkontrolenhederne gengives nedenfor til  

 orientering et afsnit vedrørende hygiejnekrav til forsamlingshuse fra en  

 redegørelse fra kulturministeriets forsamlingshusudvalg:  

 »Forsamlingshuse på landet«.
»Med miljøministeriets bekendtgørelse af 27. juni 1974 og med  

 veterinærdirektoratets skrivelse af 16. december 1974 (jfr. bilag) er der  

 givet retningslinjer for indretningen af forsamlingshuskøkkener.
Reglerne er  

 efter udvalgets opfattelse og efter udvalgets undersøgelsesmateriale blevet  

 praktiseret meget forskelligt rundt omkring i landet, sådan at et  

 forsamlingshus i eet veterinærdistrikt bliver pålagt store udgifter som et  

 forsamlingshus i et andet distrikt måske næsten slipper helt for.
Udvalget har derfor henvendt sig til veterinærdirektoratet for at få  

 undersøgt, om det ikke skulle være muligt at få præciseret reglerne, så der  

 ikke opstod så mange tvivlstilfælde og så forskellig anvendelse af  

 bestemmelserne.
I et brev af 26. oktober 1979 (se bilag) svarer  

 veterinærdirektoratet, at man ikke mener at det er muligt at give særlige  

 retningslinjer for indretning af forsamlingshuse.
Men derimod mener  

 veterinærdirektoratet nok, at det skulle være muligt at inddele  

 forsamlingshusene efter deres udnyttelsesgrad og tilpasse de hygiejnemæssige  

 krav hertil.
Direktoratet mener, at man principielt kan inddele husene i tre  

 grupper:
Gruppe 1 er sådanne huse, hvor der ikke foretages egentlig tilberedning af  

 mad, eller hvor private selv står for madlavningen.
Sådanne huse er efter  

 direktoratets opfattelse slet ikke omfattet reglerne om tilsyn og skal altså  

 heller ikke have sine køkkenforhold godkendt.
Gruppe 2 er sådanne huse, hvor der gennem kogekone el.l. tilberedes mad  

 for andre.
Sådanne huse er omfattet af lovens bestemmelser, og det ganske  

 uanset hvor mange gange årligt husene benyttes.
Men direktoratet mener  

 samtidig, at det må være rimeligt, om der foretages visse afvigelser fra de  

 generelle bestemmelser.
Da der ikke er tale om forskellige retter over en  

 længere periode, skulle det således ikke være nødvendigt at foretage en  

 opdeling af køkkenområdet.
Der bør selvfølgelig være køkkenborde i rustfrit  

 stål med åben underhylde, vask med varmt og koldt vand, og dobbeltvask i  

 opvaskeafsnit samt den nødvendige komfurkapacitet med emhætte.
Dertil kommer,  

 at skabene bør være store og lukkede, mens de mange små over- og underskabe  

 bør undgås.
Disse ting, som jo er selvfølgelige ved enhver blot ganske lille  

 forbedring af et forsamlingshuskøkken, kan efter veterinærdirektoratets  

 opfattelse udføres for meget rimelige omkostninger.
Endelig omfatter gruppe 3 sådanne forsamlingshuse som har  

 restaurationspræg, d.v.s. de huse hvor en fast vært sørger for alle  

 arrangementer og modtager betaling pr. kuvert eller selskab.
Sådanne huse bør  

 efter veterinærdirektoratets opfattelse behandles helt på linje med andre  

 restaurationer m.v.
Med denne præcisering af de hygiejnemæssige krav over for forskellige  

 typer af forsamlingshuse er der efter udvalgets opfattelse skabt en meget  

 ønskelig klaring omkring disse problemer, og alle forsamlingshuse skulle  

 efter denne redegørelse fra veterinærdirektoratet kunne få en rimelig aftale  

 med de lokale myndigheder om, hvilken standard deres køkkener bør have.« P.v.v.
