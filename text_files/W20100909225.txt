Sikring af tilstrækkelig tilførsel af frisk luft uden generende træk i lokaler på skole, samt krav om brug af autoriseret arbejdsmiljørådgiver til efterkommelsen Arbejdsmiljøklagenævnet har på møde den 26. januar 2010 behandlet virksomhedens klage over Arbejdstilsynets afgørelse af 28. januar 2009. Arbejdstilsynet gav påbud om, at skolen skal sikre, at undervisningslokaler og SFO lokaler har en tilstrækkelig tilførsel af frisk luft uden generende træk.
Endvidere gav Arbejdstilsynet påbud om, at skolen skulle bruge en autoriseret arbejdsmiljørådgiver til at efterkomme påbudet.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at [navn udeladt] skal sikre, at undervisningslokaler og SFO lokaler har en tilstrækkelig tilførsel af frisk luft uden generende træk.
 Nævnets afgørelse skal efterkommes senest den 9. august 2010.
 Tilbagemelding skal ske til Arbejdstilsynet senest den 16. august 2010.
 Arbejdsmiljøklagenævnet er uenig med Arbejdstilsynet i, at skolen skal bruge en autoriseret arbejdsmiljørådgiver til at efterkomme påbudet.
 Arbejdsmiljøklagenævnet finder, at klagen skal behandles, da den er rettidig i forhold til Arbejdstilsynets klagevejledning.
 Arbejdsmiljøklagenævnet fastholder således Arbejdstilsynets afgørelse af 28. januar 2009 for så vidt angår det materielle påbud om sikring af indeklima, og ophæver Arbejdstilsynets afgørelse af 28. januar 2009 for så vidt angår påbud om brug af autoriseret arbejdsmiljørådgiver.
B E G R U N D E L S E Vedrørende indeklima Arbejdsmiljøklagenævnet har ved sin afgørelse lagt vægt på, at det af målinger foretaget af [navn udeladt] fremgår, at CO2 koncentrationen i de fire undersøgte lokaler, som er faste arbejdssteder for lærere og pædagoger, blev målt til at være stigende til hhv. 2500 ppm, 1700 ppm, 1400 ppm og 1900 ppm i løbet af 1 lektion.
Samtidig steg temperaturen i lokalerne i løbet af dagen ifølge målingerne med 3-4 grader.
 Nævnet har i den forbindelse lagt vægt på, at undersøgelser viser, at koncentrationen af kuldioxid (CO2) i luften i lokaler, hvor personer er den største forureningskilde, ikke bør overstige 1000 ppm, og at luftskiftet ved en koncentration på over 2000 ppm i mere end korte perioder på en dag er utilstrækkelig.
Nævnet har desuden lagt vægt på, at Arbejdstilsynet ved deres besøg kunne konstatere, at luften i nogle lokaler forekom tung og fugtig, men at forholdene under besøget varierede en del.
Dette var årsagen til, at Arbejdstilsynet i første omgang gav skolen et § 21  undersøgelsespåbud.
 Nævnet finder på dette grundlag ikke, at undervisningslokalerne og SFO lokaler var indrettet sikkerheds- og sundhedsmæssigt fuldt forsvarligt, da der ikke i lokalerne var tilstrækkelig tilførsel af frisk luft.
 Skolen har i klagen anført, at påbudet ikke er relevant, da skolen angiver at have foretaget handlinger, der skulle bevirke, at CO2 koncentrationen ikke vil overstige 2000 ppm.
Nævnet skal hertil bemærke, at nævnet ikke finder, at det i høringssvaret anførte om, at elever til ekstraundervisning tages ud af lokalet, er tilstrækkeligt til at medføre en ændring af Arbejdstilsynets afgørelse.
Uanset om elevtallet i lokalet nedbringes til under 20, og CO2 koncentrationen dermed ikke længere vil overstige 2000 ppm i dette lokale, finder nævnet stadig, at en CO2 koncentration, som ligger over 1000 ppm i størstedelen af undervisningstimen ikke giver en tilfredsstillende luftudskiftning, og at forholdene derfor fortsat ikke er sikkerheds- og sundhedsmæssigt fuldt forsvarlige.
 Skolen har endvidere i klagen anført, at de i august 2009 planlægger at flytte den store klasse til et nyt klasselokale med mere plads, og at problemet dermed vil være løst.
 Hertil skal nævnet bemærke, at dette anses for at være en del af efterkommelsen af påbudet, og derfor ikke kan føre til en ændring af Arbejdstilsynets afgørelse af 28. januar 2009.
Vedrørende brug af autoriseret arbejdsmiljørådgiver Nævnet har ved ophævelsen af Arbejdstilsynets afgørelse om brug af autoriseret arbejdsmiljørådgiver lagt vægt på, at indeklimaet ifølge det oplyste ikke har givet anledning til klager fra de ansatte.
Nævnet finder derfor ikke, at bestemmelsen i § 15 i bekendtgørelse om brug af autoriseret arbejdsmiljørådgiver kan udløse et påbud om brug af autoriseret arbejdsmiljørådgiver.
Det fremgår bl.a. af denne bestemmelse, at der skal være tale om indeklimaproblemer, der giver anledning til klager, hvilket ikke er tilfældet i denne sag.
Vedrørende klagefrist Arbejdstilsynet har i deres afgørelse af 28. januar 2009 angivet, at klagefristen er den 13. marts 2009. Skolen har klaget den 6. marts 2009.
 Nævnet finder, at klagen skal behandles, uanset at den normale klagefrist på fire uger er overskredet.
 Nævnet lægger vægt på, at der er klaget indenfor den i Arbejdstilsynets afgørelse anførte frist, og at klager derfor har været i god tro vedrørende længden af klagefristen.
R E G L E R Ved afgørelsen har Arbejdsmiljøklagenævnet anvendt følgende regler:
Om indeklima  § 42, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007  § 34, i Arbejdstilsynets bekendtgørelse nr. 96 af 13. februar 2001 om faste arbejdssteders indretning med de ændringer, der følger af bekendtgørelse nr. 721 af 22. juni 2006 Om brug af autoriseret arbejdsmiljørådgiver  § 77a, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008  § 6, og § 15, stk. 2, i Arbejdstilsynets bekendtgørelse nr. 259 af 20. marts 2007 om brug af autoriseret arbejdsmiljørådgiver med de ændringer, der følger af bekendtgørelse nr. 1426 af 27. december 2008 om Arbejdstilsynets hjemmel til at give påbud  § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] fuldmægtig Kopi til:
Skolen Att.: De ansatte/sikkerhedsrepræsentanten Arbejdstilsynet Afgørelsens retlige grundlag kan læses på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 .....
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
 § 43. ..
Kapitel 13 Arbejdstilsynet .....
 § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2. ..
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. ..
Arbejdsministeriets bekendtgørelse nr. 96 af 13. februar 2001 om faste arbejdssteders indretning, ændret ved bekendtgørelse nr. 721 af 22. juni 2006 .....
Kapitel 8 Ventilation § 34. Hvert arbejdsrum skal have tilstrækkelig tilførsel af frisk luft uden generende træk.
 Stk. 2. Hvis der ikke på forsvarlig måde kan opnås tilstrækkelig luftfornyelse gennem vinduer, døre, ventiler og lignende til det fri, skal der indrettes en mekanisk ventilation, der giver tilstrækkelig tilførsel af frisk luft af passende temperatur og fugtighed.
 .....
Arbejdstilsynets bekendtgørelse nr. 259 af 20. marts 2007 om brug af autoriseret arbejdsmiljørådgiver, ændret ved bekendtgørelse nr. 1426 af 27. december 2008 .....
Kapitel 2 Påbud om brug af autoriserede arbejdsmiljørådgivere .....
 § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
 .....
Det kemiske område § 15. Indeklimaproblemer med dårlig luftkvalitet, herunder høj temperatur, der giver anledning til klager og umiddelbart kan konstateres, og som skyldes utilstrækkelig eller manglende ventilation ved mindst et af følgende forhold:
 Større komplicerede ventilationsanlæg, der skal sikre et tilfredsstillende indeklima og dækker mere end 4 arbejdsrum eller 300 m2, og som ikke fungerer tilfredsstillende, herunder ikke umiddelbart kan reguleres.
Anlæggene kan være udført med mekanisk drevne ventilatorer eller med vinduer eller ventiler, der styres automatisk.
  Ventilation ved manuelt oplukkelige vinduer, døre eller ventiler, der skal sikre et tilfredsstillende indeklima og dække mere end 4 arbejdsrum eller 300 m2.
  Mindre lokaler, hvor der er meget stor belastning, uanset ventilationsform.
