Beskæftigelseskravet kan opfyldes ved drift af selvstændig virksomhed i væsentligt omfang i kortere perioder af ned til en uges varighed Arbejdsmarkedets Ankenævn har behandlet Deres klage på møde den 14. august 2008.
Ankenævnet traf denne A F G Ø R E L S E Sagen hjemvises til fornyet behandling og afgørelse i Arbejdsdirektoratet, idet direktoratet skal indhente yderligere oplysninger om omfanget af Deres beskæftigelse i virksomheden i perioden fra den 15. september 2005 til den 31. maj 2006.
 Direktoratet skal på grundlag af de indhentede oplysninger tage stilling til, om De har været beskæftiget i den selvstændige virksomhed i væsentligt omfang i kortere perioder af ned til én uges varighed, som vil kunne indgå ved opgørelsen af beskæftigelseskravet, da De meldte Dem ledig den 1. august 2006.
 Ankenævnet ophæver således direktoratets afgørelse af den 18. april 2007.
B E G R U N D E L S E Vedrørende beskæftigelseskravet:
 Ankenævnet har lagt til grund:
 at Deres ret til dagpenge udløb den 1. januar 2006  at De drev virksomheden X Danmark - forhandling af IT software - som bibeskæftigelse fra den 19. januar 2004 til den 14. september 2005  at De drev virksomheden som hovedbeskæftigelse fra den 15. september 2005 til den 31. maj 2006  at De fra den 1. juni til den 31. juli 2006 havde 325 timers lønarbejde hos Y ApS  at De meldte Dem ledig den 1. august 2006.
 Ankenævnet har desuden lagt til grund:
 at omsætningen i X var på 266.250 kr. i 2005 og 182.050 kr. i 2006  at virksomhedens salgsmoms i 2004 ifølge Skats oplysninger udgjorde 24.550 kr. (4.000 i 1. kvartal, 0 i 2. kvartal, 4.000 i 3. kvartal og 15.000 i 4. kvartal)  at virksomhedens salgsmoms i 2005 udgjorde 65.412 kr. i 2005 (22.000 i 1. kvartal, 33.000 i 2. kvartal, 2.000 i 3. kvartal og 7.000 kr. i 4. kvartal)  at virksomhedens salgsmoms i 2006 udgjorde 46.663 kr., der blev angivet i 2. kvartal  at De har forklaret, at der ikke var nogen momsangivelse i 1. kvartal 2006, da momsafregningen blev omlagt fra at være kvartårlig til at være halvårlig pr. 1. januar 2006  at De ifølge Deres oplysninger på dagpengekortene brugte i alt 142 timer på bibeskæftigelsen i perioden fra den 19. januar 2004 til den 14. september 2005  at De har opgjort Deres ugentlige tidsforbrug i virksomheden i perioden fra den 2. januar til den 31. maj 2006 til mellem 32 og 42 timer  at Deres arbejdsopgaver i perioden fra den 2. januar til den 31. maj 2006 blandt andet var møder med forhandler og leverandør, klargøring af systemer til forskellige kunder, vedligeholdelsesaftaler, udarbejdelse af CD program, udarbejdelse af manual, test af håndscanner samt fakturering  at De har forklaret, at De i forbindelse med at virksomheden overgik til at være hovedbeskæftigelse overtog forhandlerens arbejdsopgave med klargøring af produkterne - hertil kom udarbejdelse af manual og CD styringsprogram for at øge produktets kvalitet og fremtræden.
 Det er blandt andet en betingelse for at kunne få dagpenge, at beskæftigelseskravet er opfyldt.
 Beskæftigelseskravet betyder, at et fuldtidsbeskæftiget medlem har haft arbejde som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste tre år, eller i en tilsvarende periode har udøvet selvstændig virksomhed i væsentligt omfang.
 Hvis medlemmet har mistet retten til dagpenge, fordi beskæftigelseskravet er udløbet, kan dagpengeretten generhverves, hvis medlemmet har haft arbejde som lønmodtager i en tid, som sammenlagt svarer til fagets fulde sædvanlige arbejdstid i mindst 26 uger inden for de sidste tre år, eller i en tilsvarende periode har udøvet selvstændig virksomhed i væsentligt omfang, det vil sige 962 timer.
 For at selvstændig virksomhed som hovedbeskæftigelse kan medregnes til beskæftigelseskravet, skal medlemmet kunne godtgøre, at virksomheden har været drevet i væsentligt omfang.
Ved væsentligt omfang forstås, at beskæftigelsen i den selvstændige virksomhed har haft et omfang, der kan sidestilles med lønarbejde i over 30 timer pr. uge.
Væsentligt omfang vurderes ud fra virksomhedens art, branche, medlemmets personlige arbejdsopgaver og arbejdstid samt virksomhedens omsætning.
I vurderingen kan indgå virksomhedens placering, åbningstid, antallet af ansatte, deres arbejdsopgaver og arbejdstid.
 Kun hele uger, hvor virksomheden har været drevet i væsentligt omfang, kan medregnes til opfyldelse af beskæftigelseskravet.
 Selvstændig virksomhed som bibeskæftigelse kan ikke medregnes til beskæftigelseskravet.
 Ankenævnet finder efter en konkret vurdering af de i sagen foreliggende oplysninger, at det ikke kan anses for godtgjort, at Deres arbejde i virksomheden set over en sammenhængende periode har haft et omfang, så De kan anses for at have optjent de timer, som De manglede til generhvervelse af beskæftigelseskravet, da De meldte Dem ledig den 1. august 2006.
 Ankenævnet har herved lagt vægt på virksomhedens omsætning ved forhandling af licenser til IT software sammenholdt med det oplyste om arten og omfanget af Deres arbejdsopgaver i virksomheden.
 Ankenævnet har endvidere lagt vægt på, at uanset at der har været tale om en vis omsætningsfremgang i forhold til perioden, hvor virksomheden var Deres bibeskæftigelse, så er de indtægtsgivende aktiviteter i virksomheden ikke forøget i et sådant omfang, at det kan anses for godtgjort, at Deres beskæftigelse i virksomheden i en sammenhængende periode har haft et sådant omfang, at det kan sidestilles med lønarbejde i over 30 timer om ugen.
 Ankenævnet har samtidig lagt vægt på, at De ifølge Deres egne oplysninger på dagpengekortene brugte 142 timer, det vil sige i gennemsnit mindre end to timer om ugen, på virksomheden, da denne var bibeskæftigelse for Dem i perioden fra den 19. januar 2004 til den 14. september 2005.
 Det er indgået i ankenævnets overvejelser, at De i forbindelse med overgangen til hovedbeskæftigelse overtog opgaven med klargøring af systemet fra forhandleren, og at De endvidere udarbejdede manual og CD menustyringsprogram samt testede en håndscanner, men ankenævnet finder ikke, at disse forhold i sig selv er tilstrækkelige til, at Deres beskæftigelse i virksomheden kan sidestilles med lønarbejde i over 30 timer pr. uge.
 Ankenævnet har i den forbindelse lagt vægt på, at arbejdet med at udarbejde manual og CD menustyringsprogram samt at teste håndscanner må anses for at være ikke-indtægtsgivende arbejdsfunktioner, som ikke har afspejlet sig i virksomhedens indtjening.
 Det bemærkes i den forbindelse, at det det er ankenævnets opfattelse, at ikke-indtægstgivende arbejdsfunktioner kun vil kunne medregnes til opfyldelse af beskæftigelseskravet, hvis de står i et rimeligt forhold til de indtægtsgivende arbejdsfunktioner.
 Ankenævnet finder imidlertid ikke, at det på det foreliggende grundlag kan afvises, at Deres beskæftigelse i den selvstændige virksomhed har haft en karakter og et omfang, således at De vil kunne opfylde væsentlighedskravet i kortere perioder af ned til én uges varighed, og at disse perioder samlet set vil kunne svare til de timer, som De mangler for at have generhvervet dagpengeretten, da De meldte Dem ledig den 1. august 2006.
 Direktoratet skal derfor indhente yderligere oplysninger om omfanget af Deres beskæftigelse i virksomheden i perioden fra den 15. september 2005 til den 31. maj 2006 og på baggrund heraf træffe ny afgørelse om, hvorvidt De kan anses for at opfylde beskæftigelseskravet.
 De vil fra direktoratet modtage en ny afgørelse, der vil kunne indbringes for ankenævnet.
 Vedrørende a-kassens vejledning:
De har anført i klagen, at De medio september 2005, hvor De skulle beslutte om De ville fortsætte virksomheden uden ret til dagpenge eller lukke virksomheden og fortsætte på dagpenge, ikke vidste, at De ville miste retten til efterløn, når De fyldte 60 år.
Hvis De havde kendt konsekvenserne, så havde De formentlig valgt at lukke virksomheden og fortsætte på dagpenge, indtil De fyldte 60 år.
Hertil bemærker ankenævnet, at det fremgik af a-kassens brev af 16. august 2005, at Deres ret til dagpenge ophørte, den dag De fyldte 60 år.
Det fremgik endvidere, at De havde mulighed for at søge efterløn, og at a-kassen skulle have modtaget ansøgningen om efterløn inden dagpengeretten udløb, fordi De skulle overgå til efterløn senest på den sidste dag med ret til ydelser.
 Det er på denne baggrund ankenævnets opfattelse, at De inden at virksomheden overgik til at være hovedbeskæftigelse for Dem den 15. september 2005, havde fået den fornødne vejledning om, at det var en betingelse for, at De kunne overgå til efterløn, at De havde søgt om efterløn inden dagpengeretten udløb, når De fyldte 60 år.
R E G L E R Ankenævnet henviser til:
 § 53, stk. 6, pkt., a) og stk. 8, § 55, stk. 3 samt § 65, stk. 1 og stk. 5 i lov om arbejdsløshedsforsikring m.v., jf. lovbekendtgørelse nr. 874 af 11. september 2005  § 7, stk. 1, stk. 2, stk. 8 og stk. 9 i Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed  § 1, § 2, § 18 samt § 22, stk. 1 og stk. 2 i Arbejdsdirektoratets bekendtgørelse nr. 481 af 10. juni 2003 om en a-kasses pligt til at vejlede m.v.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet samt de yderligere oplysninger, som ankenævnet har indhentet fra a-kassen.
 Det drejer sig om kopi af a-kassens afgørelse af 19. januar 2004, blanket AR 259 med supplerende oplysninger om drift af selvstændig virksomhed, skema om drift af selvstændig virksomhed som bibeskæftigelse og dagpengeoversigter med oplysninger om tidsforbruget i bibeskæftigelse.
 De fik med brev af 28. maj 2008 kopi af de indhentede oplysninger.
 Regler:
 Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
Ret til dagpenge og aktiveringsydelse § 53. Ret til dagpenge opnås efter 1 års medlemskab af en anerkendt arbejdsløshedskasse.
Stk. 2. Retten til at opnå dagpenge i de i § 55, stk. 1 og 3, nævnte perioder er endvidere betinget af, a) at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, b) at et deltidsforsikret medlem, jf. kapitel 11, har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 34 uger inden for de sidste 3 år.
 Stk. 3. .........
 Stk. 4. .........
 Stk. 5. .........
Stk. 6. For et medlem, hvis ret til dagpenge er bortfaldet som følge af, at perioderne efter § 55, stk. 1 og 3, er udløbet, er generhvervelsen af retten til dagpenge betinget af, a) at et fuldtidsforsikret medlem har haft arbejde som lønmodtager i en tid, som sammenlagt svarer til fagets fulde sædvanlige arbejdstid i mindst 26 uger inden for de sidste 3 år, eller i en tilsvarende periode har udøvet selvstændig virksomhed i væsentligt omfang, b) at et deltidsforsikret medlem har haft arbejde som lønmodtager i en tid, som sammenlagt svarer til fagets fulde sædvanlige arbejdstid i mindst 17 uger inden for de sidste 3 år.
 Stk. 7. De i stk. 2 og 6 angivne perioder, inden for hvilke beskæftigelseskravet skal være opfyldt, forlænges med sammenlagt op til 2 år, hvis der forekommer følgende forhold:
1) Perioder med sygdom eller uarbejdsdygtighed af mere end 4 ugers varighed, 2) perioder med støtte til pasning af handicappet barn efter lov om social service eller alvorligt sygt barn efter lov om dagpenge ved sygdom eller fødsel, 3) perioder med støtte til pasning af nærtstående, der ønsker at dø i eget hjem, efter lov om social service, 4) perioder, hvor et beskæftiget medlem får udbetalt ydelser under uddannelse efter regler fastsat af direktøren for Arbejdsdirektoratet, 5) perioder med fravær på grund af barsel eller adoption efter lov om ligebehandling af mænd og kvinder med hensyn til beskæftigelse og barselorlov m.v., eller 6) perioder med orlov efter lov om børnepasningsorlov.
 Stk. 8. Direktøren for Arbejdsdirektoratet kan efter forhandling med Beskæftigelsesrådet fastsætte nærmere regler om anvendelsen af stk. 2-4, 6 og 7, herunder regler om, at timer, for hvilke der er udbetalt løn, kan indgå i beregningen af beskæftigelseskravet.
 § 55. Et medlem, der har erhvervet ret til dagpenge, jf. §§ 53 og 54, kan modtage dagpenge efter §§ 51 og 52a, jf. §§ 47 og 70, i sammenlagt 4 år inden for en periode på 6 år, jf. dog stk. 3. Der erhverves ret til påbegyndelse af en ny periode, hvis medlemmet dokumenterer på ny at have haft beskæftigelse i det omfang, der er nævnt i § 53, stk. 2 eller 6.
 Stk. 2. .........
Stk. 3. Et medlem, der er fyldt 60 år, kan højst få dagpenge i 30 måneder.
Der erhverves ret til påbegyndelse af en ny periode, hvis medlemmet dokumenterer på ny at have haft beskæftigelse i det omfang, der er nævnt i § 53, stk. 2 eller 6.
 Stk. 4. .........
 Stk. 5. .........
 Stk. 6. .........
 Stk. 7. .........
 Stk. 8. .........
 § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. ..........
 Stk. 3. .........
 Stk. 4. .........
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
 Stk. 6. .........
 Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed:
Beskæftigelseskravet § 7. Selvstændig virksomhed som hovedbeskæftigelse kan medregnes til opfyldelse af beskæftigelseskravet, hvis medlemmet godtgør, at virksomheden har været drevet i væsentligt omfang, jf. lovens § 53, stk. 2, litra a og stk. 6, litra a.
Stk. 2. Ved væsentligt omfang forstås, at beskæftigelsen i den selvstændige virksomhed til enhver tid har haft et omfang, der kan sidestilles med lønarbejde i over 30 timer pr. uge.
Væsentligt omfang vurderes ud fra virksomhedens art, branche, medlemmets personlige arbejdsopgaver og arbejdstid samt virksomhedens omsætning.
I vurderingen kan også indgå virksomhedens placering, åbningstid, antallet af ansatte, deres arbejdsopgaver og arbejdstid.
 Stk. 3. .........
 Stk. 4. .........
 Stk. 5. Det er en forudsætning for anvendelsen af stk. 1-3, at overskud eller underskud fra virksomheden oplyses til skattevæsenet, og at virksomheden har anmeldt lovpligtige momsangivelser.
 Stk. 6. .........
 Stk. 7. .........
 Stk. 8. Kun hele uger, hvor virksomheden har været drevet i væsentligt omfang, kan medregnes til opgørelse af beskæftigelseskravet.
 Stk. 9. Selvstændig virksomhed som bibeskæftigelse kan ikke medregnes til opfyldelse af beskæftigelseskravet.
 Arbejdsdirektoratets bekendtgørelse nr. 481 af 10. juni 2003 om en a-kasses pligt til at vejlede m.v.:
Generelle pligter § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
 § 2. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Stk. 2. Vejledningen kan under hensyntagen til et medlems behov gives skriftligt eller ved en personlig samtale.
Konkret vejledningspligt Bibeskæftigelse ved selvstændig virksomhed § 18. Når et ledigt medlem oplyser, at medlemmet udøver selvstændig virksomhed som bibeskæftigelse, skal a-kassen vejlede om den særlige rådighedsforpligtelse, reglerne om fradrag i dagpengene og om den begrænsede periode med ret til dagpenge.
 Stk. 2. A-kassen skal i god tid, før den begrænsede periode med ret til dagpenge udløber, informere medlemmet herom.
60-årige - begrænset dagpengeret og efterløn § 22. A-kassen skal senest 3 måneder før, et ledigt medlem fylder 60 år, vejlede om, at der er en begrænset ret til ydelser efter det fyldte 60. år, og at det er en betingelse for overgang til efterløn, at der søges skriftlig, inden retten til ydelser udløber.
 Stk. 2. A-kassen skal senest 3 måneder før, retten til ydelser udløber, vejlede medlemmet om, hvordan medlemmet kan få retten til ydelser igen.
 Stk. 3. .........
