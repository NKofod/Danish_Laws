Ankestyrelsens principafgørelse P-15-87 om efterbetaling af pensionstilgodehavende - pension Resume:
En mandlig pensionist betalte efter aftale med kommunen et fast må nedligt beløb, der blev trukket af hans pension.
Gælden skyldtes for meget modtaget pension.
Hustruen fik efterfølgende tilkendt pension, og det blev i forbindelse hermed opgjort, at hun havde et tilgodehavende pensionsbeløb.
I den måned, hvor hustruens tilgodehavende blev udbetalt, tilbageholdt kommunen mandens fulde pension til dækning af hans gæld.
Kommunen henviste til, at ægteparret i den pågældende måned måtte være i stand til at betale et ekstraordinært afdrag.
 Ankestyrelsen fandt at den omstændighed, at hustruen fik efterbetaltet pensionstilgodehavende, ikke kunne medføre en forøgelse af ægte fællens tilbagebetaling udover det aftalte afdrag.
 Love:
Lov om social pension - lovbekendtgørelse nr. 612 af 24. juni 1996 - § 47, stk. 2 Sagsfremstilling:
En gift kvinde K fik med virkning fra 1. maj 1985 tilkendt førtidspension.
Det blev i den forbindelse opgjort, at hun havde et tilgodehavende pensionsbeløb på 4.284 kr.
K's mand, M havde samtidig en gæld til social- og sundhedsforvaltningen.
Gælden, der var opstået som følge af for meget udbetalt pension i tiden 1. oktober 1981 til 31. januar 1983, udgjorde pr. 31. januar 1986 20.562 kr.
Det var truffet aftale om tilbagebetaling med 300 kr. pr. måned, der blev fratrukket i hans pension.
 Ægteparret havde hverken formue eller indtægt udover pensionen.
Social- og sundhedsforvaltningen tilbageholdt i den måned, hvor K modtog sit pensionstilgodehavende M's fulde pension til delvis nedbringelse af gælden.
Forvaltningen begrundede sin afgørelse med henvisning til, at ægtefællernes økonomiske forhold på tidspunktet for udbetaling af den henstående pension skønnedes at berettige til et ekstraordinært afdrag for denne måned.
 Sagen blev anket af K, der ikke kunne se rimeligheden i, at et beløb som hun eventuelt kunne købe lidt tøj for skulle tages fra dem, når der var en fast aftale om at trække 300 kr. pr. måned i M's pension.
 Lovgrundlag: Lov om social pension § 47, stk. 1.
 Afgørelse:
 Ankestyrelsen har ved sin afgørelse lagt til grund, at der ved fastsættelsen af afdragets størrelse på 300 kr. månedlig er taget hensyn til M's mulighed for at afholde udgifterne til sin egen forsørgelse.
 Ankestyrelsen finder herefter ikke at den omstændighed, at K får efterbetalt et pensionsbeløb på 4.284 kr. kan medføre en forhøjelse af det afdrag social- og sundhedsforvaltningen har aftalt med M.
 Nedbringelse af gælden kan derfor kun ske med 300 kr. i den pågældende måned således, at resten af M's pension skal udbetales til ham.
 Ankestyrelsen ændrer således social- og sundhedsforvaltningens afgørelse.
