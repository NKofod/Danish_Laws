Fremsat den 5. marts 2021 af Peter Juel-Jensen (V), Erling Bonnesen (V), Thomas Danielsen (V), Kristian Jensen (V), Anni Matthiesen (V), Maja Torp (V) og Anne Honoré Østergaard (V) Forslag til folketingsbeslutning om nedsættelse af et genstartsteam for landdistrikter Folketinget pålægger regeringen inden den 1. maj 2021 at nedsætte et genstartsteam for landdistrikterne, der skal udarbejde anbefalinger til en ny langsigtet vækstplan for landdistrikterne, som skal understøtte vækst, udvikling og bosætning i hele landet.
Bemærkninger til forslaget Baggrund for forslaget Nogle af Venstres kerneområder har altid været en sund økonomi og et markant fokus på at sikre sammenhæng og balance i det fællesskab, som det danske samfund udgør.
Det kan kun lade sig gøre, hvis vi sørger for, at vi har alle områder af Danmark med i væksten og udviklingen.
Derfor er det afgørende, at vi også har fokus på at sikre gode vilkår for både byer, landdistrikter og øer.
Det handler om at sikre et Danmark i bedre balance.
I Venstres øjne betyder det, at der skal være gode muligheder for at bo, arbejde og uddanne sig, uanset hvor i landet man ønsker at opholde sig.
Venstre har tidligere været med til at sikre god mobilitet på tværs af landet, så man hurtigt og let kan komme fra A til B, lige meget hvor man er i Danmark.
Vi har ligeledes stået i spidsen for arbejdet med at få udflyttet statslige arbejdspladser, så man i langt højere grad kan arbejde i en statslig styrelse eller andre offentlige organisationer uden for hovedstaden.
Venstre arbejder fortsat benhårdt på at skabe de bedste rammer for udvikling i hele Danmark.
Det hænger naturligvis sammen med gode vilkår for de virksomheder, der er placeret i landdistrikterne, og som hver dag er med til at skabe arbejdspladser, vækst og udvikling i alle dele af landet.
Regeringens regional- og landdistriktspolitiske redegørelse 2020 (folketingsåret 2020-21, redegørelse nr.
R 7) viser, at landdistrikterne og de mindre bysamfund halter efter i forhold til den generelle udvikling i resten af landet og derfor også har et stort udviklingspotentiale.
Genstartsteam for landdistrikterne Venstre foreslår, at der nedsættes et genstartsteam for at understøtte udviklingen i landdistrikterne.
Genstartsteamet skal udforme anbefalinger til en langsigtet vækstplan for landdistrikterne og de små øer, som skal sikre vækst, udvikling og bosættelse i hele landet.
 Medlemmerne af genstartsteamet skal bestå af repræsentanter for relevante forsknings- og videninstitutioner og lokalt forankrede virksomheder og organisationer.
Økonomi I Venstre har vi i vores finanslovsprioriteter for 2021, »Vækst i en grøn omstilling  med mennesket i centrum«, peget på en række finansieringsforslag, der samlet finansierer vores prioriteter  herunder oprettelsen af et genstartsteam for landdistrikter.
Skriftlig fremsættelse Peter Juel-Jensen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af et genstartsteam for landdistrikter.
(Beslutningsforslag nr.
B 213) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
