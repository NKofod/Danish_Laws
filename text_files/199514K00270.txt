Nr BTL 270 Betænkning over Forslag til lov om ændring af lov om Dansk Internationalt  

 Skibsregister og lov om skibsregistrering (Cabotage og bareboatregistrering)  

  

 Nr L 270 1995-96, 1. samling Afgivet af Erhvervsudvalget Afgivet: 19960523 Udvalget har behandlet lovforslaget i nogle møder og har herunder stillet  

 spørgsmål til erhvervsministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Restaurations- og Bryggeriarbejder Forbundet.
 Der er af erhvervsministeren og et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Fremskridtspartiets og  

 Centrum-Demokraternes medlemmer af udvalget) lovforslaget til  

vedtagelse med de af erhvervsministeren stillede ændringsforslag.
 Et mindretal (Socialistisk Folkepartis medlem af udvalget)  

 indstiller lovforslaget til vedtagelse med de af erhvervsministeren og  

 mindretallet stillede ændringsforslag, men vil ved 3. behandling stemme imod  

 lovforslaget, hvis de af mindretallet stillede ændringsforslag ikke vedtages.
Mindretallet bemærker, at Socialistisk Folkeparti under 1. behandling af  

 lovforslaget tilkendegav at være imod lovforslaget, fordi det indeholdt både  

 bareboatregistrering og cabotage, fordi der i cabotagedelen var indeholdt  

 muligheden for, at skibe i nærtrafikken kunne blive indskrevet i Dansk  

 Internationalt Skibsregister (DIS), som Socialistisk Folkeparti altid har  

 været modstander af.
En sådan ordning giver nemlig rederne en  

 konkurrencefordel, fordi de derved sparer en tredjedel af lønningerne til  

 søfolkene, der bliver fritaget fra skat, og således er det rederne, der får  

 skatten og ikke staten.
 Cabotagereglerne og indskrivningen i DIS betyder, at staten mister endnu  

 flere skatteindtægter fra søfolkene.
Socialistisk Folkepartis modstand imod DIS hænger bl.a. sammen med, at ILO  

 har kritiseret Danmark for omgåelse af internationale regler ved at indgå  

 overenskomster med udenlandske søfartsorganisationer til hyrer og aftaler,  

 der ligger langt under de danske overenskomster.
Derfor foreslås ophævelse af  

 DIS-lovens § 10, stk. 2 og 3.
Socialistisk Folkeparti vil stemme for lovforslaget, hvis Socialistisk  

 Folkepartis ændringsforslag vedtages.
Det vil bl.a. betyde, at de danske  

 søfartsorganisationer skal forhandle og endeligt godkende aftaler mellem  

 danske redere og udenlandske søfartsorganisationer.
Socialistisk Folkeparti kan støtte lovforslaget om bareboatregistreringen,  

 fordi det vil give rederne og ikke mindst coasterrederne mulighed for større  

 fleksibilitet med hensyn til at få flere skibe under dansk flag og derved  

 også flere danske søfolk ombord i den danske handelsflåde.
Dette synspunkt  

 har partiet også gjort kraftigt opmærksom på under de to  

 forespørgselsdebatter, partiet har taget initiativ til i Folketinget, med  

 titlen »Hvad agter regeringen at gøre for at bevare Danmark som  

 søfartsnation med danske søfolk ombord«.
 Lovforslagets bestemmelser om bareboatregistrering betyder, at rederne får  

 mulighed for at leje udenlandske skibe uden besætning, og for Socialistisk  

 Folkeparti er det underordnet, om et skib er ejet eller lejet, når bare  

 danske forskrifter om sikkerhed til søs overholdes.
Derimod er Socialistisk Folkeparti betænkelig ved, at danske skibe  

 bareboatchartres til udlandet, da det kan frygtes, at netop skibe, der ikke  

 kan leve op til de nationale regler, vil få andet flag.
Især  

 bekvemmelighedsflag bruges netop til denne trafik med gamle plimsollere.
 Socialistisk Folkeparti foreslår, at der hvert år foretages en opgørelse  

 af, hvor mange danske søfolk, der har fået hyre på baggrund af  

 bareboatchartringen, netop fordi Socialistisk Folkeparti ser denne del af  

 lovforslaget i sammenhæng med at bevare Danmark som en søfartsnation med  

 danske søfolk ombord i skibene.
 Socialistisk Folkeparti forventer, at Socialdemokratiet støtter de af  

 mindretallet stillede ændringsforslag, eftersom de følger de samme  

 kritikpunkter, som i sin tid blev fremført imod DIS-loven.
Et andet mindretal (Enhedslistens medlem af udvalget) indstiller  

 lovforslaget til vedtagelse med det af mindretallet under nr. 1  

 stillede ændringsforslag, men vil ved 3. behandling stemme imod lovforslaget,  

 hvis ændringsforslag nr. 1 ikke vedtages.
Enhedslisten er som nævnt under 1.  

 behandling imod dette lovforslag, men vil stemme for lovforslaget, hvis  

 ændringsforslag nr. 1 vedtages, da denne ændring af lovens § 10 vil løse et  

 stort problem for de ansatte og sikre, at Danmark efterkommer ILO's gentagne  

 kritik af Danmark på dette punkt.
Ændringsforslag Til § 1Af et mindretal (SF), tiltrådt af et mindretal (EL):
 1) Efter nr. 1 indsættes som nyt nummer:
 »01. § 10, stk. 2 og 3, ophæves, og i stedet  

 indsættes som stk. 2:
»Stk. 2. Kollektive overenskomster som nævnt i stk. 1, der er  

 indgået af udenlandske faglige organisationer, skal for at være gyldige  

 forhandles og godkendes af de berørte danske søfartsorganisationer.« Stk. 4 bliver herefter stk. 3.' Af et mindretal (SF):
 2) Det under nr. 2 foreslåede § 11 c, stk. 5,  

 affattes således:
»Stk. 5. Erhvervsministeren fastsætter efter høring af  

 Skibstilsynsrådet regler om, hvilke nationalitetsflag danske skibe, der  

 bareboatbefragtes til ikke-danske ejere, kan føre.
Der fastsættes herunder  

 endvidere regler om, at der som en betingelse for, at danske skibe i denne  

 sammenhæng kan føre fremmed flag, skal gælde mindst de samme myndighedskrav  

 om sikkerhed m.v., som gælder for skibe under dansk nationalitetsflag.« 3) I den under nr. 2 foreslåede § 11 e ændres  

 », 7 og 10« til: »og 7«.
 4) I nr. 2 indsættes efter den foreslåede § 11 f som  

 ny paragraf:
»§ 11 g.
Erhvervsministeren giver hvert år inden udgangen af  

 maj måned Folketinget underretning om, hvor mange danske søfolk der er  

 forhyrede på bareboatregistrerede skibe.« Til § 2Af erhvervsministeren, tiltrådt af udvalget:
 5) I det under nr. 1 foreslåede § 30 b, stk. 2, 1.  

 pkt., ændres »godkendt« til: »anerkendt«.
 6) I det under nr. 1 foreslåede § 30 c, stk. 4, 1.  

 pkt., indsættes før »selskab«: »fremmed«.
 Af et mindretal (SF):
 7) Det under nr. 1 foreslåede § 30 c, stk. 5,  

 affattes således:
»Stk. 5. Erhvervsministeren fastsætter efter høring af  

 Skibstilsynsrådet regler om, hvilke nationalitetsflag danske skibe, der  

 bareboatbefragtes til ikke-danske ejere, kan føre.
Der fastsættes herunder  

 regler om, at der som en betingelse for, at danske skibe i denne sammenhæng  

 kan føre fremmed flag, skal gælde mindst de samme myndighedskrav om sikkerhed  

 m.v., som gælder for skibe under dansk nationalitetsflag.« Bemærkninger Til nr. 1 § 10 foreslås udformet på en sådan måde, at der sikres samme  

 vilkår for søfolk på skibe, uanset om det fører dansk eller udenlandsk flag,  

 når de sidstnævnte er bareboatregistrerede.
 Til nr. 2 og 7 Det sikres ved bestemmelserne, at man ikke ved  

 bareboatregistrering kan unddrage sig de krav, som i forvejen stilles til  

 danske skibe, herunder krav om sikkerhed.
 Til nr. 3 Bestemmelsen ændres som en konsekvens af den foreslåede ændring  

 i § 10.
 Til nr. 4 For at give Folketinget et billede af, hvilken virkning  

 bareboatregistreringen har for beskæftigelsen af danske søfolk med henblik på  

 en eventuel revision af loven, foreslås det, at erhvervsministeren hvert år  

 inden afslutningen af folketingsåret i maj måned, meddeler Tinget, hvor mange  

 danske søfolk, der er beskæftiget i bareboatregistrerede skibe.
 Til nr. 5 og 6 Formålet med ændringerne er alene at skabe parallellitet i  

 formuleringen af § 1, der vedrører ændringerne til lov om Dansk  

 Internationalt Skibsregister og § 2, der vedrører ændringerne til  

 Skibsregistreringsloven.
Lissa Mathiasen (S) fmd.
Ole Vagn Christensen (S) Sonja Mikkelsen (S)  

 Hardy Hansen (S) Jacob Buksti (S) Kjeld Rahbæk Møller (SF) Bjørn Elmquist  

 (RV) Frank Aaen (EL) Sonja Albrink (CD) Svend Erik Hovmand (V) Svend  

 Heiselberg (V) Pia Larsen (V) Erik Larsen (V) Kai Dige Bach (KF) nfmd.  

Pernille Sams (KF) Flemming Hansen (KF) Kirsten Jacobsen (FP) Dansk  

 Folkeparti havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af erhvervsministeren og et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Fremskridtspartiets og  

 Centrum-Demokraternes medlemmer af udvalget) lovforslaget til  

vedtagelse med de af erhvervsministeren stillede ændringsforslag.
Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse.
Mindretallet vil  

 stemme hverken for eller imod de af erhvervsministeren stillede  

 ændringsforslag, men vil stemme for det af mindretallet stillede  

 ændringsforslag.
 ÆndringsforslagAf erhvervsministeren, tiltrådt af et flertal  

 (udvalget med undtagelse af SF og EL):
 Til § 1 1) Den under nr. 1 foreslåede affattelse af § 4,  

 stk. 1, affattes således:
»Skibe, der er registreret i Dansk Internationalt Skibsregister, må  

 ikke transportere passagerer mellem danske havne.« 2) I den under nr. 1 foreslåede affattelse af § 4, stk.  

 2, 1. pkt., ændres »som nævnt i stk. 1 må endvidere« til:  

 », der er registreret i Dansk Internationalt Skibsregister, må«.
 Af et mindretal (SF) tiltrådt af et mindretal (EL):
 Ny paragraf 3) Efter § 2 indsættes som ny paragraf:
»§ 01 Stk. 1. Indenrigsministeren yder for årene  

 1996-2001 et særligt tilskud til de kommuner, hvis skatteprovenu nedsættes  

 som en direkte følge af en merindskrivning af skibe i Dansk Internationalt  

 Skibsregister.
Tilskuddet svarer til nedsættelsen af skatteprovenuet.
Stk. 2. Indenrigsministeren fastsætter nærmere regler om  

 dokumentation for mistet skatteprovenu.« Bemærkninger Til nr. 1 og 2 For at undgå utilsigtede konsekvenser af lovforslaget  

 foreslås det, at alle skibe, der er registreret i Dansk Internationalt  

 Skibsregister, ikke må transportere passagerer mellem danske havne.
Efter  

 ændringsforslagene kan passagerskibe således ikke gå i fart mellem danske  

 havne.
Ej heller kan fragtskibe medbringe passagerer overhovedet mellem  

 danske havne.
Til nr. 3 Ved en merindskrivning af skibe i Dansk Internationalt  

 Skibsregister vil visse kommuner miste skatteindtægter, da de søfolk, som er  

 forhyrede på skibe indskrevet i dette register, er undtaget fra skat, som  

 ellers skulle være betalt til stat og kommune.
Dette indebærer, at  

 skatteprovenuet i stedet tilfalder rederne, hvorved disses hyreudgifter  

 reduceres med ca. en tredjedel.
Kommunerne har ikke indflydelse på, i hvilket  

 omfang skibe merindskrives i DIS, og skal derfor ikke af den grund lide et  

 provenutab.
Det foreslås, at udligningen i kommunernes favør sker over en  

 periode på 5 år, således at kommunerne får en rimelig frist til at  

 tilrettelægge deres økonomi uden det skattetilsvar, som de ellers ville have  

 modtaget. 5-års-perioden løber fra og med 1996 til og med 31. december år  

 2000.
 I stk. 2 foreslås det, at indenrigsministeren fastsætter de nærmere regler  

 for, i hvilket omfang og på hvilken måde kommunerne skal dokumentere, at de  

 har mistet skatteprovenu som følge af merindskrivning i DIS.
Lissa Mathiasen (S) fmd.
Ole Vagn Christensen (S) Sonja Mikkelsen (S)  

 Hardy Hansen (S) Jacob Buksti (S) Kjeld Rahbæk Møller (SF) Bjørn Elmquist  

 (RV) Frank Aaen (EL) Sonja Albrink (CD) Svend Erik Hovmand (V) Svend  

 Heiselberg (V) Pia Larsen (V) Erik Larsen (V) Kai Dige Bach (KF) nfmd.  

Pernille Sams (KF) Flemming Hansen (KF) Kirsten Jacobsen (FP) Dansk  

 Folkeparti havde ikke medlemmer i udvalget.
