Betænkning afgivet af Kulturudvalget  den 2. december 2020 Betænkning over Forslag til lov om ændring af arkivloven (Ret til indsigt i egne personoplysninger) [af kulturministeren (Joy Mogensen)]:
1. Ændringsforslag Kulturministeren har stillet 3 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 1 Af kulturministeren, tiltrådt af udvalget:
 1)  I det under nr. 5 foreslåede kapitel 7 a ændres i § 39 b, stk. 1, henvisningen »stk. 6-8« til: »stk. 6 og 8«.
[Lovteknisk ændring] 2) I det under nr. 5 foreslåede kapitel 7 a ændres i § 39 b, stk. 3, henvisningen »§ 39 b« til: »stk. 1«.
[Lovteknisk ændring] 3) Nr. 7 affattes således:
»7. I § 41, stk. 2, indsættes efter »arkivadgang«: »eller begæringer om indsigt«.« [Lovteknisk ændring] Bemærkninger Til nr. 1 Der er tale om et teknisk ændringsforslag.
I det fremsatte lovforslags § 1, nr. 5, er der i den foreslåede indsigtsbestemmelse i § 39 b, stk. 1, indsat den begrænsning, at indsigtsretten er gældende, dog under hensyntagen til bl.a. § 39 b, stk. 6-8. Med henvisningen til stk. 6-8 er der derfor henvist til begrænsninger til indsigtsretten.
Det følger af den foreslåede § 39 b, stk. 7, at indsigt efter stk. 1 også omfatter arkivalier, der findes i form af systematiske fortegnelser eller dokumenter i individuelle klient-, elev-, beboer- eller patientsager, der er afleveret til et offentligt arkiv fra private institutioner eller organisationer.
Med § 39 b, stk. 7, er det derfor formålet at udvide adgangen til indsigt, og den bør derfor ikke refereres som en begrænsning i stk. 1.
 Det foreslås som konsekvens heraf at ændre formuleringen af § 39 b, stk. 1, så der henvises til § 32, stk. 6 og 8, i stedet for § 39 b, stk. 6-8.
 Det gælder således fortsat, at § 39 b, stk. 6 og 8, er begrænsninger til indsigtsretten.
Til nr. 2 Der er tale om et teknisk ændringsforslag.
I det fremsatte lovforslags § 1, nr. 5, fremgår det af den foreslåede § 39 b, stk. 3, at begæring om indsigt efter § 39 b indgives til det offentlige arkiv, som er i besiddelse af de personoplysninger, der begæres indsigt i.
 For at sikre en korrekt henvisning foreslås det at ændre formuleringen, således at det tydeligt fremgår, at begæring om indsigt gives efter § 39 b, stk. 1.
Til nr. 3 Der er tale om et teknisk ændringsforslag.
I det fremsatte lovforslags § 1, nr. 7, foreslås det i § 41, stk. 2, at de myndigheder, der er nævnt i §§ 31-35, kan fastsætte særlige vilkår for benyttelse af ikke umiddelbart tilgængelige arkivalier ved indsigt efter § 39 b.
 For at sikre en sproglig korrekt formulering foreslås det at ændre formuleringen, således at det fremgår, at der kan fastsættes vilkår både ved imødekommelse af ansøgninger om arkivadgang og imødekommelse af begæring om indsigt.
4. Udvalgsarbejdet Lovforslaget blev fremsat den 7. oktober 2020 og var til 1. behandling den 10. november 2020. Lovforslaget blev efter 1. behandling henvist til behandling i Kulturudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og kulturministeren sendte den 7. februar 2020 dette udkast til udvalget, jf.
KUU alm. del  bilag 93 (folketingsåret 2019-20). Den 7. oktober 2020 sendte kulturministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Skriftlige henvendelser Udvalget har under udvalgsarbejdet modtaget 2 skriftlige henvendelser om lovforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for deres holdning til lovforslaget.
Spørgsmål Udvalget har under udvalgsarbejdet stillet 2 spørgsmål til kulturministeren til skriftlig besvarelse, som ministeren har besvaret.
Daniel Toft Jakobsen (S) Birgitte Vind (S) Mogens Jensen (S) nfmd.
Anders Kronborg (S) Jesper Petersen (S) Kasper Sand Kjær (S) Leif Lahn Jensen (S) Malte Larsen (S) Zenia Stampe (RV) Marianne Jelved (RV) Jens Rohde (RV) Charlotte Broman Mølbæk (SF) Rasmus Nordqvist (SF) Søren Søndergaard (EL) Christian Juhl (EL) Uffe Elbæk (UFG) Britt Bager (V) Ellen Trane Nørby (V) Jan E.
Jørgensen (V) Kim Valentin (V) Hans Christian Schmidt (V) fmd.
Inger Støjberg (V) Stén Knuth (V) Morten Messerschmidt (DF) Dennis Flydtkjær (DF) Peter Skaarup (DF) Pia Kjærsgaard (DF) Birgitte Bergman (KF) Lars Boje Mathiesen (NB) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
