Fremsat den 19. december 2018 af erhvervsministeren (Rasmus Jarlov) Forslag til Lov om ændring af lov om sikkerhed til søs (Sammensætning af Fiskeriets Arbejdsmiljøråd) § 1 I lov om sikkerhed til søs, jf. lovbekendtgørelse nr. 72 af 17. januar 2014, som ændret bl.a. ved § 1 i lov nr. 139 af 28. februar 2018 og senest ved § 1 i lov nr. 374 af 1. maj 2018, foretages følgende ændringer:
 1. I § 27 indsættes efter stk. 1 som nyt stykke:
 »Stk. 2. For Fiskeriets Arbejdsmiljøråd gælder dog, at det består af 10 medlemmer, som udnævnes af erhvervsministeren på følgende måde:
 1) 3 medlemmer udnævnes efter indstilling fra Danmarks Fiskeriforening Producent Organisation.
 2) 1 medlem udnævnes efter indstilling fra Danmarks Pelagiske Producentorganisation.
 3) 1 medlem udnævnes efter indstilling fra Foreningen for Skånsomt Kystfiskeri.
 4) 4 medlemmer udnævnes efter indstilling fra 3F.
5) 1 medlem udnævnes efter indstilling fra CO-Søfart.« Stk. 2-5 bliver herefter stk. 3-6.
 2. I § 27, stk. 3, der bliver stk. 4, ændres »2« til: »3«.
§ 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. Udnævnelser af medlemmer af Fiskeriets Arbejdsmiljøråd foretaget før lovens ikrafttræden opretholdes, indtil erhvervsministeren har foretaget udnævnelse i henhold til § 27, stk. 2, i lov om sikkerhed til søs som indsat ved denne lovs § 1, nr. 1.
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Forslaget er en opfølgning på Vækst- og Udviklingspakken for dansk fiskeri (jf.
Beretning om en Vækst- og Udviklingspakke for dansk fiskeri afgivet af Miljø- og Fødevareudvalget den 7. december 2016), som har tilslutning fra Alternativet, Dansk Folkeparti, Det Konservative Folkeparti, Enhedslisten, Liberal Alliance, Radikale Venstre, Socialdemokratiet, Socialistisk Folkeparti og Venstre.
Partierne bag fiskeripakken ønsker at sikre en bredere repræsentation i Fiskeriets Arbejdsmiljøråd.
For at efterkomme dette ønske indeholder lovforslaget en ændring af lov om sikkerhed til søs, der har til formål at ændre sammensætningen af rådet.
 I Beretning om en Vækst- og Udviklingspakke for dansk fiskeri afgivet af Miljø- og Fødevareudvalget den 7. december 2016 indgår som punkt 15, at den økonomiske model for Fiskeriets Arbejdsmiljøråd skal justeres for at sikre en mere retfærdig fordeling af de økonomiske udgifter for fiskerne, så det i højere grad er de bredeste skuldre, som bærer de tungeste byrder.
 Punkt 15 i Vækst- og Udviklingspakken for dansk fiskeri blev gennemført ved, at Fiskeriets Arbejdsmiljøråd udarbejdede en ny økonomisk model for udgifternes fordeling efter fiskeskibenes størrelse med virkning fra 2018. I tillæg hertil blev søloven ændret, således at den årlige afgift for bl.a. de mindre fiskeskibe blev nedsat til 300 kr. pr. 1. marts 2018, jf. lov nr. 139 af 28. februar 2018. Ændringen af søloven var afledt af de forhandlinger, som havde fundet sted i Miljø- og Fødevareministeriet om punkt 15 i beretningen om en Vækst- og Udviklingspakke for dansk fiskeri.
I forbindelse med forhandlingerne om gennemførelse af beretningens punkt 15 blev der i forligskredsen bag fiskeripakken udtrykt ønske om, at sammensætningen af rådet ændres, så det i højere grad afspejler bredden i dansk fiskeri.
Konkret er ønsket, at Foreningen for Skånsomt Kystfiskeri og eventuelt også Danmarks Pelagiske Producentorganisation får mulighed for at deltage i beslutninger i Fiskeriets Arbejdsmiljøråd.
Forskellige løsningsmuligheder har ved flere lejligheder været drøftet med Fiskeriets Arbejdsmiljøråd, Danmarks Fiskeriforening Producent Organisation og 3F.
Det har dog ikke været muligt at finde frem til en brugbar løsning i fælles forståelse med arbejdsmarkedets parter.
 På den baggrund foreslås i overensstemmelse med ønsket fra partierne bag fiskeripakken en lovbaseret løsning, som indebærer, at det ved lov fastsættes, hvem der indstiller medlemmer til Fiskeriets Arbejdsmiljøråd, og at medlemmerne udnævnes af erhvervsministeren.
For fortsat at sikre, at Fiskeriets Arbejdsmiljøråd består af et ligeligt antal repræsentanter for arbejdstagere om bord og arbejdsgivere for disse foreslås endvidere med lovforslaget, at Fiskeriets Arbejdsmiljøråd udvides til 10 medlemmer.
Ud over Foreningen for Skånsomt Kystfiskeri foreslås, at også Danmarks Pelagiske Producentorganisation og CO-Søfart kan indstille medlemmer til Fiskeriets Arbejdsmiljøråd.
Dette skal ses i lyset af ønsket om, at Danmarks Pelagiske Producentorganisation eventuelt også skal have plads i Fiskeriets Arbejdsmiljøråd, og at CO-Søfart også repræsenterer arbejdstagere ansat i større fiskeskibe.
2. Lovforslagets hovedpunkter 2.1. Udvælgelse af medlemmer til Fiskeriets Arbejdsmiljøråd 2.1.1. Gældende ret Fiskeriets Arbejdsmiljøråd er oprettet i medfør af § 27, stk. 1, i lov om sikkerhed til søs, jf. lovbekendtgørelse nr. 72 af 17. januar 2014, for at styrke den arbejdsmiljømæssige indsats for fiskere, der arbejder på danske fiskeskibe, jf. kapitel XII i bekendtgørelse nr. 1246 af 11. december 2009 om Meddelelser fra Søfartsstyrelsen A, teknisk forskrift om arbejdsmiljø i skibe.
Fiskeriets Arbejdsmiljøråd har oprettet en arbejdsmiljøtjeneste til varetagelse af sikkerheds- og sundhedsarbejdet for personer, der arbejder om bord, jf. også § 27, stk. 2, i lov om sikkerhed til søs og ovennævnte bekendtgørelse.
Fiskeriets Arbejdsmiljøtjeneste varetager efter retningslinjer fastsat af arbejdsmiljørådet rådgivning af reder, skibsledelse og sikkerhedsorganisation om arbejdsmiljøet til søs.
Fiskeriets Arbejdsmiljøråd er således oprettet med det formål at fremme de ansattes sundhed og sikkerhed både fysisk og psykisk, at forebygge arbejdsmiljøskader og at skabe og udbygge grundlaget for, at sikkerhedsorganisationer sættes bedre i stand til at løse sundheds- og sikkerhedsspørgsmål om bord i skibene.
Alle arbejdsgivere, som beskæftiger personer om bord i fiskeskibe, skal være tilsluttet arbejdsmiljøtjenesten, jf. ovennævnte bekendtgørelse.
Arbejdsmiljørådets indsats for arbejdsmiljøet i fiskeskibe, som er et farligt erhverv, har medvirket til markante forbedringer i fiskernes sikkerhed.
 Arbejdsmiljørådet med tilhørende arbejdsmiljøtjeneste er arbejdsgiverfinansierede.
Det er besluttet, at erhvervet skal have den størst mulige indflydelse på den arbejdsmiljømæssige indsats, der ydes af arbejdsmiljørådet og arbejdsmiljøtjenesten.
Det fremgår således af § 27, stk. 1, i lov om sikkerhed til søs, at arbejdsmiljørådet skal sammensættes med et ligeligt antal repræsentanter for arbejdstagere om bord og arbejdsgivere for disse.
Skibstilsynsrådet fastlægger proceduren for udvælgelse af medlemmerne til arbejdsmiljørådet.
Skibstilsynsrådet er nedsat i medfør af § 26 i lov om sikkerhed til søs og skal rådgive Erhvervsministeriet og Søfartsstyrelsen vedrørende sikkerhed til søs, følge udviklingen inden for lovens område og fremsætte ønsker og forslag vedrørende lovgivningen om sikkerhed til søs og den dertil knyttede administration.
Skibstilsynsrådet består af en af erhvervsministeren udnævnt formand samt i øvrigt af et af ministeren nærmere fastsat antal medlemmer omfattende repræsentanter for rederne, de søfarende og skibsværfterne.
Forretningsordenen for Skibstilsynsrådet fremgår af bekendtgørelse nr. 883 af 3. oktober 1996. Danmarks Fiskeriforening Producent Organisation og 3F, som repræsenterer henholdsvis rederne og fiskerne inden for fiskerierhvervet, er begge medlemmer af Skibstilsynsrådet.
 Skibstilsynsrådet har i medfør af § 27, stk. 1, i lov om sikkerhed til søs fastlagt proceduren for udvælgelse af medlemmerne til arbejdsmiljørådet, hvorefter Danmarks Fiskeriforening Producent Organisation og 3F udgør de organisationer, der kan indstille medlemmer til udnævnelse i Fiskeriets Arbejdsmiljøråd.
 Fiskeriets Arbejdsmiljøråd udgøres i dag af 4 medlemmer udnævnt af Søfartsstyrelsen efter indstilling fra Danmarks Fiskeriforening Producent Organisation og 4 medlemmer ligeledes udnævnt af Søfartsstyrelsen efter indstilling fra 3F.
 Staten bidrager i dag med et årligt tilskud på finansloven, jf. også § 27, stk. 4, i lov om sikkerhed til søs, hvoraf fremgår, at staten kan yde tilskud til Fiskeriets Arbejdsmiljøråds arbejde med rådgivning, vejledning, information, analyser, målinger og øvrige forebyggelsesmæssige aktiviteter.
2.1.2. Erhvervsministeriets overvejelser For at imødekomme ønsket om, at Foreningen for Skånsomt Kystfiskeri og eventuelt også Danmarks Pelagiske Producentorganisation får mulighed for at deltage i beslutninger i Fiskeriets Arbejdsmiljøråd, har Søfartsstyrelsen ved flere lejligheder drøftet forskellige løsningsmuligheder med Fiskeriets Arbejdsmiljøråd, Danmarks Fiskeriforening Producent Organisation og 3F.
Det har dog ikke været muligt at finde frem til en brugbar løsning uden lovændring, idet begge organisationer klart har modsat sig forslaget om inkludering af Foreningen for Skånsomt Kystfiskeri i Fiskeriets Arbejdsmiljøråd.
Organisationerne har som alternativ løsning foreslået, at Foreningen for Skånsomt Kystfiskeri tilbydes plads i hvert af de tre sikkerhedsudvalg, der udgør sikkerhedsorganisationen for mindre fiskeskibe.
Begrundelsen for dette forslag var, at Foreningen for Skånsomt Kystfiskeri derved ville blive repræsenteret over hele landet og dermed ville få indflydelse på det landsdækkende sikkerhedsarbejde for mindre fiskeskibe.
Organisationernes alternative løsningsforslag er blevet afvist af partierne bag fiskeripakken.
Det har således ikke været muligt at finde en løsning i fælles forståelse med arbejdsmarkedets parter.
Nærværende lovforslag fremsættes for at imødekomme ønsket om, at Foreningen for Skånsomt Kystfiskeri inkluderes i Fiskeriets Arbejdsmiljøråd.
Det er samtidig vurderet, at Danmarks Pelagiske Producentorganisation også bør opnå mulighed for at indstille 1 medlem til Fiskeriets Arbejdsmiljøråd.
Herved foreslås arbejdsgiversiden i Fiskeriets Arbejdsmiljøråds bestyrelse udvidet med en plads og sammensat efter indstilling fra tre organisationer.
For at opretholde pariteten foreslås arbejdstagersiden udvidet tilsvarende med en plads.
I denne forbindelse har Erhvervsministeriet vurderet, at CO-Søfart som ny organisation bør berettiges til at indstille 1 medlem.
Baggrunden herfor er, at CO-Søfart også repræsenterer arbejdstagere ansat i større fiskeskibe.
Det bemærkes, at Danmarks Fiskeriforening Producent Organisation har oplyst, at Danmarks Pelagiske Producentorganisation de facto allerede har fået sæde i bestyrelsen.
Dette ændrer dog ikke ved, at foreningen efter de gældende regler ikke er indstillingsberettiget.
2.1.3. Den foreslåede ordning Den foreslåede ordning indebærer, at det ved lov fastsættes, hvem der indstiller medlemmer til bestyrelsen for Fiskeriets Arbejdsmiljøråd.
Med forslaget vil det således ikke længere være Skibstilsynsrådet, der fastsætter regler om udvælgelse af medlemmer til Fiskeriets Arbejdsmiljøråd.
Det foreslås endvidere, at erhvervsministeren får tillagt beføjelse til at udnævne medlemmerne af Fiskeriets Arbejdsmiljøråd efter indstilling fra organisationer for arbejdstagere om bord og arbejdsgivere i fiskerierhvervet.
Konkret foreslås, at Fiskeriets Arbejdsmiljøråd udvides fra 8 til 10 medlemmer, hvor 3 medlemmer udnævnes efter indstilling fra Danmarks Fiskeriforening Producent Organisation, 1 medlem udnævnes efter indstilling fra Danmarks Pelagiske Producentorganisation, 1 medlem udnævnes efter indstilling fra Foreningen for Skånsomt Kystfiskeri, 4 medlemmer udnævnes efter indstilling fra 3F og 1 medlem udnævnes efter indstilling fra CO-Søfart.
 Udvidelsen giver plads til medlemmer indstillet af de nye organisationer (Danmarks Pelagiske Producentorganisation, Foreningen for Skånsomt Kystfiskeri og CO-Søfart) samtidig med, at ordningen opretholder princippet i loven om, at Fiskeriets Arbejdsmiljøråd skal bestå af et ligeligt antal repræsentanter for arbejdsgivere og arbejdstagere.
3. Økonomiske og implementeringsmæssige konsekvenser for det offentlige Lovforslaget har ikke økonomiske og implementeringsmæssige konsekvenser for stat, regioner og kommuner.
 4. Økonomiske og administrative konsekvenser for erhvervslivet m.v.
 Lovforslaget har ikke økonomiske og administrative konsekvenser for erhvervslivet m.v.
5. Administrative konsekvenser for borgere Lovforsalget har ikke administrative konsekvenser for borgere.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslaget indeholder ikke EU-retslige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 18. oktober 2018 til den 15. november 2018 været sendt i høring hos følgende myndigheder og organisationer m.v.:
 Advokatrådet  Advokatsamfundet, Arbejderbevægelsens Erhvervsråd, CO-Søfart, Danmarks Fiskeriforening Producent Organisation, Danmarks Pelagiske Producentorganisation, Dansk Arbejdsgiverforening, Dansk Erhverv, Dansk Industri, Danske Advokater, Fagligt Fælles Forbund (3F), Fiskeriets Arbejdsmiljøråd, Fiskernes Forbund, Foreningen for Skånsomt Kystfiskeri, Færøernes Hjemmestyre, Grønlands Selvstyre, Landsorganisation i Danmark, Maskinmestrenes Forening, Metals Maritime Afdeling og Skibstilsynsrådet.
Bemærkninger til lovforslagets enkelte bestemmelser Til § 1 Til nr. 1 Efter § 27, stk. 1, 3. pkt., i lov om sikkerhed til søs er det Skibstilsynsrådet, som fastsætter regler om udvælgelse af medlemmer til arbejdsmiljørådene.
Det fremgår af kapitel XII, Afsnit B, regel 1, i bekendtgørelse nr. 1246 af 11. december 2009 om Meddelelser fra Søfartsstyrelsen A, teknisk forskrift om arbejdsmiljø i skibe, at Fiskeriets Arbejdsmiljøråd ledes af en bestyrelse med indtil 8 medlemmer, der udgør en ligelig repræsentation for henholdsvis partsfiskere og redere.
Det fremgår endvidere, at repræsentanter og stedfortrædere til bestyrelsen udnævnes af Søfartsstyrelsen efter indstilling fra de mest repræsentative fiskeriorganisationer efter en af Skibstilsynsrådet udarbejdet særlig udvælgelsesprocedure.
Efter Skibstilsynsrådets udvælgelsesprocedure er det Danmarks Fiskeriforening Producent Organisation (tidligere Danmarks Havfiskeriforening og Dansk Fiskeriforening) og 3F (tidligere Specialarbejderforbundet i Danmark), som udgør de organisationer, der kan indstille medlemmer til udnævnelse i Fiskeriets Arbejdsmiljøråd.
Selve udnævnelsen foretages af Søfartsstyrelsen.
 Det foreslås med forslaget til § 27, stk. 2, i lov om sikkerhed til søs, at for Fiskeriets Arbejdsmiljøråd gælder dog, at det består af 10 medlemmer, som udnævnes af erhvervsministeren på følgende måde:
 1) 3 medlemmer udnævnes efter indstilling fra Danmarks Fiskeriforening Producent Organisation.
 2) 1 medlem udnævnes efter indstilling fra Danmarks Pelagiske Producentorganisation.
 3) 1 medlem udnævnes efter indstilling fra Foreningen for Skånsomt Kystfiskeri.
 4) 4 medlemmer udnævnes efter indstilling fra 3F.
 5) 1 medlem udnævnes efter indstilling fra CO-Søfart.
Med forslaget vil Skibstilsynsrådet ikke længere skulle fastsætte regler om udvælgelse af medlemmer til Fiskeriets Arbejdsmiljøråd.
Erhvervsministeren får med forslaget tillagt beføjelse til at udnævne medlemmerne af Fiskeriets Arbejdsmiljøråd efter indstilling fra organisationer for henholdsvis arbejdstagere og arbejdsgivere i fiskerierhvervet som fastsat i lovforslaget.
På baggrund af de modtagne indstillinger vil ministeren træffe afgørelse om udnævnelserne.
Fiskeriets Arbejdsmiljøråd er ikke omfattet af § 8 i ligestillingsloven, men der bør ved indstilling og udnævnelse af medlemmer til rådet alligevel tilstræbes en ligelig fordeling af mænd og kvinder.
Der skal dog gøres opmærksom på, at fiskerierhvervet overvejende udøves af mænd, hvorfor det i praksis kan vise sig ikke at være muligt at sikre, at de enkelte indstillinger omfatter både mænd og kvinder.
Med forslaget vil antallet af medlemmer af Fiskeriets Arbejdsmiljøråd blive udvidet fra 8 til 10 medlemmer.
Udvidelsen vil give plads til medlemmer indstillet af tre nye organisationer  Danmarks Pelagiske Producentorganisation, Foreningen for Skånsomt Kystfiskeri og CO-Søfart  samtidig med, at ordningen opretholder princippet i loven om, at Fiskeriets Arbejdsmiljøråd skal bestå af et ligeligt antal arbejdsgivere og arbejdstagere.
Forslaget vurderes hermed at imødekomme ønsket om en ændret sammensætning af Fiskeriets Arbejdsmiljøråd med henblik på, at Fiskeriets Arbejdsmiljøråd i højere grad vil afspejle bredden i dansk fiskeri.
 Med behandlingen af lovforslaget får Folketinget mulighed for at tage stilling til hvilke organisationer, der kan indstille medlemmer til Fiskeriets Arbejdsmiljøråd samtidig med, at Foreningen for Skånsomt Kystfiskeri sikres retten til at indstille et medlem af rådet.
Det bemærkes i den forbindelse, at de siddende medlemmer af Fiskeriets Arbejdsmiljøråd ikke er udnævnt for en bestemt periode.
Erhvervsministeren vil derfor, når loven er trådt i kraft, kunne udnævne nye medlemmer på baggrund af indstillinger i henhold til loven.
Der henvises endvidere til den foreslåede overgangsregel i lovforslagets § 2, stk. 2, hvorefter de nuværende udnævnelser opretholdes, indtil der er foretaget udnævnelse efter de nye regler.
 Det forudsættes i øvrigt, at erhvervsministeren vil kunne udnytte bemyndigelsen til at udnævne medlemmerne for en nærmere bestemt periode, som vil kunne forlænges.
Til nr. 2 Det fremgår af § 27, stk. 3, i lov om sikkerhed til søs, at stk. 1 og 2 ikke finder anvendelse på arbejdsmiljøråd og arbejdsmiljøtjeneste omfattet af lov om Handelsflådens Arbejdsmiljø- og Velfærdsråd.
 Det foreslås, at henvisningen til stk. 2, i § 27, stk. 3, ændres til stk. 3, som følge af, at der ved lovforslagets § 1, nr. 1, indsættes et nyt stk. 2, i § 27. Der er ikke tilsigtet realitetsændringer med ændringsforslaget.
Til § 2 Det foreslås i stk. 1, at loven træder i kraft dagen efter bekendtgørelsen i Lovtidende. Årsagen hertil er, at der snarest muligt vil skulle kunne udnævnes et nyt arbejdsmiljøråd.
 Efter forslaget til stk. 2 opretholdes udnævnelser foretaget før lovens ikrafttræden, indtil erhvervsministeren har foretaget udnævnelse i henhold til § 27, stk. 2, i lov om sikkerhed til søs som indsat ved dette lovforslags § 1, nr. 1.
Forslaget skyldes, at grundlaget for de nuværende udnævnelser af medlemmer af Fiskeriets Arbejdsmiljøråd bortfalder, når loven træder i kraft.
Forslaget har til formål at sikre, at der fortsat vil være udnævnt medlemmer til Fiskeriets Arbejdsmiljøråd, såfremt der opstår en periode efter lovens ikrafttræden, hvor de nye udnævnelser endnu ikke foreligger.
Til § 3 Det foreslås, at loven ikke gælder for Færøerne og Grønland.
Søsikkerhed er et færøsk særanliggende, mens det er et rigsanliggende i forhold til Grønland.
De foreslåede ændringer af § 27 i lov om sikkerhed til søs vedrører sammensætningen af Fiskeriets Arbejdsmiljøråd i Danmark.
Det vurderes på den baggrund ikke relevant at kunne sætte bestemmelsen i kraft for Grønland.
