 Socialministeriets bekendtgørelse nr. 432 af 19. juni 1987 om  

 uddannelseshjælp efter bistandslovens § 42 har alene retsvirkning for  

 uddannelseshjælp, der udbetales efter den 1. juli 1987 til igangværende  

 uddannelser eller uddannelser, der påbegyndes efter den 1. juli 1987.
Tilbagebetalingspligten for så vidt angår hjælp ydet som lån før den  

 1. juli 1987 består fortsat.
Det er i den forbindelse uden betydning, om  

 hjælpen er forfalden til tilbagebetaling før den 1. juli 1987.
(* 1) REDEGØRELSE FOR SAGEN:
 A gennemførte i perioden 1981-86 uddannelse på Den Frie Lærerhøjskole med  

 hjælp efter bistandslovens § 42. Hjælpen var efter det første år af  

 uddannelsen ydet som halvt tilskud, halvt lån.
 A anmodede i december 1987 - under henvisning til, at uddannelsen i  

 september 1987 blev optaget på niveau 5 i den klassifikation af uddannelser  

 (DUN-oversigten), som anvendes af Undervisningsministeriet og Danmarks  

 Statistik -amtsankenævnet om at genoptage sagen, idet hjælpen burde være ydet  

 som fuldt tilskud.
 Amtsankenævnet fastholdt den 19. januar 1988 afgørelsen om, at hjælpen  

 skulle ydes som halvt tilskud, halvt lån efter det første år af uddannelsen,  

 men genoptog sagen efter offentliggørelsen af Ankestyrelsens afgørelse af 29.  

 marts 1988 i SM O-46-88.
 AFGØRELSEN, DER KLAGES OVER:
 Amtsankenævnet fandt herefter, at krav om tilbagebetaling for den del af  

 det ydede lån til uddannelsen, der resterede pr. 1. juli 1987, ikke kunne  

 gøres gældende.
 KLAGEN TIL ANKESTYRELSEN:
 Afgørelsen blev anket af det sociale udvalg.
 SUPPLERENDE OPLYSNINGER EFTER ANKEN:
Socialministeriet havde på baggrund af en forespørgsel vedrørende et  

 lignende problem, efter indhentet udtalelse fra Socialstyrelsen, afgivet en  

 vejledende udtalelse vedrørende uddannelseslån efter bistandslovens § 42 i  

 forbindelse med afsluttede uddannelser, hvortil hjælpen fra 1. juli 1987  

 skulle ydes som fuldt tilskud.
Det udtaltes bl.a., at når ny lovgivning  

 træder i kraft, vil den, medmindre der foreligger særlig hjemmel for andet,  

 kun have gyldighed for sager efter ikrafttrædelsestidspunktet.
De i  

 ministeriets bekendtgørelse nr. 432 af 19. juni 1987 og i vejledning af 26.  

 juni 1987 givne nye regler om afgrænsning af de uddannelser, hvortil hjælp i  

 henhold til bistandslovens § 42 for en dels vedkommende skal ydes som lån,  

 vil derfor kun få virkning for den § 42-hjælp, der efter 1. juli 1987 ydes  

 til igangværende uddannelser eller til uddannelser, der påbegyndtes efter  

 denne dato.
I sager, hvor der på baggrund af de tidligere gældende regler var truffet  

 beslutning om, at hjælpen ydedes delvis som lån, ville lån ydet indtil 1.  

 juli 1987, bestå og skulle tilbagebetales.
De nye regler om afgrænsning af  

 låneuddannelser medførte således ikke, at uddannelseslån i afsluttede sager  

 skulle frafaldes.
 Amtsankenævnet anførte hertil, at almindeligt anerkendte  

 lovfortolkningsprincipper måtte føre til, at en lov/bekendtgørelse har  

 gyldighed fra ikrafttrædelsen, at nævnet i det hele kunne tilslutte sig  

 Socialministeriets udtalelse, samt at nævnets afgørelse udelukkende skyldtes,  

 at nævnet - muligvis med urette - havde opfattet følgende passus i  

 Ankestyrelsens afgørelse i SM O- 46-88: »Eventuelt indbetalte afdrag på  

 den ydede hjælp skal ikke genudbetales af socialforvaltningen«, som en  

 afstandtagen fra Socialministeriets standpunkt.
 Antaget til principiel behandling:
 Sagen blev antaget til principiel behandling til afklaring af de  

 misforståelser, SM O-46-88 har givet anledning til, og til endelig afklaring  

 af om hjælp udbetalt som lån før den 1. juli 1987 skal tilbagebetales.
 LOVGRUNDLAG:
 Bistandslovens § 42.
 Socialministeriets bekendtgørelse nr. 432 af 19. juni 1987 om  

 uddannelseshjælp efter bistandslovens § 42.
 Socialministeriets vejledning af 26. juni 1987 om hjælp efter  

 bistandslovens § 42.
 ANKESTYRELSENS AFGØRELSE:
 Ifølge § 5 i Socialministeriets bekendtgørelse nr. 432 af 19. juni 1987 om  

 uddannelseshjælp efter bistandslovens § 42 trådte bekendtgørelsen i kraft den  

 1. juli 1987.
 Bekendtgørelsens bestemmelser fandtes alene at have retsvirkning for  

 uddannelseshjælp, der udbetales efter den 1. juli 1987 til igangværende  

 uddannelser eller til uddannelser, der påbegyndtes efter denne dato med  

 støtte i henhold til bistandslovens § 42.
Tilbagebetalingspligten for så vidt angik hjælp, der forud for den 1. juli  

 1987 var ydet som lån, bestod herefter fortsat.
Det var herunder også uden  

 betydning, om hjælpen var forfalden før 1. juli 1987.
 Ankestyrelsen ændrede således amtsankenævnets afgørelse.
Ankestyrelsens afgørelse medførte ikke ændringer i A's ret ifølge  

 amtsankenævnets afgørelse.
Det ville sige, at krav mod A i overensstemmelse  

 med Ankestyrelsens afgørelse ikke kunne gøres gældende.
