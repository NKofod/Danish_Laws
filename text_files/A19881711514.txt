 Denne datasammenskrivning omfatter lov nr. 54 af 15.  

 februar 1895 om forholdsregler til beskyttelse af undersøiske telegraf- og  

 telefonledninger med de ændringer, der følger af lov nr. 480 af 8. november  

 1972.
 § 1.  Forsætlig eller ved mangel på skyldig  

 agtpågivenhed foranlediget brud eller beskadigelse af søkabler eller  

 undersøiske ledninger såvel på som uden for dansk søterritorium, hvorved  

 forbindelsen helt eller delvis kan blive afbrudt eller forstyrret, medfører  

 strafansvar, uden at dette præjudicerer privat søgsmål til skadeserstatnings  

 udredelse.
 Bestemmelsen om strafansvar finder ikke anvendelse på brud eller  

 beskadigelser, som forårsages ved handlinger, der kun er foretaget i det  

 øjemed at værne om menneskeliv eller fartøjers sikkerhed, eller som  

 nødvendigt eller tilfældigt bevirkes ved istandsættelse af kabler eller  

 ledninger, alt for så vidt de pågældende har truffet de forholdsregler, der  

 står i deres magt, for at undgå sådanne brud eller beskadigelser.
§ 2.  Når et skib, der uden for søterritorierne er  

 beskæftiget med istandsættelse af søkabler eller undersøiske ledninger, fører  

 de signaler, som er foreskrevne ved kongelig anordning, skal andre fartøjer,  

 som bemærker eller er i stand til at bemærke disse signaler, holde sig i en  

 afstand af mindst een kvartmil fra førstnævnte skib.
Ligeledes skal fiskegarn  

 og andre fiskeredskaber holdes i samme afstand; dog skal fiskerbåde have en  

 frist af fireogtyve timer til at rette sig efter den ved de ovennævnte  

 signaler givne advarsel, således at der i dette tidsrum ikke må lægges dem  

 nogen hindring i vejen for deres bevægelser.
 § 3.  Fremdeles skal fartøjer, der uden for  

 søterritorierne bemærker eller er i stand til at bemærke de bøjer, som  

 udlægges i anledning af søkablers eller undersøiske ledningers nedlæggelse,  

 deres brud eller beskadigelse, holde sig i en afstand af mindst en fjerdedel  

 kvartmil fra disse bøjer; fiskegarn og andre fiskeredskaber skal holdes i  

 samme afstand fra disse bøjer.
§ 4.  Såfremt et skib eller fartøj har måttet opofre  

 et anker, garn eller andet fiskeredskab for ikke at beskadige søkabler eller  

 undersøiske ledninger på søterritoriet eller uden for dette, har skibets  

 eller fartøjets ejer ret til af ejeren af kablerne eller ledningerne at få  

 erstatning for den ham derved tilføjede skade.
Denne er dog betinget af, at  

 redskabets tab er konstateret ved så vidt muligt straks derefter optagen  

 protokol, forsynet med skibsbesætningens vidnesbyrd, og af, at skibsføreren  

 inden 24 timer efter skibets eller fartøjets ankomst til den første havn,  

 hvortil det vender tilbage eller søger ind, afgiver sin forklaring for den  

 vedkommende myndighed.
Denne giver dernæst fornøden meddelelse om det  

 passerede til konsularmyndigheden for det land, hvor ejeren af kablerne eller  

 ledningerne er hjemmehørende.
 § 5.  Ejeren af søkabler eller undersøiske ledninger,  

 ved hvis nedlægning eller istandsættelse på eller uden for søterritoriet der  

 forårsages brud eller beskadigelse på andre kabler eller ledninger, er  

 forpligtet til at yde ejeren af de sidstnævnte kabler eller ledninger  

 erstatning for omkostningerne ved den istandsættelse, som brudet eller  

 beskadigelsen nødvendiggør, for så vidt sådant hjemles ved dansk rets  

 almindelige regler. - Ved foranstående bestemmelse præjudiceres ikke den  

 eventuelle anvendelse af § 1.
 § 6.  Overtrædelser af §§ 1-3 straffes med bøde, hæfte  

 eller fængsel i indtil 1 år.
Stk. 2.  Sagerne behandles som politisager.
Retsmidlerne  

 i retsplejelovens kapitler 68, 69, 71 og 72 kan anvendes i samme omfang som i  

 statsadvokatsager.
