Bilag 1 Bekendtgørelse om gebyr for behandling af visse ansøgninger efter Den Europæiske Unions retsakter om økonomiske forbindelser til tredjelande m.v.
 I medfør af § 1, stk. 2 og 3, i lov om anvendelsen af visse af Den Europæiske Unions retsakter om økonomiske forbindelser til tredjelande m.v., jf. lovbekendtgørelse nr. 474 af 14. juni 2005, som ændret ved lov nr. 72 af 1. februar 2011, og efter bemyndigelse i medfør af bekendtgørelse nr. 613 af 25. juni 2003 om henlæggelse af visse beføjelser til Erhvervs- og Boligstyrelsen fastsættes:
 § 1. For behandling af følgende ansøgninger eller anmodninger efter Rådets forordning (EU) nr. 961/2010 af 25. oktober 2010 samt Rådets forordning (EU) nr. 428/2009 af 5. maj 2009, betales et gebyr:
 1) Ansøgning om tilladelse til at udføre dual-use produkter til Iran efter artikel 3 og 4 i Rådets forordning nr. 428/2009.
 2) Ansøgning om tilladelse til at yde teknisk bistand eller mæglervirksomhed efter artikel 5, stk. 2, litra a, og ansøgning om tilladelse til at finansiere eller levere finansiel bistand efter artikel 5, stk. 2, litra b, i Rådets forordning nr. 961/2010.
 3) Ansøgning om tilladelse til at frigive visse indefrosne pengemidler eller økonomiske ressourcer efter artikel 17-19 i Rådets forordning nr. 961/2010.
 4) Ansøgning om tilladelse til at overføre beløb på 40.000 euro eller derover efter artikel 21 i Rådets forordning nr. 961/2010.
5) Anmodning om teknisk vurdering af om et produkt er opført i bilag I, II og IV i Rådets forordning nr. 961/2010, når anmodningen indgives på grundlag af artikel 27 i Rådets forordning nr. 961/2010, dvs. hvor et produkt er tilbageholdt af en toldmyndighed på grund af tvivl om, hvorvidt produktet kan udføres uden tilladelse, eller om produktet er forbudt at udføre til Iran, jf.
Rådets forordning nr. 428/2009 og Rådets forordning nr. 961/2010.
 Stk. 2. Størrelsen af de i stk. 1 nævnte gebyrer fremgår af bilag 1 til bekendtgørelsen.
 § 2. Ved ansøgning om pengeoverførsler, jf. § 1, nr. 4, som vedrører betaling for en samlet ordre, men som finder sted som flere forbundne transaktioner, betales fuldt gebyr for behandling af den første ansøgning og reduceret gebyr for efterfølgende ansøgninger om transaktioner på 40.000 euro eller derover, der udgør en del af betalingen for den samlede ordre.
Stk. 2. I tilfælde som nævnt i stk. 1, påhviler det ansøger at dokumentere, at der er tale om sammenhængende transaktioner til betaling for en samlet ordre.
Dokumentation skal på forlangende indsendes til Erhvervs- og Byggestyrelsen.
§ 3. Gebyrer efter denne bekendtgørelse opkræves af Erhvervs- og Byggestyrelsen, når afgørelsen eller resultatet af den tekniske vurdering foreligger og skal betales senest 30 dage efter påkrav.
Udløber betalingsfristen en lørdag, søndag eller helligdag, skal indbetaling af gebyr ske den førstkommende hverdag.
 Stk. 2. Det er en forudsætning for behandling af ansøgninger eller anmodninger som angivet i § 1, stk. 1, at ansøger på tidspunktet for ansøgningen eller anmodningen erklærer sig indforstået med at betale et gebyr i overensstemmelse med § 1.
 Stk. 3. Gebyret opkræves uafhængigt af, om en ansøgning fører til en tilladelse eller et afslag, og uafhængigt af udfaldet af en teknisk vurdering.
 § 4. Bekendtgørelsen træder i kraft den 25. februar 2011.
Erhvervs- og Byggestyrelsen, den 22. februar 2011 Finn Lauritzen / Stig Uffe Pedersen Bilag 1 Gebyrsatser for behandling af visse ansøgninger efter Rådets forordning (EU) nr. 961/2010 af 25. oktober 2010 om restriktive foranstaltninger over for Iran og om ophævelse af forordning (EF) nr. 423/2007 samt Rådets forordning (EU) nr. 428/2009 af 5. maj 2009 om en fællesskabsordning for kontrol med udførsel, overførsel, mæglervirksomhed og transit i forbindelse med produkter med dobbelt anvendelse Gebyrsatser pr. 25. februar 2011:
 1) Ansøgning om tilladelse til at udføre dual-use produkter, jf. § 1, stk. 1, nr. 1: 7.500 kr.
 2) Ansøgning om tilladelse til at yde teknisk bistand eller mæglervirksomhed og ansøgning om tilladelse til at finansiere eller levere finansiel bistand, jf. § 1, stk. 1, nr. 2: 7.500 kr.
 3) Ansøgning om tilladelse til frigivelse af visse indefrosne pengemidler m.v., jf. § 1, stk. 1, nr. 3: 7.500 kr.
4) Ansøgning om tilladelse til pengeoverførsler på 40.000 euro eller derover, jf. § 1, stk. 1, nr. 4: 11.000 kr.
Ved forbundne transaktioner, jf. § 2, stk. 1: Første ansøgning: 11.000 kr. , og efterfølgende ansøgninger på 40.000 euro eller derover: 3.000 kr. pr. ansøgning.
 5) Anmodning om en teknisk vurdering af om et produkt er opført i bilag I, II og IV om dual-use produkter til Rådets forordning nr. 961/2010, jf. § 1, stk. 1, nr. 5: 7.500 kr.
