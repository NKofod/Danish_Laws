Nr BSF 89 Forslag til folketingsbeslutning om genbrugsfremmende påbud i  

 forbrugsleddet Fremsat af Anne Grete Holmsgård (VS) Lenger (VS) Elisabeth Bruun Olesen  

 (VS) Margrete Auken (SF) Leif Hermann (SF) Ebba Strange (Sf) Folketinget opfordrer regeringen til at fremme genanvendelse via påbud efter følgende retningslinier:
1. Alle offentlige institutioner skal sørge for, at mindst 30 pct. af institutionernes papirforbrug er »gråt« papir (100 pct.
genbrugspapir), og sikre, at hovedparten af det øvrige papirforbrug består af papir, hvori der indgår returfibre (herunder halm).
2. Mulighederne for at anvende dansk fremstillet returpapir til aviser bør undersøges.
3. Engangsservice forbydes i kantiner og storkøkkener, der betjener mere end 50 personer pr. dag.
 4. Alle paller i distributionssektoren skal være flergangspaller.
 5. Der gennemføres forsøg med anvendelse af flergangskasser, f.eks.
plastkasser, til distribution af en række varer, specielt blandt dagligvarerne.
Forsøgene skal lede frem til fastsættelse af krav om anvendelse af flergangskasser til nærmere definerede varer med ikrafttræden senest den 1. januar 1989.
6. Det pålægges vejmyndighederne at prioritere anvendelsen af genbrugsmaterialer frem for nye materialer.
Således skal asfaltslidlag og bærelag genbruges ved reparation og vedligeholdelse, og ved nyanlæg skal der anvendes opbrudte og affræsede materialer fra andre veje samt kunstigt grus fremstillet af bygningsaffald.
7. Der indføres pant på vinflasker senest den 1. januar 1989, hvor EFs volumendirektiv træder i kraft.
8. Den nuværende engangsemballage til mælk erstattes af pantbelagte returflasker.
Inden ordningen sættes i værk, foretages der forsøg med returflasker af plast.
BEMÆRKNINGER TIL FORSLAGET Almindelige bemærkninger Gebyr på affald, kildesortering, udvidede pantordninger og et effektivt net af indsamlingsordninger vil altsammen bidrage til, at genanvendelsesprocenten øges meget væsentligt.
Dette vil imidlertid ikke nødvendigvis sikre anvendelse af flergangsmaterialer/ materialer baseret på genbrug.
Derfor er der også foreslået en række påbudsordninger, der kan øge genbruget inden for områder, der har væsentlig betydning.
Bemærkninger til forslagets enkelte punkter Ad 1 og 2 Påbuddet om, at offentlige institutioner (både statslige, amtslige og kommunale) skal anvende en vis procentdel genbrugspapir, skal sikre, at der er et tilstrækkeligt stort marked for en dansk produktion af genbrugspapir.
Det gælder såvel lavkvalitetsprodukter (køkkenruller, toiletpapir m.v.) som højkvalitetsprodukter (skrivepapir).
Til fremstilling af lavkvalitetsprodukter (toiletpapir, køkkenruller m.v.) kan der anvendes indsamlet avispapir, hvilket tidligere foregik på Genfiber i Assens, der var en virksomhed, der kunne afsværte indsamlede aviser.
Den er nu lukket, angivelig fordi der ikke var et tilstrækkeligt marked til at gøre virksomheden rentabel.
En udvidelse af markedet gennem påbud kombineret med afgift på produkter fremstillet af frisk træmasse skulle dog gøre det muligt at genåbne virksomheden eller at etablere en tilsvarende virksomhed i offentlig regie.
I hvert fald forekommer det lidet fornuftigt, hvis man skal eksportere indsamlede aviser og samtidig importere papirprodukter fremstillet af genbrugsmaterialer.
Avispapir kan også genanvendes til egentlig avispapirproduktion.
En sådan findes imidlertid ikke herhjemme.
Der er tidligere foretaget en vurdering af muligheden for at starte en dansk produktion af avispapir baseret på genbrug.
Denne vurdering bør opdateres i lyset af forslagene om afgift på frisk træmasse, kildesortering m.v.
Avispapir kan imidlertid ikke (eller kun i meget ringe omfang) anvendes til fremstilling af skrivepapir, som må fremstilles på grundlag af indsamlet skrivepapir og/ eller halmcellulose.
Ad 3 Indtil for ganske få år siden anvendte langt de fleste storkøkkener, kantiner m.v. flergangsservice.
I dag er hovedreglen den modsatte med den konsekvens, at tonsvis af plastservice ryger i forbrændingsovnene.
For at undgå dette foreslås det, at kantiner m.v. over en vis størrelse går tilbage til flergangsservice.
Her er det foreslået, at det skal gælde for alle kantiner m.v., der betjener mere end 50 personer i døgnet.
Denne grænse kan evt.
sænkes, da det er ønskeligt, at så mange som muligt kommer ind under påbuddet.
Blot er det rimeligt kun at stille kravet til institutioner, der har økonomisk grundlag for opvaskemaskiner.
Ad 4 Der anvendes i dag et meget betydeligt antal paller i distributionssektoren.
Størstedelen er flergangspaller af relativt solidt træ, de såkaldte Europaller.
Dette er et udmærket system.
Men der har i de senere år været en tendens til, at flere gik over til nogle spinkle engangspaller for at slippe for besværet med at få dem tilbageleveret.
Denne udvikling bør standses.
Ad 5 Papkasser udgør den helt overvejende del af den fiberbaserede engangsemballage.
Skønsmæssigt udgør den 75 pct. svarende til 250.000 tons om året.
Hovedparten af kasserne ender i detailledet, inden de skrottes.
Nedbringelse af den mængde papkasser, der går til forbrænding, kan ske på to måder: enten ved at indføre flergangskasser eller ved en effektiv indsamling og genindvinding af pappet.
Det forekommer umiddelbart enklest at indsamle pappet, men hidtil er man ikke nået op på mere end indsamling af ca. 25 pct.
Da det i praksis har vist sig, at store kædeforretninger som Irma er i stand til at anvende flergangskasser af plast til mange fødevarer, og da det jo også har været tilfældet tidligere for andre forretninger, er der ingen grund til forlods at fraskrive sig muligheden for at indføre flergangskasser.
Overgang til flergangskasser vil umiddelbart medføre behov for øget lagerkapacitet i detailhandelen.
Hvis man indskrænker sig til at indføre flergangskasser for dagligvarer, vil dette problem imidlertid kunne løses ved, at leverandørerne hver dag tager kasserne retur, således at de ikke hobes op i dagligvareforretningerne.
Ad 6 For at sikre afsætning af genindvundne sten- og asfaltmaterialer pålægges det vejbygningsmyndighederne (stat, amter og kommuner) at anvende genbrugsmaterialer, før nye materialer anvendes.
Bestemmelsen kan udformes således, at dette gælder inden for det enkelte amts grænser.
I dag er det især de opbrudte, blandede vejmaterialer, som ikke bliver genanvendt, men deponeres på lossepladser eller fyldpladser.
Men desuden sker der ofte det, at vejmyndigheden ved reparation og vedligeholdelse vælger at lægge nyt slidlag oven på det gamle i stedet for at affræse det gamle og genbruge det.
Ad 7 Indførelse af pant på vinflasker vil skønsmæssigt betyde, at 45.000 tons glas, der ellers bliver smidt ud, returneres.
Hovedproblemet med en panteordning er, at vinflasker - i modsætning til øl og sodavandsflasker - ikke er standardiserede.
Med ikrafttrædelse af EFs volumendirektiv fra 1989 er en del af dette problem løst, fordi direktivet indebærer, at flaskerne alle har det samme volumen.
Formforskellene vil udgøre et problem, men uanset om de »skæve« flasker alligevel vil gå til knusning, vil  

 en panteordning betyde, at meget store mængder vinflasker kan renses og påfyldes igen.
Ad 8 Det er ikke mange år siden, at mælk var i flergangsemballage.
Overgangen til engangsemballage har medført, at meget store mængder kartoner går til forbrænding.
Der bør derfor straks iværksættes et forsøg med mælk på flasker.
I modsætning til tidligere, kunne man forsøge sig med plastflasker af polykarbonat, idet polykarbonat er slidstærkt og kan renses og genindvindes.
Plastflasker har desuden den fordel, at de er lettere end glasflasker.
Der anvendes p.t. mælkekartoner svarende til godt og vel 31.000 tons om året.
De kartoner, der anvendes i dag, er desuden ikke velegnede til genindvinding, da de består af både karton og plast, der ikke kan udskilles fra hinanden.
