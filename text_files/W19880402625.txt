 Vedr.den manglende vakuumimprægnering af vinduer, der ikke kunne  

 konstateres visuelt, frifandtes tilsynet, idet det ikke fandtes at indebære  

 pligt til at sikre materialets konditionsmæssighed, medmindre der - hvilket  

 ikke var tilfældet - forelå særlige omstændigheder, der indicerede  

 nødvendigheden af en undersøgelse.
Vedr. den manglende påforingsliste, der efter behandling med  

 træbeskyttelse ikke var synbar, frifandtes tilsynet.
Vedr. øvrige mangler  

 fandtes tilsynet ansvarlig, enten grundet projektændring uden aftale med  

 byggeledelsen eller fordi tilsynet burde have konstateret manglerne.
K E N D E L S E i Voldgiftssag nr.
C 1660 K kommune mod A A/S Denne sag drejer sig om en tvist mellem klageren, K kommune, og  

 indklagede, A A/S, om, i hvilket omfang indklagede, der udøvede tilsynet ved  

 opførelsen af X-skolen i K-by, er ansvarlig for fejl og mangler ved det af  

 tømrerentreprenørerne udførte arbejde.
Klageren har ved klageskrift af 1. november 1985 indbragt sagen for en i  

 medfør af »Regler for behandlingen af sager ved Voldgiftsnævnet for  

 Bygge- og Anlægsvirksomhed« nedsat voldgiftsret bestående af  

 projektleder, civilingeniør T.Boe Larsen, arkitekt m.a.a.
Orla Thomsen og  

 landsdommer Vagn Rasmussen, sidstnævnte som retsformand.
 Voldgiftsrettens dommere har i forbindelse med den mundtlige forhandling  

 foretaget besigtigelse af byggeriet.
 Klageren har efter sin endelige påstand påstået indklagede tilpligtet at  

 betale 982.100,00 kr. med tillæg af sædvanlig procesrente af 550.000 kr. fra  

 klageskriftets indgivelse den 4. november 1985 og af 432.100,00 kr. fra den  

 1. september 1987.
 Indklagede har påstået frifindelse, subsidiært frifindelse mod betaling af  

 et mindre beløb.
 Klageren havde under voldgiftssagen tillige rejst sag mod den  

 projekterende arkitekt B, men har efter afholdelsen af syn og skøn hævet  

 sagen mod denne.
 Sagens nærmere omstændigheder er følgende:
X-skolen blev opført i 3 etaper, hvoraf 1. og 2. etape blev afleveret  

 henholdsvis i februar og november 1979. Fra 1981 og fremefter konstateredes  

 en række mangler ved det udførte arbejde, herunder ved vinduespartierne.
En  

 del af manglerne blev udbedret, men resterende mangler har ikke kunnet  

 udbedres af entreprenørerne, idet disse er gået konkurs uden, at der har  

 været mulighed for dækning i boerne.
 Der har under sagen været foretaget syn og skøn ved den af Voldgiftsnævnet  

 for Bygge- og Anlægsvirksomhed udmeldte syns- og skønsmand, arkitekt m.a.a.  

 Per Kyed, der har afgivet skønserklæring af 5. marts 1987 og tillægserklæring  

 af 18. juni 1987.
 I erklæringen af 5. marts 1987 hedder det bl.a.:
» Spørgsmål I Kan der konstateres beskadigelse af vinduer ..... for 1. og 2. etapes  

 vedkommende? I bekræftende fald bedes skaderne beskrevet, ligesom skønsmanden bedes  

 oplyse, hvad der efter hans opfattelse er årsag til de indtrufne skader,  

 herunder om det må antages, at skaderne helt eller delvist kan henføres til  

 bundfalse og glaslister, den på lodposter og sidekarme i etape 1 påmonterede  

 liste, komprimeringen af tætningslister i etape 1, zinkkapslerne over  

 vinduerne, den anvendte fugemasse om vinduer ..., det leverede glas samt den  

 omstændighed, at vinduer i etape 1 ikke er vakuumimprægnerede, .....
Svar I De registrerede mangler og skader kan klart opdeles i 1. og 2. afsnit,  

 idet råd- og svampeskaderne på 1. afsnit er meget omfattende og dybtgående,  

 mens der på afsnit 2 kan registreres nogle mangler, men ingen egentlige  

 skader. Årsagen til denne meget markante forskel i tilstanden for de to  

 byggeafsnit er uden tvivl, at vinduerne i 1. afsnit ikke er  

 vakuumimprægnerede, mens vinduerne i 2. afsnit har denne imprægnering, .....
 I princippet er vinduerne i 1. og 2. byggeafsnit konstrueret ens - med  

 nogle få forskelligheder - og da der heller ingen nævneværdig aldersforskel  

 er, må forskelligheden i deres tilstand søges i det forhold, at man uvist af  

 hvilken grund har undladt vakuumimprægneringen i 1. afsnit, trods det at  

 projektet efter foreliggende oplysninger foreskriver en sådan.
Af tegningsmaterialets tegn. nr. 1.702 fremgår, at projektet viser  

 alu-vandnæse i alle bundfalse, mens der er udført træ-glaslister med dræn.  

 Tegningen viser ikke alu-vandnæse under eternitfyldningen over glaspartiet,  

 mens der er udført en sådan i virkeligheden.
Af tegningen fremgår, at  

 bundfalse har fald udad på omkring 5 grader, mens de udførte er så godt som  

 vandrette.
En væsentlig afvigelse fra tegningen er en lodret påforingsliste,  

 som er pålimet lodpostene i afsnit 1.
Limen binder ikke særlig godt, og fastholdelsen er suppleret med  

 påsømning.
Bag disse lister, hvor fugten let trænger ind, men ikke kan komme  

 væk, har der i det skjulte dannet sig kulturer af barksvampe og korkhat,  

 hvoraf den sidstnævnte somme tider blomstrer ud imellem karm og påforing.
 Vinduerne i afsnit 1 er ikke alle angrebet lige hårdt af råd og svamp, men  

 mange underkarme er rådnet helt bort, mens andre har begyndende angreb, og  

 bag påforingslisterne har en stikprøvevis registrering vist, at de områder,  

 der ikke allerede er angrebne, snart vil melde sig med problemer.
 Det kan sluttelig anføres, at de tætningslister, som monteres i  

 glasfalsene mellem glasliste og rude, i langt de fleste tilfælde synker, og  

 tilsyneladende er de ikke »topforseglede«, hvor projektet efter det  

 oplyste stiller krav herom.
 Vinduespartierne i afsnit 1 er, således som de fremtræder ved  

 skønsforretningen, så beskadigede af råd og svamp, at de skal udskiftes, og  

 de få partier, som endnu har klaret frisag, vil inden for kort tid få  

 symptomer i lighed med resten.
 Årsagerne til skaderne er først og fremmest manglende vakuumimprægnering,  

 hvilket forhold uanset vinduernes konstruktion vil afkorte deres levetid.
 Til den stærkt accelererende udvikling i skadesbilledet bidrager:
 - De udførte lodrette påforingslister.
 - De vandrette bundfalse.
 - Den manglende topforsegling af glaslister.
 - Den manglende alu-glasliste i bundkarm.
 - som alle medfører, at vandet kan trænge ned i bundfalse og ind i de  

 lodrette poste.
 En række andre forhold kan have påvirket skadesforløbet, men de er  

 uvæsentlige, idet de ovenfor nævnte mangler er den egentlige årsag til, at  

 alle vinduerne nu må udskiftes.
 Udgiften til udskiftning af vinduer kan skønnes til følgende, idet  

 kalkulationerne er baseret på totaludskiftning - også af termoruder og  

 fyldningspartier, idet skønsmanden ikke kan forudse, i hvilken tilstand de  

 nævnte termoruder befinder sig efter nedtagning, og om de herefter med  

 garanti atter kan indbygges.
 Afsnit 1 .....
 Ud over ovennævnte er det ved gennemgangen konstateret, at  

 snedkerpartierne i gavle ....., som tilsluttes det flade tag med afdækning af  

 pap på overkarmen mod sædvanligvis en zinkkapsel, flere steder bærer spor af  

 begyndende råddannelse.
Alle overkarme må afdækkes, således at snedkertræ er helt beskyttet også  

 med »afdryp«.
Udgift hertil skønnes til ca. kr. 15.000,00 excl.  

 moms.
 Afsnit 2 har som nævnt mangler i konstruktion og udformning  

 tilnærmelsesvis som ved afsnit 1, men der er ingen skader registreret.
 Dog har afsnit 2 ingen lodrette påforingslister, men til gengæld er her  

 ikke »udhæng« på glaslisterne i bundkarm og forsegling samt  

 tætningsfugebånd mod glas skal udbedres.
 Alu-vandnæsen under eternitafdækningen er hyppigst for kort, hvilket  

 medfører, at regnvand frit kan trænge ind ved samling mellem vandret og  

 lodret karmstykke.
 Udbedring består her i udskiftning af glaslister og vandnæser i bundkarme,  

 dels til de foreskrevne alu-lister og dels til vandnæser, som har rigtige  

 mål, og som afdækker træets samlinger korrekt.
 Forsvarlige fugebånd kan samtidig isættes i bundkarme, og topforsegling  

 kan udføres.
 Omkostninger hertil skønnes til ca. 50.000,00 excl. moms. .....
Spørgsmål V Er facaderne vedligeholdt i normalt og rimeligt omfang? Svar V Skolens facader er pænt vedligeholdt undtagen overvinduerne i afsnit 1,  

 hvilket skolens pedel begrunder med, at da man for nogle år siden opdagede,  

 hvor galt det var fat med svamp og råd, opgav man at ofre yderligere  

 vedligehold på træværket.' I erklæringen af 18. juni 1987 hedder det bl.a.:
»Spørgsmål VII Såfremt det forudsattes, at vinduerne i 1. etape var blevet  

 vakuumimprægnerede som foreskrevet, anmodes syns- og skønsmanden om at  

 oplyse, hvilke konsekvenser den foretagene udfræsning af not og pålimning af  

 foringsliste efter imprægneringen ville have haft for vinduernes holdbarhed.
Svar VII Såfremt både vindueskarme og foringslister oprindelig havde været  

 vakuumimprægnerede, og limning havde været forsvarlig, var de nu konstaterede  

 skader efter al sandsynlighed ikke indtrådt.« Klagerens påstand fremkommer som summen af de i syns- og skønserklæringen  

 af 5. marts 1987 anførte beløb med tilæg af moms.
 Af en rapport vedrørende vinduesforhold ved den omhandlede skole  

 udarbejdet af indklagede fremgår vedrørende glasmonteringen bl.a.:
»Projektering Isoleringsruder er overalt beskrevet som 20 mm termorude med 2 x 4 mm glas  

 og 12 mm luftmellemrum.
Alt glas monteres med tætningslister af butyl eller polyisobutylen i  

 anerkendt fabrikat og i dim. efter fabrikkens anvisninger.
Topforseglig  

 udvendig skal være med silikonefugemasse af anerkendt fabrikat.
Under byggeriets udførelse er det på byggeledelsens foranledning forlangt,  

 at alt glas skal monteres med Nordsjo E profil 5 x 10 mm udvendig og Nordsjo  

 ES profil 4 x 10 mm indvendig med bære- og glideklodser i korrekt dimension.  

 Dette tætningsbånd skal ifølge Scanglas's monteringsanvisninger ikke  

 topforsegles,se bilag 1.« Jydsk Teknologisk Institut har i skrivelse af 12. oktober 1984 besvaret  

 nogle spørgsmål således:
»Spørgsmål 1 Hvor almindeligt er/var det, at man i forbindelse med levering og  

 montering af vinduer, der er krævet vakuumimprægnerede, udtog prøver og  

 foretog analyse af disse for at konstatere, at vakuumimprægneringen var  

 foretaget og fundet i orden? Svar:
 Det er/var ikke almindeligt, at der udtages prøver af leverede produkter,  

 selv om der er krævet vakuumimprægnering, og der er kun tale om enkeltstående  

 tifælde - altså promiller - hvor det foretages.
Spørgsmål 2 Hvor almindeligt er/var det at kræve attest fra vinduesleverandøren på, at  

 leverede vinduer er vakuumimprægnerede? Svar:
 Dette spørgsmål kan besvares på tilsvarende måde som spørgsmål 1.
Spørgsmål 3 Endvidere bedes oplyst, hvor mange vakuumimprægnerede vinduer der efter  

 Deres viden er monteret i de pågældende år.
 Svar:
Der findes ikke noget registreret tal over dette, men det skønnes, at ca.  

 75% at de producerede vinduer var vakuumimprægnerede i 1977-78, medens ca.  

 90% er vakuumimprægnerede i 1983-84. Skønsmæssigt mener Goriværkerne, at det  

 i perioden 1983-84 drejer sig om ca. 1,2 mill. vinduer og døre.« Det fremgår endvidere, at C A/S den 29. marts 1984 overfor indklagede har  

 afgivet tilbud på udskiftning af 52 elementer for en overslagspris excl. moms  

 på 335.800 kr., samt at D Bygningsrenovering har tilbudt renovering af  

 vinduer for en tilbudssum excl. moms på 83.480 kr.
 Der er under den mundtlige forhandling afgivet forklaring af arkitekt E  

 fra indklagede, af tømrermester F samt af syns- og skønsmanden.
Arkitekt E har bl.a. forklaret, at han er byggeleder og udøver fagtilsyn  

 for indklagede.
Han er enig i, at vakuumimprægnering var foreskrevet.
Det er  

 hverken ved undersøgelse eller attest kontrolleret, om vakuumimprægneringen  

 var foretaget.
Det kan ikke ses visuelt, men skal undersøges ved  

 prøveudtagning.
Vinduerne var projekteret uden påforingsliste, og tilsynet  

 har ikke givet tilladelse til ændring heraf.
Da vinduerne blev leveret på  

 pladsen, var de påført 1 gang GORI 22 og 1 gang GORI 66 i samme farve, som  

 vinduerne har i dag.
Han var ikke klar over, at der var påsat påforingsliste.  

 Det er også vanskeligt at kontrollere, idet der altid vil være fuger i træet,  

 hvadenten det er lamineret eller marvskåret.
Et prøvevindue blev på tømrernes  

 værksted godkendt af arkitekt B, indklagedes ingeniør G og vidnet.
Det stod i  

 rådt træ. Der var ikke påforingsliste på prøvevinduet.
Han er enig i, at  

 bundfalsene skulle have været udført med 5 grader fald, hvilket ikke er sket.  

 Han er ikke under tilsynet studset over dette.
Vandet ville dog ikke være  

 trængt ind, hvis tætningslisterne havde været korrekt monteret.
Der er i  

 overensstemmelse med fabrikkens anvisninger ikke anvendt topforsegling.
Ved  

 glarmesterens indsætning af vinduerne er komprimeringen af listerne blevet  

 utilstrækkelig.
Med hensyn til den manglende aluliste i bundkarm har han  

 forklaret, at den var foreskrevet i projektet, medens der ikke var  

 foreskrevet zinkindskud over glasset.
I samarbejde med tømreren ændredes  

 dette, således at der i bundfalsen blev anvendt træ og besparelsen anvendt  

 til zinkindskud over glasset.
Det ville ikke være nogen usædvanlig  

 konstruktion, men kræver mere vedligeholdelse, og listen vil arbejde, såfremt  

 dette ikke sker.
I 2.etape er glaslister af træ i overensstemmelse med  

 projektet.
Det fremgår ikke klart af beskrivelsen, om der skal monteres  

 zinkkapsel i gavlene, men der burde håndværksmæssigt have været en  

 zinkkapsel.
I 2. etape er bundglaslisten udført i overensstemmelse med  

 projektet.
Det er rigtigt, at den i nogle tilfælde er for kort, men den kan  

 udskiftes med en længere.
Bundglaslisten burde have haft fremspring, men det  

 er ikke noget problem, når der er vakuumimprægneret.
I 2. etape er der  

 anvendt et andet fugebånd end i 1. etape.
Fugebåndet er ændret fra Norsjo til  

 et andet produkt uden tilsynets viden.
Tilsynet har ikke været opmærksom  

 herpå.
F har forklaret, at han har været forretningsfører i Y Andelsselskab, der  

 havde tømrerentreprisen i 1. etape af byggeriet.
Så vidt han har fået  

 opklaret, er der med hensyn til påforingslisten sket en fejl ved  

 konstruktionen af disse vinduer.
Der har formentlig været tale om en fejl i  

 falsdybden, som man har prøvet at rette ved afskæring og påsætning af  

 påforingslisten.
Det har ikke været drøftet med vidnet.
Han opfatter det som  

 en fejl, man har prøvet at skjule.
Fejlen er nok opdaget på værkstedet.  

 Påforingslisten kunne nok ses, i hvert fald inden glasisætning.
Vinduerne var  

 ved leveringen behandlet med GORI 22 og 66. Han har endvidere konstateret, at  

 andelsselskabet har betalt en maler for en ekstrabehandling efter  

 opsætningen.
I tilbuddet af 29. marts 1984 fra C A/S, hvor vidnet nu er ansat, er der  

 regnet med udskiftning af samtlige højtsiddende vinduer.
Der består en  

 usikkerhed med hensyn til genanvendelsen af termoviduerne.
Klageren har til støtte for sin påstand om ansvar for den manglende  

 vakuumimprægnering principalt gjort gældende, at indklagede som  

 tilsynsførende burde have foretaget kontrol ved at kræve attest fra  

 entreprenøren, foretage en prøve eller i det mindste set en faktura på, at  

 imprægneringen var foretaget.
Subsidiært må tilsynet være ansvarlig, fordi  

 bygherren ikke har fået det mangelfrie vindue, som han efter projektet måtte  

 kunne forvente.
Med hensyn til påforingslisten støttes ansvaret på, at den er  

 synlig og burde have været opdaget af tilsynet.
Det må endvidere påhvile  

 tilsynet at foretage en stikprøvekontrol under arbejdets udførelse.
Hermed  

 ville de vandrette bundfalse, trælisten og den manglende topforsegling have  

 været opdaget.
Dette må specielt gælde, når man uden bygherrens viden ændrer  

 projektet til en for denne dårligere løsning.
Tilsynet burde endvidere have  

 grebet ind overfor den manglende zinkafdækning af gavlene, idet der  

 foreligger en håndværksmæssig ukorrekt udførelse.
På samme måde som foran  

 anført burde tilsynet også ved stikprøvekontrol have konstateret, at  

 træglaslisterne i 2. etape ikke havde fremspring, at der er anvendt forkert  

 fugebånd, og at zinkbåndet ikke når ud til kanten.
Erstatningskravet er klagerens tab, således som udbedringsudgifterne er  

 opgjort af syns- og skønsmanden.
Arbejdet kunne ikke have været udført  

 tidligere.
Indklagede har til støtte for sin påstand anført, at der ikke kan påhvile  

 tilsynet noget ansvar for den manglende vakuumimprægnering.
Tilsynet har ikke  

 pligt til at foretage undersøgelserne som anført af klageren.
Det må  

 endvidere lægges til grund, at den manglende imprægnering ikke har kunnet  

 ses.
Tilsynet har ikke set påforingslisten, og under de af vidnet F  

 forklarede omstændigheder skal der noget særligt til, at der pålægges  

 tilsynet ansvar.
Da vinduerne ved leveringen var behandlet to gange, kan det  

 ikke statueres, at tilsynet burde have set listen.
Klageren har ikke løftet  

 sin bevisbyrde for tilsynets ansvar.
De vandrette bundfalse er ikke i sig  

 selv noget problem.
Det er kun et sprøgsmål om vedligeholdelse.
Den manglende  

 topforsegling kan ikke bebrejdes tilsynet, der blot har fulgt fabrikkens  

 anvisning. Ændringen med hensyn til aluglaslisten er en ændring til en helt  

 sædvanlig udførelse, på samme måde som dette arbejde også blev udført i 2.  

 etape.
Efter tilsynets opfattelse har bygherren fået et bedre produkt, der  

 ikke i sig selv har haft skade til følge.
Såfremt der statueres ansvar for  

 den manglende vakuumimprægnering, kan der højst blive tale om en erstatning  

 på 335.800 kr.
Dette er en følge af klagerens tabsbegrænsningspligt.
Arbejdet  

 burde have været sat i værk i 1984. Det må også overvejes, om en udbedring  

 til de anførte 83.000 kr. ikke havde været tilstrækkeligt.
De 15.000 kr. for  

 zinkinddækningen kan ikke komme til at påhvile indklagede, idet der er tale  

 om en projektfejl.
Det må være klagerens risiko, at man har hævet sagen  

 overfor arkitekten.
Med hensyn til 2. etape er arbejdet udført som  

 projekteret.
Det kan højst være et mindre beløb, der kan lastes indklagede.
 Voldgiftsretten skal udtale:
 Det lægges til grund, at den manglende vakuumimprægnering ikke har kunnet  

 konstateres visuelt.
 Det indklagede påhvilende almindelige tilsyn findes ikke i mangel af  

 særlig aftale at indebære nogen pligt til ved prøveudtagning eller på  

 lignende måde at sikre, at det leverede materiale er konditionsmæssigt, med  

 mindre der foreligger særlige omstændigheder, som indicerer nødvendigheden af  

 en nærmere undersøgelse.
 Herefter og da der ikke har foreligget sådanne særlige omstændigheder,  

 findes indklagede ikke at kunne gøres ansvarlig for denne mangel.
Det må efter bevisførelse lægges til grund, at prøvevinduet ikke har været  

 forsynet med påforingsliste.
Det må endvidere lægges til grund, at listen  

 efter, at vinduerne er blevet behandlet med træbeskyttelse, ikke har været  

 synbar, således at indklagede under udøvelsen af tilsynet burde have været  

 opmærksom herpå.
Indklagede findes herefter ikke at kunne gøres ansvarlig for  

 denne mangel.
 Efter det foreliggende er gavlene udført i overensstemmelse med projektet.  

 Herefter findes der ikke grundlag for at pålægge indklagede ansvar for, at  

 der ikke er foretaget afdækning med zinkkapsel.
Med hensyn til de øvrige konstaterede mangler i 1. etape findes indklagede  

 ved en samlet vurdering, herunder at der er foretaget ændring i projektet  

 uden aftale med byggeledelsen, at være ansvarlig.
Det samme gælder manglerne  

 i 2. etape, der er af en sådan karakter, at de burde have været konstateret  

 af tilsynet.
 Den klageren tilkommende erstatning fastsættes skønsmæssigt til 100.000  

 kr. med renter som påstået.
 Hver af parterne betaler egne sagsomkostninger samt halvdelen af de med  

 det foretagne syn og skøn forbundne omkostninger, hvormed bemærkes, at  

 klageren har afholdt 13.325 kr. i honorar til syns- og skønsmanden.
 Endvidere betaler hver af parterne halvdelen af de med voldgiftsrettens  

 behandling af sagen forbundne omkostninger.
 T H I B E S T E M M E S :
 Indklagede A A/S, betaler inden 14 dage fra denne kendelses modtagelse til  

 klageren, K kommune, 100.000 kr. med tillæg af procesrente fra den 4.  

 november 1985, til betaling sker.
Inden samme frist betaler indklagede til klageren halvdelen af  

 omkostningerne til syn og skøn med 6.662,50 kr.
Ingen af parterne betaler  

 iøvrigt sagsomkostniger til den anden part.
 De med voldgiftsrettens behandling af sagen forbundne omkostninger betales  

 med halvdelen af hver af parterne.
København, den 17. juni 1988 T.
Boe Larsen Vagn Rasmussen Orla Thomsen P.v.c.
