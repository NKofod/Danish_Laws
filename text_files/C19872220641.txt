FORMÅL Formålet med undervisningen er at give eleverne en indføring i matematisk  

 tankegang og metode.
Der lægges vægt på, at de matematiske kundskaber skal  

 kunne anvendes i de edb-faglige discipliner.
MÅL Målet med undervisningen er, at eleverne kan anvende væsentlige  

 matematiske begreber og metoder, der har særlig betydning for andre fag i  

 uddannelsen.
Det er hensigten - gennem disse retningsfaglige anvendelser af  

 matematik - at give eleven forståelse af matematikkens betydning for  

 konstruktion af såvel edb-maskinel som edb-programmel.
 Det er endvidere målet at styrke elevens fantasi og kreativitet samt evne  

 til at abstrahere.
 Endelig tilsigtes det, at eleven får forståelse af ræsonnementets særlige  

 stilling i matematik (at matematiske tankegang er en følge af logiske  

 følgeslutninger) og i betydningen af at kunne dokumentere en sådan tankegang.
1. TALTEORI Med henblik på at give eleverne indsigt i datamatens virkemåde skal  

 eleverne have kendskab til talteori af betydning for repræsentation og  

 behandling af data.
 Eleverne skal have kendskab til de grundlæggende talmængder (N, Z, Q og R)  

 og til regneregler for reelle tal (herunder sædvanlig aritmetisk notation,  

 eksponentiel notation samt operatorprioriteter).
Endvidere skal eleverne have kendskab til det binære, oktale og  

 hexadecimale talsystem samt konvertering imellem disse indbyrdes og til og  

 fra det decimale talsystem.
Desuden skal eleverne kunne foretage simple  

 aritmetiske operationer indenfor disse talsystemer, herunder kunne regne med  

 komplementer.
 Endelig skal eleverne have kendskab til regning med tilnærmede værdier og  

 kunne foretage simple fejlanalyser (absolut og relativ fejl).
2. FUNKTIONER Det er hensigten at give eleverne en forståelse af funktioner og grafisk  

 fremstilling som et middel til at beskrive en sammenhæng mellem variable  

 størrelser samt til løsning af simple åbne udsagn, hvori funktionsudtryk  

 indgår.
Indfaldsvinklen til undervisningen er funktionernes anvendelse i  

 edb-programmer og i vurdering af edb-programmer.
Eleverne skal have kendskab til regneforskrift for og grafisk fremstilling  

 af lineære funktioner, potensfunktioner, eksponentialfunktioner,  

 logaritmefunktioner, trigonometriske funktioner og de særlige funktioner med  

 relation til datamater (absolut værdi, heltalsværdi og fortegn) samt enkle  

 kompositioner af disse funktioner.
Der forventes ikke nogen systematisk og  

 dybtgående behandling af alle disse funktionstyper.
 Eleverne skal kunne løse ukomplicerede ligninger og uligheder, hvori disse  

 funktionsudtryk indgår, herunder kunne anvende de nødvendige regneregler.
 I forbindelse med funktioner og løsning af ligninger og uligheder  

 gennemgås mængdelære og logik i nødvendigt omfang.
 Eleverne skal kunne anvende eksponentialfunktioner i forbindelse med  

 sammensat rentesregning.
3. STATISTIK Det er hensigten, at eleverne kan anvende grundlæggende metoder til  

 beskrivelse af en empirisk fordeling (en stikprøve). I forbindelse hermed  

 skal eleverne have kendskab til grupperede/ikke-grupperede fordelinger,  

 grafiske beskrivelser i form af pindediagram/søjlediagram og  

 trappediagram/sumkurve samt deskriptorerne middeltal, varians, spredning og  

 fraktiler.
 Endvidere skal eleverne have kendskab til normalfordelingen, grafiske  

 fremstillinger af tæthedsfunktion og sumfunktion (på sandsynlighedspapir)  

 samt sandsynlighedsbegrebet i relation til en normalfordeling.
 I forbindelse med stikprøver skal eleverne have kendskab til  

 normalfordelingsapproximation samt skøn af middelværdi og spredning (de  

 ukendte parametre i en model).
4. ALGORITMER Det overordnede mål med undervisningen i algoritmer er at give eleverne  

 forståelse af betydningen af at kunne dokumentere en metode til løsning af et  

 veldefineret problem, idet algoritmer skal ses som bindeleddet mellem problem  

 og løsning.
 Målet med undervisningen er, at eleverne kan foretage strukturerede  

 algoritmebeskrivelser ved brug af de tre grundlæggende strukturer: lineær  

 struktur (sekvens), forgrening (selektion) og gentagelse (iteration).  

 Algoritmebeskrivelserne skal kunne udformes ved hjælp af pseudokoder, og i  

 vurderingen af algoritmerne lægges der vægt på, at beskrivelsen er logisk  

 korrekt, velstruktureret og rimelig detaljeret.
Algoritmerne bør anvendes i forbindelse med læreplanens øvrige emner,  

 bl.a. konverteringsalgoritmer i forbindelse med talsystemer, numerisk analyse  

 (bestemmelse af irrationale tal, nulpunktsbestemmelse og arealbestemmelse)  

 samt algoritmer til udskrivning af opsparingsplaner og amortisationsplaner i  

 tilknytning til rentesregning.
Desuden bør der arbejdes med forskellige  

 sorterings- og søgningsalgoritmer samt vurderinger af effektiviteten af  

 alternative algoritmer.
5. VALGFRIE EMNER Der anvendes et antal timer til en uddybning af et af de øvrige emner i  

 læreplanen (talteori, funktioner, statistik eller algoritmer) eller til et  

 emne, som grænser op til et af disse emner.
Som eksempel på tilgrænsende  

 emner kan nævnes annuitetsregning, lineær programmering og  

 simplex-algoritmen, infinitesimalregning og kombinatorik.
 Læreplanen har virkning fra den 1. januar 1988.
 P.d.v.
 e.b.
Erik Nexelmann underv.insp.
