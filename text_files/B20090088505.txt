 Kapitel 1   Anvendelsesområde m.v.
Kapitel 2   Undtagelser fra pligten til at offentliggøre et prospekt Kapitel 3   Prospektets format og indhold Kapitel 4   Udeladelse af oplysninger i prospektet Kapitel 5   Gyldighed Kapitel 6   Offentliggørelse af prospektet Kapitel 7   Annoncering Kapitel 8   Sprog Kapitel 9   Grænseoverskridende udbud og optagelse til handel Kapitel 10   Overgangsbestemmelser Kapitel 11   Straffebestemmelser Kapitel 12   Ikrafttrædelse Bekendtgørelse om prospekter for værdipapirer, der optages til handel på et reguleret marked, og ved offentlige udbud af værdipapirer over 2.500.000 euro1) I medfør af § 23, stk. 7 og 8, § 24, stk. 2, og § 93, stk. 5, i lov om værdipapirhandel m.v., jf. lovbekendtgørelse nr. 795 af 20. august 2009, fastsættes:
Kapitel 1 Anvendelsesområde m.v.
 § 1. Reglerne i denne bekendtgørelse finder anvendelse på de værdipapirer, der er nævnt i § 2, stk. 1, i lov om værdipapirhandel m.v. med undtagelse af de i § 23, stk. 4, nævnte værdipapirer, når værdipapirerne søges optaget til handel på et reguleret marked og ved offentlige udbud af værdipapirer over 2.500.000 euro.
 § 2. Ved kvalificerede investorer forstås i denne bekendtgørelse:
 1) Juridiske personer, der er under offentligt tilsyn eller regulerede ved lov med henblik på at operere på de finansielle markeder, herunder kreditinstitutter, investeringsselskaber, forsikringsselskaber, kollektive investeringsordninger og deres forvaltningsselskaber, pensionsfonde og deres forvaltningsselskaber, råvarehandlere samt andre finansielle virksomheder, der er under offentligt tilsyn eller regulerede ved lov.
 2) Juridiske personer, der ikke er under offentligt tilsyn eller regulerede ved lov, og hvis forretningsformål alene er at investere i værdipapirer.
 3) Centraladministrationer og regionale myndigheder.
 4) Centralbanker.
 5) Internationale og supranationale institutioner, herunder Den Internationale Valutafond, Den Europæiske Centralbank, Den Europæiske Investeringsbank og andre lignende internationale organisationer.
 6) Andre juridiske personer, der ikke opfylder to af de kriterier, som er nævnt i § 3.
 7) Fysiske personer og små og mellemstore virksomheder, der er optaget i registeret for kvalificerede investorer i henhold til § 14.
 § 3. Ved små og mellemstore virksomheder forstås i denne bekendtgørelse virksomheder, der ifølge de seneste årsregnskaber eller konsoliderede regnskaber opfylder mindst to af følgende tre kriterier:
 1) Et gennemsnitligt antal heltidsansatte i løbet af regnskabsåret på mindre end 250.
 2) En samlet balance på mindre end 43.000.000 euro.
 3) En årlig nettoomsætning på mindre end 50.000.000 euro.
 § 4. Ved udsteder forstås i denne bekendtgørelse en juridisk enhed, der udsteder eller tilbyder at udstede værdipapirer.
 § 5. Ved udbydende person eller udbyder forstås i denne bekendtgørelse en fysisk eller juridisk person, der udbyder værdipapirer til offentligheden.
 § 6. Ved udbudsprogram forstås i denne bekendtgørelse et program, der giver mulighed for udstedelse af værdipapirer, der ikke er kapitalandele, jf. § 2 a, stk. 2, i lov om værdipapirhandel m.v., af lignende form og/eller klasse, løbende eller ad gentagne gange i løbet af en nærmere angivet udstedelsesperiode, herunder alle former for warrants.
 § 7. Ved værdipapirer, der udstedes løbende eller ad gentagne gange, forstås i denne bekendtgørelse flere på hinanden følgende udstedelser eller mindst to særskilte udstedelser af værdipapirer af lignende form og/eller klasse inden for en periode på 12 måneder.
 § 8. Ved hjemland forstås i denne bekendtgørelse:
 1) For alle udstedere af værdipapirer i et land inden for Den Europæiske Union eller et land, som Fællesskabet har indgået aftale med på det finansielle område, det land inden for Den Europæiske Union eller det land, som Fællesskabet har indgået aftale med på det finansielle område, hvor udstederen har sit vedtægtsmæssige hjemsted, såfremt udstederen ikke er omfattet af nr. 2.
2) For alle udstedere af værdipapirer, der ikke er kapitalandele, jf. § 2 a, stk. 2, i lov om værdipapirhandel m.v., og a) hvis pålydende pr. værdipapir beløber sig til mindst 1000 euro, eller b) som giver ret til at erhverve omsættelige værdipapirer eller modtage et kontant beløb som følge af, at de konverteres eller af, at de rettigheder, de giver, udøves, forudsat at udstederen af værdipapirerne ikke er udstederen af de underliggende værdipapirer eller en enhed, der tilhører samme koncern som sidstnævnte udsteder, det land inden for Den europæiske Union eller det land, som Fællesskabet har indgået aftale med på det finansielle område, hvor udstederen har sit vedtægtsmæssige hjemsted, eller hvor værdipapirerne skulle eller skal optages til handel på et reguleret marked for værdipapirer, eller hvor værdipapirerne udbydes til offentligheden.
 3) For alle udstedere af værdipapirer, der har deres vedtægtsmæssige hjemsted i et land uden for Den Europæiske Union eller et land, som Fællesskabet har indgået aftale med på det finansielle område, der ikke er omfattet af nr. 2, det land inden for Den Europæiske Union eller det land, som Fællesskabet har indgået aftale med på det finansielle område, hvor værdipapirerne efter hensigten skal udbydes til offentligheden for første gang efter 31. december 2003, eller hvor den første ansøgning om optagelse til handel på et reguleret marked for værdipapirer indsendes.
 Stk. 2. Valg af hjemland, jf. stk. 1, nr. 2 og 3, træffes af henholdsvis udstederen, udbyderen eller den person, der anmoder om optagelse til handel.
 Stk. 3. Hvis valg af hjemland, jf. stk. 1, nr. 3, ikke var bestemt af udstederen, udbyderen eller den person, der anmoder om optagelse af værdipapirerne til handel første gang, hvor værdipapirerne var udbudt til offentligheden eller optaget til handel, kan de foretage dette valg efterfølgende.
 § 9. Ved værtsland forstås i denne bekendtgørelse det land inden for Den Europæiske Union, eller det land, som Fællesskabet har indgået aftale med på det finansielle område, hvor der foretages et udbud til offentligheden eller ansøges om optagelse til handel, når dette er forskelligt fra hjemlandet.
 § 10. Ved basisprospekt forstås i denne bekendtgørelse et dokument, der indeholder samtlige relevante oplysninger om udstederen og de værdipapirer, der udbydes til offentligheden eller optages til handel på et reguleret marked for værdipapirer, og efter udstederens valg de endelige vilkår for udbuddet.
Kapitel 2 Undtagelser fra pligten til at offentliggøre et prospekt § 11. Forpligtelsen til at offentliggøre et prospekt efter §§ 23 og 24 i lov om værdipapirhandel m.v. finder ikke anvendelse på følgende udbud:
 1) Udbud af værdipapirer, der udelukkende er rettet til kvalificerede investorer, jf. § 2.
 2) Udbud af værdipapirer, der er rettet til færre end 100 fysiske eller juridiske personer pr. land inden for Den Europæiske Union eller pr. land, som Fællesskabet har indgået aftale med på det finansielle område, som ikke er kvalificerede investorer, jf. § 2.
 3) Udbud af værdipapirer, der er rettet til investorer, som erhverver værdipapirer for i alt mindst 50.000 euro pr. investor for hvert særskilt udbud.
 4) Udbud af værdipapirer, hvis pålydende pr. værdipapir beløber sig til mindst 50.000 euro.
 Stk. 2. Ethvert videresalg af værdipapirer, der tidligere var omfattet af en eller flere af de i stk. 1 nævnte former for udbud, skal betragtes som et særskilt udbud, og det skal afgøres, hvorvidt videresalget er et udbud af værdipapirer til offentligheden, hvor der er pligt til at offentliggøre et prospekt.
 § 12. Forpligtelsen til at offentliggøre et prospekt efter §§ 23 og 24 i lov om værdipapirhandel m.v. finder ikke anvendelse på udbud til offentligheden af følgende værdipapirer:
 1) Aktier udstedt med henblik på ombytning af allerede udstedte aktier af samme klasse, såfremt udstedelsen af de nye aktier ikke indebærer en forhøjelse af den udstedte aktiekapital.
 2) Værdipapirer, der udbydes i forbindelse med et overtagelsestilbud, såfremt der tilvejebringes et dokument, der indeholder oplysninger, som svarer til prospektets.
 3) Værdipapirer, der udbydes, tildeles eller skal tildeles i forbindelse med en fusion, såfremt der tilvejebringes et dokument, der indeholder oplysninger, som svarer til prospektets.
 4) Aktier, der udbydes, tildeles eller skal tildeles gratis til eksisterende aktionærer, og udbytte, der udbetales i form af aktier af samme klasse som de udbyttegivende aktier, såfremt der gives aktionærerne adgang til et dokument, der indeholder oplysninger om aktiernes antal og klasse samt årsagerne til og de nærmere omstændigheder ved transaktionen.
5) Værdipapirer, der udbydes, tildeles eller skal tildeles henholdsvis til eksisterende eller tidligere bestyrelsesmedlemmer eller til ansatte i det udstedende selskab.
Dette forudsætter, at værdipapirerne udbydes, tildeles eller skal tildeles af det udstedende selskab, hvis værdipapirer allerede er optaget til handel på et reguleret marked, eller et koncernforbundet selskab, jf. § 5, stk. 1, nr. 9, i lov om finansiel virksomhed, samt at ovennævnte personer gives adgang til et dokument, der indeholder oplysninger om værdipapirernes antal og klasse samt årsagerne til og de nærmere omstædigheder ved transaktionen.
 § 13. Forpligtelsen til at offentliggøre et prospekt efter §§ 23 og 24 i lov om værdipapirhandel m.v. finder ikke anvendelse på optagelse til handel for følgende værdipapirer:
 1) Aktier og andele i kollektive investeringsordninger, der over en periode på 12 måneder udgør mindre end 10 % af antallet af aktier eller andele i kollektive investeringsordninger af samme klasse, der allerede er optaget til handel på samme regulerede marked.
 2) Aktier, der er udstedt med henblik på ombytning af aktier af samme klasse, som allerede er optaget til handel på samme regulerede marked, såfremt udstedelsen af de nye aktier ikke indebærer en forhøjelse af den udstedte aktiekapital.
 3) Værdipapirer, der udbydes i forbindelse med et overtagelsestilbud, såfremt der tilvejebringes et dokument, der indeholder oplysninger, som svarer til prospektets.
 4) Værdipapirer, der udbydes, tildeles, eller skal tildeles i forbindelse med en fusion, såfremt der tilvejebringes et dokument, der indeholder oplysninger, som svarer til prospektets.
 5) Aktier, der udbydes, tildeles eller skal tildeles gratis til eksisterende aktionærer, og udbytte, der udbetales i form af aktier af samme klasse som de udbyttegivende aktier, såfremt de nævnte aktier er af samme klasse som de aktier, der allerede er optaget til handel på samme regulerede marked, og der gives aktionærerne adgang til et dokument, der indeholder oplysninger om aktiernes antal og klasse samt årsagerne til og de nærmere omstændigheder ved transaktionen.
6) Værdipapirer, der udbydes, tildeles eller skal tildeles henholdsvis til eksisterende eller tidligere bestyrelsesmedlemmer eller til ansatte i det udstedende selskab.
Dette forudsætter, at værdipapirerne udbydes, tildeles eller skal tildeles af det udstedende selskab eller et koncernforbundet selskab, jf. § 5, stk. 1, nr. 9, i lov om finansiel virksomhed, at de pågældende værdipapirer er af samme klasse som de værdipapirer, der allerede er optaget til handel på samme regulerede marked, samt at der gives ovennævnte personer adgang til et dokument, der indeholder oplysninger om værdipapirernes antal og klasse samt årsagerne til de nærmere omstændigheder ved transaktionen.
 7) Aktier, der udstedes ved ombytning af andre værdipapirer eller som følge af udøvelsen af rettigheder i henhold til andre værdipapirer, såfremt de pågældende aktier er af samme klasse som de aktier, der allerede er optaget til handel på samme regulerede marked.
 Stk. 2. Forpligtelsen til at offentliggøre et prospekt efter §§ 23 og 24 i lov om værdipapirhandel m.v. finder ikke anvendelse for optagelse til handel på et reguleret marked for værdipapirer, der allerede er optaget til handel på et andet reguleret marked, når følgende betingelser er opfyldt:
 1) Værdipapirerne eller værdipapirer af samme klasse har været optaget til handel på dette andet regulerede marked i mere end 18 måneder.
 2) Prospektet for værdipapirer, der første gang blev optaget til handel på dette andet regulerede marked efter 1. juli 2005, er godkendt og stillet til rådighed for offentligheden i overensstemmelse med artikel 14 i direktiv 2003/71/EF om det prospekt, der skal offentliggøres, når værdipapirer udbydes til offentligheden eller optages til handel.
 3) Prospektet for værdipapirer, der første gang blev optaget til handel efter den 30. juni 1983, men før den 1. juli 2005, er godkendt i overensstemmelse med kravene i direktiv 80/390/EØF om samordning af kravene ved udarbejdelse af, kontrol med, og udsendelse af det prospekt, der skal offentliggøres med henblik på optagelse af værdipapirer til officiel notering på en fondsbørs eller direktiv 2001/34/EF vedrørende betingelserne for optagelse til officiel notering på en fondsbørs samt oplysninger, der skal offentliggøres om disse værdipapirer.
 4) De faste forpligtelser i forbindelse med handel på dette andet regulerede marked er opfyldt.
 5) Den person, der anmoder om at få optaget et værdipapir til handel på et reguleret marked i Danmark under henvisning til stk. 2, udarbejder et resumé, der stilles til rådighed for offentligheden på dansk i henhold til kapitel 6.
 6) Indholdet af resuméet, jf. nr. 5, skal være i overensstemmelse med § 15, stk. 3. Dokumentet skal endvidere angive, hvor det seneste prospekt kan rekvireres, og hvor de finansielle oplysninger, som udstederen har offentliggjort i overensstemmelse med sin faste oplysningspligt, findes.
§ 14. Finanstilsynet kan godkende fysiske personer, der er bosiddende i Danmark, som kvalificerede investorer, hvis de pågældende personer skriftligt anmoder om det.
For at blive godkendt som kvalificeret investor skal en fysisk person opfylde mindst to af følgende kriterier:
 1) Personen har udført gennemsnitligt mindst 10 værdipapirtransaktioner af betydeligt omfang pr. kvartal i de foregående fire kvartaler.
 2) Personens værdipapirportefølje overstiger 0,5 mio. euro i værdi.
 3) Personen arbejder eller har arbejdet i den finansielle sektor i mindst et år i en stilling, der fordrer kendskab til investering i værdipapirer.
 Stk. 2. Endvidere kan Finanstilsynet registrere små og mellemstore virksomheder, der har deres vedtægtsmæssige hjemsted i Danmark, som kvalificerede investorer, hvis de pågældende virksomheder skriftligt anmoder om det.
Stk. 3. Finanstilsynet opretter og fører et register over de fysiske personer og små og mellemstore virksomheder, der er blevet godkendt som kvalificerede investorer.
Oplysningerne i registeret er tilgængelige for udstedere af værdipapirer.
 Stk. 4. Fysiske personer og små og mellemstore virksomheder, der er registrerede som kvalificerede investorer, kan til enhver tid vælge at træde ud af registeret for kvalificerede investorer.
 Stk. 5. Fysiske personer og små og mellemstore virksomheder, der er registrerede som kvalificerede investorer i et land inden for Den Europæiske Union eller et land, som Fællesskabet har indgået aftale med på det finansielle område, anerkendes i Danmark som kvalificerede investorer.
Kapitel 3 Prospektets format og indhold § 15. Prospektet skal indeholde oplysninger om udstederen og de værdipapirer, der skal udbydes til offentligheden eller optages til handel på et reguleret marked.
Det skal også indeholde et resumé.
Stk. 2. Udstederen, udbyderen eller den person, der anmoder om optagelse af værdipapirer til handel, kan vælge at udarbejde prospektet som et enkelt dokument eller som særskilte dokumenter.
I et prospekt, der består af særskilte dokumenter, skal de påkrævede oplysninger anføres i et registreringsdokument, en værdipapirnote og et resumé. Registreringsdokumentet skal indeholde oplysninger om udstederen.
Værdipapirnoten skal indeholde oplysninger om de værdipapirer, der udbydes til offentligheden eller søges optaget til handel.
Stk. 3. Resuméet i prospektet skal være kortfattet og i et let forståeligt sprog.
I resuméet fremlægges de vigtigste forhold og risici i forbindelse med udstederen, en eventuel garant og værdipapirerne.
Resuméet skal derudover indeholde følgende oplysninger:
 1) Resuméet bør læses som en indledning til prospektet.
 2) Enhver beslutning om investering i værdipapirerne bør træffes på baggrund af prospektet som helhed.
 3) Hvis en sag vedrørende oplysningerne i prospektet indbringes for en domstol, kan den sagsøgende investor være forpligtet til at betale omkostningerne i forbindelse med oversættelse af prospektet, inden sagen indledes.
 4) De fysiske eller juridiske personer, som har udfærdiget resuméet eller eventuelle oversættelser heraf og anmodet om godkendelse heraf, kan ifalde et civilretligt erstatningsansvar, men kun såfremt det er misvisende, ukorrekt eller uoverensstemmende, når det læses sammen med de andre dele af prospektet.
 Stk. 4. Når prospektet vedrører optagelse til handel på et reguleret marked i Danmark af værdipapirer, der ikke er kapitalandele, jf. § 2 a, stk. 2, i lov om værdipapirhandel m.v., og som har et pålydende på mindst 50.000 euro, finder kravet i stk. 1, om, at prospektet skal indeholde et resumé, ikke anvendelse.
§ 16. En udsteder, der har fået et registreringsdokument godkendt af Finanstilsynet inden for de seneste 12 måneder, kan vælge kun at udarbejde værdipapirnoten og resuméet, når værdipapirer udbydes til offentligheden eller optages til handel.
Finanstilsynet træffer i dette tilfælde beslutning om godkendelse af værdipapirnoten og resuméet.
 Stk. 2. Når stk. 1 finder anvendelse, skal værdipapirnoten indeholde oplysninger, der normalt vil indgå i registreringsdokumentet, hvis der er indtruffet væsentlige ændringer, der kan få betydning for investorernes vurdering, efter at registreringsdokumentet senest er ajourført eller et tillæg i henhold til § 26 er godkendt.
 § 17. For følgende værdipapirer kan udstederen, udbyderen eller den person, der anmoder om optagelse til handel på et reguleret marked for værdipapirer, vælge at udarbejde et basisprospekt:
 1) Værdipapirer, der ikke er kapitalandele, jf. § 2 a, stk. 2, i lov om værdipapirhandel m.v., herunder alle former for warrants, udstedt under et udbudsprogram.
2) Værdipapirer, der ikke er kapitalandele, jf. § 2 a, stk. 2, i lov om værdipapirhandel m.v., og som udstedes løbende eller ad gentagne gange af kreditinstitutter a) når provenuet fra udstedelsen af værdipapirerne investeres i aktiver, der yder tilstrækkelig dækning for den med værdipapirerne skabte gæld indtil indløsningsdagen, og b) når de pågældende beløb i tilfælde af det tilknyttede kreditinstituts konkurs først og fremmest skal anvendes til tilbagebetaling af kapital og forfaldne renter.
 Stk. 2. Basisprospektet skal indeholde samtlige relevante oplysninger om udstederen og de værdipapirer, der udbydes til offentligheden eller optages til handel på et reguleret marked for værdipapirer.
 Stk. 3. Hvis de endelige vilkår for udbuddet ikke kan indgå enten i basisprospektet eller i et tillæg, gøres de endelige vilkår tilgængelige for investorerne og indsendes til Finanstilsynet, hver gang der foretages et udbud til offentligheden, så hurtigt som muligt og om muligt forud for udbuddets start.
§ 18. Oplysninger kan indarbejdes i prospektet ved henvisning til et eller flere tidligere eller samtidigt offentliggjorte dokumenter, der er godkendt af eller indsendt til Finanstilsynet.
Sådanne oplysninger skal være de senest tilgængelige for udstederen.
Resuméet må ikke indeholde oplysninger, der er indarbejdet ved henvisning.
 Stk. 2. Når oplysninger indarbejdes ved henvisning, skal der tilvejebringes en krydsreferencetabel, så investorerne let kan identificere specifikke oplysningselementer.
Kapitel 4 Udeladelse af oplysninger i prospektet § 19. Når den endelige udbudspris og det antal værdipapirer, der udbydes til offentligheden, ikke kan indgå i prospektet, skal én af følgende betingelser være opfyldt:
 1) Prospektet skal indeholde de kriterier eller de betingelser, der gælder for fastsættelsen af den endelige udbudspris, herunder maksimumsprisen, og antallet af værdipapirerne.
 2) Købs- eller tegningsaccepter for værdipapirerne kan trækkes tilbage i mindst to børsdage efter, at den endelige udbudspris og antallet af værdipapirer, der udbydes til offentligheden, er modtaget i Finanstilsynet.
 Stk. 2. Udsteder skal indsende den endelig udbudspris og antallet af værdipapirer til Finanstilsynet samt offentliggøre sådanne oplysninger i henhold til § 25, når disse kendes.
 § 20. Finanstilsynet kan tillade, at visse foreskrevne oplysninger udelades af prospektet i følgende tilfælde:
 1) Udbredelse af oplysningerne vil stride mod den offentlige interesse.
 2) Udbredelse af oplysningerne vil tilføje udstederen betydelig skade, forudsat at undladelse af offentliggørelse ikke kan medføre, at offentligheden vildledes med hensyn til faktiske omstændigheder og forhold, der er afgørende for bedømmelsen af udstederen, udbyderen eller en eventuel garant, og af de rettigheder, der er knyttet til de værdipapirer, som prospektet vedrører.
 3) Oplysningerne er kun af ringe betydning for et specifikt udbud eller en specifik optagelse til handel og vil ikke kunne indvirke på vurderingen af udstederens, udbyderens eller en eventuel garants finansielle situation og forventede udvikling.
Stk. 2. I særlige tilfælde, hvor visse af de krævede oplysninger, der skal indgå i et prospekt, ikke findes på grund af udstederens aktivitetsområde eller udstederens organisation eller for de værdipapirer, som prospektet vedrører, kan prospektet indeholde andre oplysninger, der svarer til de krævede oplysninger.
Findes sådanne tilsvarende oplysninger ikke, finder det pågældende oplysningskrav ikke anvendelse.
Kapitel 5 Gyldighed § 21. Et prospekt er gyldigt i 12 måneder fra offentliggørelsen.
Hvis et tillæg til prospektet er krævet i henhold til § 26, skal tillægget være godkendt og offentliggjort som betingelse for prospektets gyldighed.
Stk. 2. Et tidligere godkendt registreringsdokument, som nævnt i § 16, er gyldigt i en periode på op til 12 måneder.
Det tidligere godkendte registreringsdokument ledsaget af en godkendt værdipapirnote samt et godkendt resumé anses som et gyldigt prospekt.
 § 22. I forbindelse med et udbudsprogram er et tidligere godkendt basisprospekt gyldigt i en periode på op til 12 måneder.
 § 23. Et basisprospekt for de i § 17, stk. 1, nr. 2, nævnte værdipapirer er gyldigt, indtil de pågældende værdipapirer ikke længere udstedes løbende eller ad gentagne gange.
Kapitel 6 Offentliggørelse af prospektet § 24. Når et prospekt er godkendt, gør udstederen, udbyderen eller den person, der anmoder om optagelse til handel, prospektet tilgængeligt for offentligheden så hurtigt som praktisk muligt og under alle omstændigheder i rimelig tid og senest inden starten af udbuddet til offentligheden eller optagelse til handel af de pågældende værdipapirer.
I tilfælde af, at aktier i en klasse, der udbydes til offentligheden, optages til handel for første gang, skal prospektet være tilgængeligt mindst seks børsdage før udbuddets afslutning.
 § 25. Prospektet anses for offentliggjort, når det er gjort tilgængeligt for offentligheden på én af følgende måder:
 1) Ved indrykning i et eller flere dagblade, der er landsdækkende eller har stor udbredelse i Danmark, når udbud til offentligheden foretages eller ansøgningen om optagelse til handel indsendes til et reguleret marked i Danmark.
 2) I trykt form, der vederlagsfrit stilles til rådighed for offentligheden på kontorerne for det marked, hvor værdipapirerne optages til handel, såvel som på udstederens vedtægtsmæssige hjemsted og hos de finansielle virksomheder, der placerer eller formidler salg af værdipapirerne.
 3) I elektronisk form på udstederens netsted og i givet fald på netsteder, der tilhører de finansielle virksomheder, der placerer eller formidler salg af værdipapirerne.
 4) I elektronisk form via informationssystemet på det regulerede marked, hvor ansøgningen om optagelse til handel indsendes.
 Stk. 2. Finanstilsynet offentliggør løbende på sit netsted en liste over de prospekter, som er godkendt inden for de seneste 12 måneder.
Stk. 3. For prospekter, der omfatter flere særskilte dokumenter, eller hvor oplysningerne er indarbejdet ved henvisning, kan de dokumenter og oplysninger, der udgør prospektet, offentliggøres og udbredes særskilt, såfremt de pågældende dokumenter vederlagsfrit gøres tilgængelige for offentligheden i overensstemmelse med de i stk. 1 nævnte ordninger.
Det skal anføres på hvert dokument, hvor de øvrige dokumenter, som udgør prospektet, kan findes.
 Stk. 4. Når prospektet offentliggøres i elektronisk form, skal en investor dog på anmodning kunne få prospektet udleveret vederlagsfrit i papirform fra udstederen, udbyderen, eller den person, der anmoder om optagelse til handel, eller de finansielle virksomheder, der placerer eller formidler salg af værdipapirerne, indtil prospektet ikke længere er gyldigt.
§ 26. Enhver væsentlig ny omstændighed, materiel fejl eller ukorrekthed i forbindelse med oplysningerne i prospektet, der kan påvirke vurderingen af værdipapirerne, og som indtræder eller konstateres mellem tidspunktet for godkendelsen af prospektet og den endelige afslutning af udbuddet til offentligheden, eller starten af handlen på et reguleret marked, skal angives i et tillæg til prospektet.
Et sådant tillæg skal godkendes inden for syv børsdage og offentliggøres i overensstemmelse med § 25.
 Stk. 2. Resuméet og de eventuelle oversættelser heraf skal ajourføres for at tage hensyn til de nye oplysninger i tillægget.
 Stk. 3. Investorer, der har indvilget i at købe eller tegne værdipapirer allerede inden offentliggørelsen af tillægget, har ret til at trække deres accept tilbage i to børsdage efter tillæggets offentliggørelse.
Kapitel 7 Annoncering § 27. Hvis der annonceres i tilknytning til et udbud til offentligheden af værdipapirer eller optagelse til handel, og der er pligt til at offentliggøre et prospekt, skal det fremgå af annonceringen, at der er eller vil blive offentliggjort et prospekt.
Det skal angives, hvor prospektet er eller vil blive gjort tilgængeligt for investorerne.
Stk. 2. Det skal tydeligt fremgå af annonceringen, at det drejer sig om annoncering.
De oplysninger, der indgår i annonceringen, må ikke være forkerte eller misvisende.
 Stk. 3. Hvis der fremlægges oplysninger i offentligheden i tilknytning til et udbud til offentligheden af værdipapirer eller optagelse til handel, og hvor der er pligt til at offentliggøre et prospekt, skal oplysningerne være i overensstemmelse med prospektets indhold, selv om fremlæggelsen ikke sker i forbindelse med annoncering.
 § 28. Når der i henhold til §§ 11-13 ikke kræves et prospekt godkendt og offentliggjort, skal væsentlige oplysninger, der fremlægges af en udsteder eller en udbyder, og som sendes til kvalificerede eller særlige kategorier af investorer, herunder oplysninger, der fremlægges i forbindelse med møder om udbud af værdipapirer, gøres tilgængelige for alle kvalificerede investorer eller særlige kategorier af investorer, som udbuddet er rettet til.
Kapitel 8 Sprog § 29. Når der alene foretages udbud til offentligheden i Danmark eller ansøges om optagelse til handel på et reguleret marked i Danmark, og Danmark er hjemlandet, skal prospektet udarbejdes på dansk.
Stk. 2. Når der foretages udbud til offentligheden eller ansøges om optagelse til handel i ét eller flere lande inden for Den Europæiske Union eller ét eller flere lande, som Fællesskabet har indgået aftale med på det finansielle område, bortset fra Danmark, og Danmark er hjemlandet, skal prospektet udarbejdes på et sprog, der accepteres af den kompetente myndighed i de pågældende værtslande, eller på engelsk.
Den kompetente myndighed i de enkelte værtslande kan kræve resuméet oversat til det eller de officielle sprog.
 Stk. 3. I de i stk. 2 nævnte tilfælde skal prospektet til brug for Finanstilsynets behandling af ansøgningen om godkendelse af prospektet udarbejdes på enten dansk, norsk, svensk eller engelsk.
Stk. 4. Når der foretages udbud til offentligheden eller ansøges om optagelse til handel på et reguleret marked i mere end ét land inden for Den Europæiske Union eller mere end ét land, som Fællesskabet har indgået aftale med på det finansielle område, heriblandt Danmark, og Danmark er hjemlandet, skal prospektet udarbejdes på dansk.
Prospektet skal endvidere gøres tilgængeligt enten på et sprog, der accepteres af de kompetente myndigheder i værtslandene eller på engelsk.
Stk. 5. Når der foretages udbud til offentligheden eller ansøges om optagelse til handel på et reguleret marked i Danmark, og hjemlandet er et land inden for Den Europæiske Union eller et land, som Fællesskabet har indgået aftale med på det finansielle område, bortset fra Danmark, skal prospektet udarbejdes på dansk eller engelsk.
Resuméet skal oversættes til dansk.
 Stk. 6. Når der i ét eller flere lande inden for Den Europæiske Union eller ét eller flere lande, som Fællesskabet har indgået aftale med på det finansielle område, ansøges om optagelse til handel af værdipapirer, der ikke er kapitalandele, jf. § 2 a, stk. 2, i lov om værdipapirhandel m.v., og hvis pålydende pr. værdipapir beløber sig til mindst 50.000 euro, skal prospektet udarbejdes enten på et sprog, der accepteres af de kompetente myndigheder i henholdsvis hjem- og værtslandet eller på engelsk.
 Stk. 7. Finanstilsynet kan dispensere helt eller delvist fra kravet i stk. 1 og 4 om, at prospektet skal udarbejdes på dansk, når det pågældende udbud, optagelsen til handel eller de pågældende værdipapirer er af en sådan art, at hensynet til beskyttelse af investorerne ikke nødvendiggør, at prospektet foreligger på dansk.
Kapitel 9 Grænseoverskridende udbud og optagelse til handel § 30. Et prospekt samt eventuelle tillæg hertil, der er godkendt i et land inden for Den Europæiske Union, eller et land, som Fællesskabet har indgået aftale med på det finansielle område, bortset fra Danmark, er gyldigt for udbud til offentligheden eller optagelse til handel i Danmark, såfremt Finanstilsynet har modtaget en anmeldelse i overensstemmelse med artikel 18 i direktiv 2003/71/EF om det prospekt, der skal offentliggøres, når værdipapirer udbydes til offentligheden eller optages til handel, og såfremt bestemmelserne om gyldighed i kapitel 5 er opfyldt.
 § 31. På anmodning af udstederen eller den person, der er ansvarlig for prospektets udarbejdelse, skal Finanstilsynet stille et godkendelsescertifikat til rådighed for den kompetente myndighed i værtslandene, såfremt der planlægges et offentligt udbud af værdipapirer eller en optagelse af værdipapirer til handel i ét eller flere lande inden for Den Europæiske Union eller ét eller flere lande, som Fællesskabet har indgået aftale med på det finansielle område.
 Stk. 2. Finanstilsynet skal stille godkendelsescertifikatet til rådighed for den kompetente myndighed i værtslandet, jf. stk. 1, senest tre børsdage efter anmodningen, eller hvis anmodningen indsendes sammen med ansøgningen om godkendelse af prospektet, én børsdag efter godkendelsen af prospektet.
Stk. 3. Det skal fremgå af godkendelsescertifikatet, at prospektet er udarbejdet i overensstemmelse med direktiv 2003/71/EF om det prospekt, der skal offentliggøres, når værdipapirer udbydes til offentligheden eller optages til handel, og det skal vedlægges en kopi af prospektet.
Såfremt bestemmelserne i § 20 har fundet anvendelse, anføres det i certifikatet sammen med en begrundelse herfor.
Stk. 4. Hvis resuméet kræves oversat af værtslandets kompetente myndighed, skal udstederen eller den person, der er ansvarlig for prospektets udarbejdelse, indsende et oversat resumé til Finanstilsynet.
Det oversatte resumé vedlægges det godkendelsescertifikat, som Finanstilsynet sender til den kompetente myndighed i værtslandet, jf. stk. 1.
 Stk. 5. Proceduren, som nævnt i stk. 1-4, skal tillige følges for eventuelle tillæg til prospektet.
 § 32. Når Danmark er hjemland, kan Finanstilsynet godkende et prospekt for så vidt angår udstedere, der har deres vedtægtsmæssige hjemsted i et land uden for Den Europæiske Union eller et land, som Fællesskabet har indgået aftale med på det finansielle område, der er udarbejdet i overensstemmelse med lovgivningen i et land uden for Den Europæiske Union eller et land, som Fællesskabet har indgået aftale med på det finansielle område, med henblik på udbud til offentligheden eller optagelse til handel i Danmark, under følgende forudsætninger:
 1) Prospektet er udarbejdet i overensstemmelse med internationale standarder fastlagt af internationale børstilsynsorganisationer, herunder IOSCO's oplysningsstandarder.
 2) Oplysningskravene i henhold til det pågældende lands lovgivning, herunder oplysninger af finansiel karakter, svarer til kravene i henhold til direktiv 2003/71/EF om det prospekt, der skal offentliggøres, når værdipapirer udbydes til offentligheden eller optages til handel.
 Stk. 2. §§ 29-31 finder tillige anvendelse ved udbud til offentligheden eller optagelse til handel af værdipapirer, der er udstedt af en udsteder, der har sit vedtægtsmæssige hjemsted i et land uden for Den Europæiske Union eller et land, som Fællesskabet har indgået aftale med på det finansielle område.
 § 33. Hvis Finanstilsynet finder, at en udsteder eller en udbyder har handlet i strid med bestemmelserne i kapitel 6 i lov om værdipapirhandel m.v. og i denne bekendtgørelse i forbindelse med et offentligt udbud af værdipapirer i Danmark, skal Finanstilsynet forelægge sagen for den kompetente myndighed i udstederens hjemland.
 Stk. 2. Finanstilsynet træffer beslutning om passende forholdsregler for at beskytte investorerne efter at have underrettet den kompetente myndighed i udstederens eller udbyderens hjemland, hvis udstederen eller de finansielle virksomheder med ansvar for udbuddet til offentligheden fortsat overtræder bestemmelserne i kapitel 6 i lov om værdipapirhandel m.v. og i denne bekendtgørelse.
Kapitel 10 Overgangsbestemmelser § 34. Udstedere, der har deres vedtægtsmæssige hjemsted i et land uden for Den Europæiske Union eller et land, som Fællesskabet har indgået aftale med på det finansielle område, og hvis værdipapirer er optaget til handel på et reguleret marked i et land inden for Den Europæiske Union eller et land, som Fællesskabet har indgået aftale med på det finansielle område, den 1. juli 2005, vælger deres kompetente myndighed i overensstemmelse med reglerne i § 8. Den pågældende udsteder meddeler sin beslutning til den kompetente myndighed i det land, som udstederen har valgt som hjemland, senest den 31. december 2005.
Kapitel 11 Straffebestemmelser § 35. Med bøde straffes forsætlig eller grov uagtsom overtrædelse af § 15, stk. 1, stk. 2, 2. pkt., og stk. 3, § 16, stk. 2, § 17, stk. 2, § 18, stk. 1, 2. og 3. pkt., og stk. 2, § 19, stk. 1, § 24, § 25, stk. 3, 2. pkt., § 26, stk. 1, 1. pkt., § 27, og § 28 i denne bekendtgørelse.
 Stk. 2. Med bøde straffes forsætlig eller grov uagtsom overtrædelse af artikel 4-20, artikel 22, stk. 1, 1. og 2. pkt., stk. 4 og 5, artikel 25, stk. 1 og 2 og artikel 26, stk. 1, i Kommissionens forordning nr. 809/2004 af 29. april 2004 (om gennemførelse af Europa-Parlamentets og Rådets direktiv 2003/71/EF for så vidt angår oplysninger i prospekter samt disses format, integration af oplysninger ved henvisning og offentliggørelse af sådanne prospekter samt annoncering).
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 12 Ikrafttrædelse § 36. Bekendtgørelsen træder i kraft den 1. oktober 2009.
Stk. 2. Samtidig ophæves bekendtgørelse nr. 1232 af 22. oktober 2007 om prospekter for værdipapirer, der optages til handel på et reguleret marked, og ved offentlige udbud af værdipapirer over 2.500.000 euro Finanstilsynet, den 14. september 2009 Ulrik Nødgaard / Camilla Søborg 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2003/71/EF af 4. november 2003 om det prospekt, der skal offentliggøres, når værdipapirer udbydes til offentligheden eller optages til handel, og om ændring af direktiv 2001/34/EF, (EU-Tidende 2003, nr.
L 345, s. 64).
