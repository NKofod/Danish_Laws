 I forsikringsrådets cirkulærskrivelse af 9. januar 1969 (forsikringsrådets  

 beretning for året 1967, I, side 194), jfr. cirkulærskrivelse af 25. november  

 1946 (forsikringsrådets beretning for året 1946, I, side 160) findes  

 bestemmelser om de påtegninger om rådighedsindskrænkning, der skal anføres på  

 policer erhvervet for en udtrædelsesgodtgørelse fra en under  

 forsikringsrådets tilsyn stående pensionskasse.
 Policerne skal derefter i henhold til disse bestemmelser indsendes til  

 forsikringsrådet, der forsyner dem med påtegning om, at de har været forevist  

 for forsikringsrådet og tilbagesender dem.
 I stedet for denne indsendelse af policerne med de foreskrevne påtegninger  

 om rådighedsindskrænkning beder forsikringsrådet om, at selskabet i fremtiden  

 hvert kvartal indsender en erklæring i overensstemmelse med vedlagte skema.
 Dette skema bedes indsendt første gang for 1. kvartal 1981. Skemaet  

 underskrives af selskabet, og skemaet skal indeholde oplysning om de policer,  

 der i det pågældende kvartal - helt eller delvist - er oprettet for  

 udtrædelsesgodtgørelser fra pensionkasser, og om, at forsikringerne i  

 overensstemmelse med pensionskasselovens § 9, stk. 3, er pensionsforsikringer  

 af samme art som den pensionsret, forsikringstageren enten havde i den  

 pensionskasse, hvorfra udtrædelsesgodtgørelsen hidrører, eller måtte have  

 fået hos en ny arbejdsgiver, og endelig om alle disse forsikringer er  

 forsynet med påtegning om rådighedsindskrænkning.
 Er der ønsker om at anvende en udtrædelsesgodtgørelse til andre  

 forsikringsformer f.eks. livrente med eller uden tilknyttet overlevelsesrente  

 og eventuelt med tilknyttet garanti, må begrundet ansøgning herom indsendes  

 af den forsikringssøgende og dennes eventuelle ægtefælle, og tilladelsens  

 dato må oplyses på ovennævnte skema.
