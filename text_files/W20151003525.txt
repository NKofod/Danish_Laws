Ligebehandlingsnævnets afgørelse om køn - forskellige priser - medhold J. nr. 2014-6811-56776 Det var i strid med loven, at en natklub kun lukkede kvinder gratis ind, mens mænd skulle betale.
Da manden, der klagede, ikke havde godtgjort, at han havde besøgt natklubben den pågældende aften, faldt der ingen godtgørelse.
 Klager fik derfor medhold.
 Klagen drejer sig om påstået forskelsbehandling på grund af køn i forbindelse med, at mænd ifølge klager skulle betale for entré til en natklub, mens kvinder kunne komme gratis ind.
Ligebehandlingsnævnets afgørelse Det var i strid med ligestillingsloven, at indklagede udelukkende tilbød kvinder gratis entré.
Sagsfremstilling Indklagede oprettede den 20. oktober 2015 et opslag på deres facebookside, hvor de reklamerede for begivenheden.
 Følgende fremgik af opslaget:
"ALLE VORES SPORT-G&Aelig; STER ER LIGE VIGTIGE! ---------------------------- Denne torsdag er de personlige værdier i højsædet, alle tøser har fri entré hele natten og der er 7 pigefødselsdage i huset inden åbning. . ." Indklagede postede den 23. oktober 2015 endnu et opslag, hvoraf følgende fremgik:
"GIRLS GIRLS GIRLS <3 Free entrance all night! " Parternes bemærkninger Klager gør gældende, at der foreligger kønsdiskrimination, og at han er berettiget til en godtgørelse.
 Klager har henvist til, at indklagede på deres facebookside udelukkende tilbød kvinder gratis entré.
 Klager mener, at han er blevet udsat for indirekte forskelsbehandling, fordi indklagede stiller mænd særligt ufordelagtigt ved udelukkende at tilbyde kvinder gratis entré.
 Klager gør gældende, at han har retlig interesse i sagen, da der er tale om brud på en retsforskrift, og han tilhører den gruppe, der bliver forskelsbehandlet.
 Indklagede afviser, at der er bevis for diskrimination.
 Indklagede gør opmærksom på, at klager indsendte sin klage natten før, arrangementet blev afholdt.
Klager har således ikke deltaget eller forsøgt at deltage til festen.
Klager har i stedet i ond tro oprettet klagen på baggrund af opslaget på indklagedes facebookside.
 Det kan ikke på baggrund af opslaget lægges til grund, at klageren, såfremt denne ønskede at deltage til indklagedes arrangement, ville blive forskelsbehandlet.
 Klager er derfor ikke blevet udsat for kønsdiskriminerende forskelsbehandling.
 Klager har ikke nogen retlig interesse i sagen, og han er derfor ikke klageberettiget.
Ligebehandlingsnævnets bemærkninger og konklusion Efter Ligebehandlingsnævnets praksis er klager berettiget til at få sin klage behandlet ved nævnet.
 Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Ligebehandlingsnævnet finder, at indklagede har overtrådt ligestillingsloven ved udelukkende at tilbyde kvinder gratis entré.
 Klager får derfor medhold i klagen.
Der gives normalt en godtgørelse på 2.500 kr. til personer, der har været udsat for kønsdiskrimination af den i sagen omhandlede karakter.
Da klager imidlertid ikke har godtgjort, at han har været på natklubben den pågældende aften, og blevet opkrævet entré på grund af sit køn, er der ikke grundlag for at tilkende ham nogen godtgørelse.
