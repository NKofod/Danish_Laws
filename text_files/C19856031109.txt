(Til samtlige kommunalbestyrelser og  

 amtsråd samt hovedstadsrådet) Baggrunden for miljøministeriets udstedelse af bekendtgørelse nr. 328 af  

 8. juli 1983 om nitratholdige gødningsstoffer er den stadige stigning i  

 forbruget af visse nitratholdige gødningsstoffer, specielt NPK-, NP- og  

 NK-gødninger.
Disse gødningsstoffer er blandingsgødninger med indhold af  

 kvælstof, fosfor og kalium.
Disse stoffer indgår i de nævnte gødninger i  

 forskellige blandingsforhold.
I visse tilfælde har gødningerne tillige et  

 indhold af andre plantenæringsstoffer, herunder mikronæringsstoffer.
Uheld i  

 udlandet har godtgjort, at der er en vis risiko forbundet med oplagringen af  

 nogle af disse gødninger.
Da der - i hvert fald i perioder - rundt om i  

 landet oplagres betydelige kvanta af disse gødninger, findes det påkrævet, at  

 der foretages en klassificering af nitratholdige gødningsstoffer, og at der  

 gennemføres nærmere retningslinjer for oplagringen, når der er tale om visse  

 større kvanta.
 Den særlige risiko, som oplagringen af visse nitratholdige gødningsstoffer  

 frembyder, er, at de under varmepåvirkning kan sønderdeles med større eller  

 mindre voldsomhed under udvikling af giftige luftarter (bl.a. kvælstofilter),  

 som kan være en alvorlig forgiftningsfare ikke alene for de i den pågældende  

 virksomhed beskæftigede, men også for de omkringboende.
Blandt kvælstofilterne er det især luftarterne NO(2) og N(2)O(4) (nitrøse  

 gasser), som er giftige.
Forgiftningsbilledet minder om det, der udvikles ved  

 forgiftning med krigsgassen fosgen.
I modsætning til forgiftning med f.eks.  

 ammoniak eller chlor vil en person, der indånder kvælstofilter, ofte ikke  

 mærke nogen irritation af de øvre luftvejes slimhinder.
Den udsatte person  

 vil derfor ikke flygte fra stede, men vil sandsynligvis forblive i den  

 kvælstofilteblandede luft i området og fortsat indånde den forgiftede luft.
Kvælstofilterne vil gradvis ødelægge lungevævet og det omgivende  

 blodkarsystem.
Symptomerne på forgiftning vil først vise sig efter en til  

 mange timers forløb.
Lungevævsødelæggelsen medfører navnlig, at væsken fra  

 blodkarrene efterhånden trænger ind i selve lungevævets luftrum (alveolerne),  

 hvorved større og større dele sættes ud af stand til at formidle overgangen  

 af den indåndede lufts ilt til blodet.
 Symptomerne vil vise sig som tegn på kvælning, der kan være ledsaget af  

 almindelig svaghedsfølelse, kuldefornemmelse, kvalme og mavesmerter; desuden  

 hoste med gulbrunt opspyt, blåfarvning af hud og slimhinder (cyanose) med  

 kramper og til sidst kollaps og død, ca. 8-48 timer efter forgiftningens  

 indtræden.
Behandling ved anvendelse af moderne, aktive, medicinske metoder gør det  

 muligt i mange tilfælde at redde selv svært medtagne patienter.
Da der  

 imidlertid er tale om en meget krævende behandling, vil en sådan ikke kunne  

 gennemføres i praksis, såfremt der samtidigt indbringes flere forgiftede,  

 hvilket vil kunne blive tilfældet ved en katastrofe.
 Sikkerhedsforanstaltninger imod udvikling af nitrøse gasser er således  

 påkrævede.
Hertil tjener den nu udstedte bekendtgørelse om nitratholdige  

 gødningsstoffer.
Dennes bestemmelser skal ses som et rimeligt forebyggende  

 værn imod forgiftningsulykkers indtræden i forbindelse med brand el.lign.  

 voldsom varmeudvikling i eller omkring større oplag af NPK-, NP- og  

 NK-gødninger.
I Danmark har der hidtil altovervejende været markedsført nitratholdige  

 gødningsstoffer af den såkaldte selvslukkende kategori (bekendtgørelsens  

 Gruppe C-gødningsstoffer) og dermed de mindst farlige ved brand.
Ved et  

 EF-direktiv fra 1975 er imidlertid bestemt, at medlemsstaterne ikke af  

 grunde, der vedrører sammensætning, mærkning, etikettering og emballage, kan  

 forbyde, begrænse eller hindre markedsføring af gødning, der bærer  

 betegnelsen »EØF-gødning«, og som opfylder bestemmelserne i  

 direktivet og dets bilag.
Fællesskabskommissionen bekræftede på Danmarks foranledning, at direktivet  

 ikke vedrører oplagringer af gødningsstoffer.
Medlemsstaterne bevarer herved  

 retten til med henblik på den offentlige sundhed at fastsætte særlige krav  

 til oplagring af nitratholdige gødningsstoffer.
 Da imidlertid EF-direktivet fra 1975 har åbnet for markedsføring mellem  

 EF-landene af enhver form for nitratholdige gødningsstoffer, der opfylder de  

 førnævnte betingelser i direktivet, vil andre arter af disse stoffer end de  

 førnævnte selvslukkende gruppe C-gødningsstoffer kunne forventes at dukke op  

 på det danske marked og oplagres i et vist omfang.
 Det drejer sig i den forbindelse dels om sådanne nitratholdige  

 gødningsstoffer, som har et kvælstofindhold af en størrelse, der gør dem  

 direkte eksplosionsfarlige, dels om sådanne som ved en relativ lav  

 varmepåvirkning sønderdeles (dekomponeres), og hvor sønderdelingen, når den  

 en gang er indledt, kan fortsætte og brede sig uden yderligere  

 varmepåvirkning udefra.
 Af praktiske grunde har man i overensstemmelse hermed valgt opdelingen af  

 de nitratholdige gødningsstoffer efter deres således beskrevne egenskaber ved  

 varmepåvirkning ved formuleringen af bekendtgørelsens bestemmelser, jfr. dens  

 § 2, idet bekendtgørelsen er bygget op omkring denne opdeling mellem de  

 eksplosionsfarlige (gruppe A), de selvsønderdelende (gruppe B) og de  

 selvslukkende (gruppe C).
 A-gødninger er regulerede ved forskrifter fra justitsministeriet.
 Ad bekendtgørelsens kapitel 1:
Almindelige bestemmelser Ad § 1:
Formålet med bekendtgørelsen er at sikre en forsvarlig oplagring af  

 nitratholdige NPK-, NP- og NK-gødninger - og først og fremmest oplagring af  

 gruppe B-gødningsstoffer.
Man har valgt at lade bekendtgørelsen omfatte såvel  

 import som markedsføring og omgang med de nævnte nitratholdige  

 gødningsstoffer udover at foreskrive særlige regler for egentlig oplagring.  

 Bestemmelsen i § 1 skal navnlig ses i sammenhæng med § 3, som indeholder den  

 generelle forskrift om agtpågivenhed ved omgang med disse nitratholdige  

 gødningsstoffer.
Reglerne er affattet således, at der ved de mindre kvanta nitratholdige  

 NPK-, NP- eller NK-gødningsstoffer, som sædvanligvis opbevares eller oplagres  

 i forbindelse med brugen heraf på anvendelsesstedet, f.eks. på  

 landbrugsejendomme o.lign., ikke rejses krav om foretagelse af andre  

 foranstaltninger end sådanne, som udspringer af, hvad en samvittighedsfuld og  

 ansvarsbevidst hensyntagen til medmennesker og dyr i omgivelserne gør  

 naturlige.
Udgiftskrævende foranstaltninger, herunder til bygningers og  

 lagres indretning m.v. vil i den normale situation alene være knyttet til de  

 store oplagringer på virksomheder, der enten fremstiller eller forhandler  

 nitratholdige gødningsstoffer.
 Ad stk. 2:
Bestemmelsen må ses som en direkte følge af, at gruppe A-gødningsstofferne  

 er eksplosionsfarlige.
Som sådanne henhører de under de af justitsministeriet  

 til enhver tid administrerede bestemmelser om sprængstoffer m.v., jfr. § 2,  

 stk. 1.
 Ad § 2:
 Afgørelse af, om et nitratholdigt gødningsstof henhører under gruppe A,  

 træffes af Statens Brandinspektion, jfr. justitsministeriets bekendtgørelse  

 nr. 30 af 11. februar 1982.
 Dette vil i praksis sige, at tilladelse til transport og/ eller opbevaring  

 i hvert enkelt tilfælde skal indhentes fra Statens Brandinspektion.
For at afgøre om et nitratholdigt gødningsstof er et gruppe B- eller  

 gruppe C-stof, skal der gennemføres en særlig prøve.
Denne prøve kan dog  

 undlades, såfremt anden dokumentation foreligger på fyldestgørende måde, som  

 beskrevet i bekendtgørelsens §§ 6 og 7.
 For B- og C-gødningsstoffers vedkommende indeholder § 2 definitionerne på  

 disse stoffer.
 Ad stk. 2:
 Fremgangsmåden ved bestemmelse af, hvilken af grupperne B eller C et  

 nitratholdigt gødningsstof henhører under, er nærmere beskrevet i bilag 1.  

 Ved oplagringen af større mængder af gruppe B-gødningsstoffer har man, som  

 det fremgår af bilag 2, fundet det særligt nødvendigt at give udførlige  

 forskrifter for indretning og drift af de lagerbygninger, der ønskes benyttet  

 til sådan opbevaring.
Som det fremgår af bekendtgørelsens kapitel 2, jfr. §§ 8 og 9, gælder de  

 særlige regler i bilag 2 kun for oplag af gruppe B-gødninger på 20 tons og  

 derover, mens der for kvantiteter herunder gælder lempeligere regler ved  

 oplagring.
Se nedenfor.
Gruppe B-gødninger må ikke oplagres i det fri, jfr.  

 bilag 4.
 Specielt om gruppe C-gødningsstoffernes oplagring henvises til  

 bemærkningerne nedenfor ad bekendtgørelsens kapitel 3, jfr. §§ 10-11 samt til  

 overgangsbestemmelserne i § 15 for sådanne eksisterende lagerbygninger og  

 oplagspladser, som ikke er beskyttede af tidligere meddelte miljøgodkendelser  

 efter miljøbeskyttelseslovens kapitel 5.
 Ad stk. 3:
 Definitionen af, hvad der i bekendtgørelsen forstås ved en enhed, hører  

 sammen med reglerne i bekendtgørelsens kapitler 2 og 3, hvor der fastsættes  

 visse grænser i størrelsen af enheder af gruppe B-gødningsstoffer ved  

 oplagring og særlige regler for oplagring af gruppe C-gødningsstoffer i  

 enheder på 500 t og derover.
 Ad § 3:
I tilslutning til bekendtgørelsens § 1 - jfr. foran - giver § 3 generel  

 forskrift om den særlige agtpågivenhed, der skal udvises i forbindelse med  

 omgang m.v. med nitratholdige NPK-, NP- og NK-gødningsstoffer.
Det er  

 risikoen for udvikling af nitrøse gasser, der ønskes forebygget så effektivt  

 som muligt ved denne bestemmelse.
Bestemmelsen i § 3 gælder således ikke alene ved oplagring af større  

 kvanta af de nævnte nitratholdige gødningsstoffer, men gælder enhver omgang  

 hermed.
Reglen er anset for både rimelig og nødvendig.
Da man med  

 bekendtgørelsen ikke har haft til hensigt at gribe unødigt ind over for den  

 sædvanlige brug af nitratholdige gødningsstoffer på landbrug, gartnerier  

 o.lign. har man på den anden side ment, at den risiko, der ved uforsvarlig  

 omgang med også mindre mængder af nitratholdige NPK-, NP- eller  

 NK-gødningsstoffer består for forgiftninger af mennesker og dyr i  

 omgivelserne, bør forebygges gennem en ansvarsindskærpelse.
Hertil kommer, at  

 overtrædelser af bestemmelsen om særlig agtpågivenhed nu vil kunne straffes  

 efter reglerne i bekendtgørelsens § 14 med bøde, hæfte eller fængsel i indtil  

 1 år.
 Ad stk. 2:
 Det er hensigten med denne bestemmelse om kommunalbestyrelsens adgang til  

 at meddele påbud eller nedlægge forbud, at indgriben i konkrete situationer,  

 hvor det må anses for nødvendigt for opnåelse af formålet med  

 bekendtgørelsen, skal kunne foretages af kommunalbestyrelsen som  

 tilsynsmyndighed eller første instans myndighed i miljøsager, jfr.  

 miljøbeskyttelseslovens §§ 48 og 49.
 Eksempelvis kan kommunalbestyrelsen meddele påbud om indhegning af  

 oplagspladser, hvor særlige forhold gør sig gældende.
 I overensstemmelse med miljøbeskyttelseslovens § 76, stk. 3, kan  

 afgørelser efter lovens §§ 48 og 49 eller efter nærværende bekendtgørelses §  

 3, stk. 2, ikke indbringes for miljøankenævnet, men afgøres ved påklage  

 endeligt af miljøstyrelsen som klagemyndighed.
 Ad § 4:
 Bestemmelsen om anmeldelsespligt til brandvæsen og politi i tilfælde af  

 opstået fare for udvikling af nitrøse gasser ved brand m.v. må ses i  

 sammenhæng med reglen i miljøbeskyttelseslovens § 53, hvor en tilsvarende  

 regel om underretning til kommunalbestyrelsen påhviler den ansvarlige,  

 såfremt driftsforstyrrelser eller uheld medfører væsentlig forurening eller  

 indebærer fare herfor.
Reglen gælder uanset mængden af nitratholdige NPK-, NP- eller  

 NK-gødningsstoffer.
Brandvæsen og politi skal straks underrettes.
Hvor  

 brandvæsenet ikke i forvejen er alarmeret som følge af opstået ild, vil  

 herefter alarmering skulle finde sted alene som følge af brand eller stærk  

 varmeudvikling, hvor der er risiko for udvikling af nitrøse gasser.
Man kan i  

 den forbindelse tænke sig en situation, hvor faren opstår ved f.eks.  

 halmafbrænding på marker eller anden lovlig afbrænding, og hvor opbevarede,  

 nitratholdige NPK-, NP- eller NK-gødningsstoffer viser sig udsat for  

 varmepåvirkning.
Når pligten til at afgive meddelelse til brandvæsen og politi er pålagt  

 den for tilstedeværelsen af det pågældende nitratholdige gødningsstof  

 ansvarlige, indebærer dette, at først og fremmest den eller de, som har  

 anbragt gødningsstoffet er ansvarlige for, at anmeldelse sker straks.  

 Imidlertid vil andre, der uvidende om gødningsstoffets placering på stedet,  

 bliver klar over fare for udvikling af nitrøse gasser, kunne blive ansvarlige  

 for, at anmeldelse straks sker.
Eksempelvis vil den, der iværksætter  

 anvendelse af ild o.lign. i nærheden af nitratholdige gødningsstoffer, være  

 den ansvarlige, så snart den pågældende bliver klar over forgiftningsfaren.  

 Omfanget af ansvaret i det konkrete tilfælde må henhøre under domstolenes  

 afgørelse.
 Anmeldelsen til brandvæsen og politi fritager ikke den ansvarlige for  

 samtidig at foretage anmeldelse til tilsynsmyndigheden efter  

 miljøbeskyttelseslovens § 53, ligesom man har fundet det hensigtsmæssigt at  

 indskærpe pligten til samtidig at iværksætte afhjælpende eller forebyggende  

 foranstaltninger i overensstemmelse med § 3, stk. 1.
 Ad § 5:
Pligten til at anmelde oplag af nitratholdige gødningsstoffer til  

 kommunalbestyrelsen er begrænset til de større oplag.
Dette fremgår af  

 henvisningen til §§ 8-11. Bestemmelsen er et led i risikobegrænsningen med  

 hensyn til faren for udvikling af nitrøse gasser, idet anmeldelsen af  

 tilstedeværelse af større oplag af nitratholdige gødningsstoffer sætter  

 kommunalbestyrelsen i stand til at danne sig et overblik over situationen  

 dels for at kunne udøve sin tilsynspligt, dels for at kunne tage stilling  

 til, hvorvidt der i konkrete situationer bør udstedes påbud eller forbud i  

 overensstemmelse med reglerne i bekendtgørelsens § 3, stk. 2, f.eks.  

 vedrørende oplag af mindre størrelser.
 Ad stk. 2:
Bestemmelsen må ses i sammenhæng med reglerne i bekendtgørelsens § 6 om  

 dokumentationspligt for, hvilken gruppe det oplagrede gødningsstof henhører  

 under.
Virksomheden vil derfor i forvejen være i besiddelse af dokumentation  

 for arten af gødningsstoffet vedrørende de nævnte oplag.
 Da der er tale om markedsføringsbestemmelser, henvender § 6 sig i praksis  

 navnlig til de fabrikker, som her i landet fremstiller eller agter at  

 fremstille nitratholdige NPK-, NP- og NK-gødningsstoffer med markedsføring  

 her i landet for øje.
Såfremt en gødningsfabrik derimod udelukkende producerer her i landet med  

 eksport for øje, gælder bestemmelsen i § 6 ikke.
Bestemmelsen omfatter ikke  

 eksportører.
 Ligeledes henvender bestemmelsen sig til importører, idet det først og  

 fremmest er importører af større mængder af nitratholdige gødningsstoffer her  

 i landet, man har tænkt på med bestemmelsen.
 For mindre kvantas vedkommende vil reglen i bekendtgørelsens § 3, stk. 2,  

 om anvendelse af påbud eller forbud kunne bruges til nødvendig fremskaffelse  

 af dokumentation for arten af nitratholdige gødningsstoffer, hvor  

 kommunalbestyrelsen måtte anse det nødvendigt for at sikre forsvarlig omgang  

 med disse stoffer.
Dokumentationsbestemmelsen hører i første række sammen med, at der i  

 tilfælde af brand el.lign. til enhver tid skal ske en hurtig klarlæggelse af,  

 hvilken gruppe af nitratholdige gødningsstoffer, man står overfor.
Arten og  

 omfanget af forebyggelses- eller bekæmpelsesforanstaltninger vil i en konkret  

 situation være afhængig af, hvilken gruppe gødningsstof faren for udvikling  

 af nitrøse gasser er forbundet med.
Dokumentationspligten gælder ethvert fremstillet eller importeret parti af  

 gødningsstofferne, og det forhold, at dokumentationen skal forelægges  

 Landbrugsministeriets Gødningstilsyn, fritager ikke producent/ importør for  

 ansvaret for kvaliteten af hele det pågældende parti.
Gødningstilsynet skal  

 acceptere dokumentationen, når denne er afgivet af en kompetent og/ eller  

 ansvarlig institution/ virksomhed, der med rimelighed må siges at kunne  

 indestå for sit udsagn, i relation til den i bilag 1 angivne test.  

 Gødningstilsynet er bemyndiget til at administrere dokumentationsordningen.
Nitratholdige NPK-, NP- eller NK-gødningsstoffer, der er opbevaret på  

 lagre i forretninger m.v., skal altid være mærkede efter reglerne i  

 bekendtgørelsens § 7. For emballerede varer er det producenternes ansvar, at  

 mærkningen er korrekt udført.
For løsvarer er det den lagerførendes ansvar,  

 at mærkning er korrekt udført, ifølge de oplysninger han har fået fra  

 producent/ importør.
For løsvarer er det producent/ importørs ansvar, at  

 følgesedler er påført gruppemærkningen, men den lagerførendes ansvar, at  

 følgesedler anvendes.
 Ad stk. 3:
 Såfremt der til et lager eller en forretning skulle fremkomme  

 nitratholdige NPK-, NP- eller NK-gødningsstoffer der ikke er fyldestgørende  

 mærkede, eller hvor dokumentationen ikke er tilstrækkelig til at afgøre, om  

 gødningsstoffet tilhører gruppe B eller C, skal gruppetilhørsforholdet  

 afgøres ved prøven i bekendtgørelsens bilag 1. Der er ovenfor under ad § 2  

 nærmere redegjort for denne prøve.
 Ad § 7, stk. 1:
 Den omtalte mærkning i form af en cirkel + bogstav skal fremstå tydeligt,  

 dvs. i en farve, der kraftigt afviger fra den pågældende baggrund.
 Ad stk. 2:
Hvor det er muligt, bør mærkningen anbringes på sækkenes kant, så den kan  

 ses ved stablede enheder.
I øvrigt skal den altid anbringes på et  

 iøjnefaldende sted.
Såfremt paller er forsynet med uigennemsigtige  

 krympehætter, skal mærkningen også anbringes uden på krympehætterne.  

 Mærkningspligten gælder alle pakningsstørrelser.
 Ad stk. 5:
 Et eksempel på en advarselstekst, der kan accepteres, fremgår af bilaget  

 til cirkulæret.
 Ad bekendtgørelsens kapitel 2:
Oplagring af gruppe B-gødningsstoffer Ad § 8:
Oplagring af nitratholdige NPK-, NP- og NK-gødningsstoffer af gruppe B, de  

 selvsønderdelende (dekomponerbare), har ikke fundet sted her i landet forud  

 for ikrafttræden af EF-direktivet af 1975, jfr. cirkulærets indledning.
Man  

 har hidtil fra branchens side afholdt sig fra at fremstille eller markedsføre  

 nitratholdige gødningsstoffer af denne type.
Efter ophævelsen af  

 handelshindringer på dette område inden for De europæiske Fællesskabers  

 område, må det imidlertid forventes, at gruppe B-gødningsstoffer fremover vil  

 fremkomme på det danske marked.
Reglerne i bekendtgørelsens kapitel 2 må  

 derfor anses som værende de centrale i bekendtgørelsen.
Da bestemmelserne vedrørende gruppe B-gødninger således kun finder  

 anvendelse på nye oplag, har der ikke været brug for indføjelse af  

 overgangsbestemmelser vedrørende bestående oplag eller eksisterende  

 lagerbygninger for gruppe B-gødninger.
Sådanne skal fra bekendtgørelsens  

 ikrafttræden indrettes og drives efter bestemmelserne i bekendtgørelsens  

 kapitel 2, jfr. bilag 2. Der vil ikke efter dispensationsbestemmelsen i  

 bekendtgørelsens § 15, stk. 2 og 3, kunne meddeles dispensation til fortsat  

 anvendelse af eksisterende bygninger eller oplag.
 Ad pkt. 2:
 Særreglerne vedrørende mindre mængder af gruppe B-gødninger er affødt af  

 praktiske overvejelser, idet der navnlig ønskes undgåelse af, at der lægges  

 unødige hindringer i vejen for oplagring og anvendelse af nitratholdige  

 gødningsstoffer inden for disses naturlige anvendelsesområde.
 Ad bekendtgørelsens kapitel 3:
Oplagring af gruppe C-gødningsstoffer Ad § 10:
Således som bekendtgørelsen er formuleret, vil den kun i beskedent omfang  

 bevirke større indgriben i eksisterende virksomheders lagerbygninger og oplag  

 for gruppe C-gødningsstoffer.
Langt de fleste eksisterende oplag opfylder  

 bekendtgørelsens forskrifter.
For imidlertid at lette overgangen efter  

 bekendtgørelsens ikrafttræden, har man indført dispensationsadgangen i  

 bekendtgørelsens § 15, stk. 2 og 3 - se nærmere nedenfor.
 Ad § 11:
 Af de i bilag 4 angivne forskrifter for oplagring i det fri fremgår  

 navnlig, at enheder jfr. bekendtgørelsens § 2, stk. 3 - ikke må være større  

 end 2.000 t.
Oplagring i det fri af andre end gruppe C-stoffer af nitratholdige  

 gødningsstoffer har man anset for at være behæftet med forøget risiko i  

 forhold til oplagring indendørs, hvorfor gruppe B-gødningsstoffer altid skal  

 oplagres indendørs og under overholdelse af de i bilag 2 givne forskrifter  

 for bygningernes indretning og drift.
Der er ikke givet adgang til  

 dispensation for denne bestemmelses vedkommende.
 Ad bekendtgørelsens kapitel 4:
Tilsyn, klage, straf, ikrafttræden og dispensationer Ad § 12:
 Bestemmelsen er tillige hjemlet i miljøbeskyttelseslovens § 48, hvorefter  

 kommunalbestyrelsen påser, at de regler, der er fastsat med hjemmel i loven,  

 overholdes.
 Kommunalbestyrelsen forventes herefter i nødvendigt omfang at føre et  

 aktivt tilsyn med, at bekendtgørelsens bestemmelser efterleves inden for  

 kommunens område.
 Bestemmelsen i § 12 er, for så vidt angår tilsyn med overholdelse af påbud  

 eller forbud, udstedt overensstemmende med reglen i miljøbeskyttelseslovens §  

 49.
 Ad stk. 2:
 Kommunalbestyrelsens ret til under udøvelsen af tilsyn at skaffe sig  

 adgang til offentlig eller privat ejendom er i overensstemmelse med  

 miljøbeskyttelseslovens regler i lovens § 51, som gælder sideløbende med  

 bekendtgørelsens § 12. I den forbindelse fremhæves, at også reglen i  

 miljøbeskyttelseslovens § 52 om pligt til på forlangende at meddele  

 oplysninger, herunder om økonomiske og regnskabsmæssige forhold, som har  

 betydning for vurderingen af forureningen og for eventuelle afhjælpende  

 foranstaltninger, gælder sideløbende.
 Ad § 13:
Miljøstyrelsen er højeste administrative myndighed vedrørende afgørelser  

 efter bekendtgørelsen om nitratholdige NPK-, NP- og NK-gødningsstoffer.
Dette  

 følger af bestemmelsen i miljølovens § 76, stk. 3, hvorefter adgang til  

 påklage til miljøankenævnet vedrørende afgørelser truffet, i medfør af  

 bestemmelser udstedt i henhold til loven, forudsætter, at der i særreglerne  

 er optaget direkte bestemmelse om mulighed for påklage til nævnet.
 Om klageberettigelse gælder miljølovens § 74.
 Ad § 14:
 Straffebestemmelsen i bekendtgørelsen er overensstemmende med den  

 tilsvarende straffebestemmelse i miljøbeskyttelseslovens § 83, for så vidt  

 angår strafferammerne og muligheden for at pålægge aktieselskaber,  

 andelsselskaber eller lignende bødeansvar.
Da sagerne behandles efter reglerne om politisager, jfr.  

 miljøbeskyttelseslovens § 84, er det alene politiet som anklagemyndighed, der  

 tager stilling til spørgsmålet om rejsning af tiltale i sager vedrørende  

 overtrædelse af bekendtgørelsen.
Anmeldelse til politiet om begåede  

 overtrædelser vil kunne ske af enhver borger.
 Ad § 15:
Ophævelsen af en del af punkt D 3 på den i bilaget til  

 miljøbeskyttelsesloven knyttede liste over særligt forurenende virksomheder  

 m.v. indebærer, at oplag af nitratholdige NPK-, NP- og NK-gødningsstoffer  

 fremtidig d.v.s. fra bekendtgørelsens ikrafttræden - alene reguleres efter  

 bestemmelserne i bekendtgørelsen.
Undtagelse herfra gælder de af  

 bekendtgørelsens § 15, stk. 2, omfattede oplag og lagerbygninger, som på  

 tidspunktet for bekendtgørelsens ikrafttræden er godkendt i henhold til  

 miljøbeskyttelseslovens kapitel 5, hvor anvendelsen og driften af oplaget  

 sker efter vilkår fastsat i godkendelsen.
Jfr. nærmere nedenfor.
 Ad stk. 2:
Udover det foran anførte bemærkes, at brugere af lagerbygninger og oplag  

 for gruppe C-gødningsstoffer, der ikke anvendes i medfør af en dertil given  

 miljøgodkendelse, efter bekendtgørelsens ikrafttræden er pligtig til at  

 bringe faciliteterne i overensstemmelse med bekendtgørelsens forskrifter.
Den  

 særlige retsstilling for godkendte anlæg hører sammen med, at disse i medfør  

 af den retsbeskyttelse, der er indeholdt i miljøbeskyttelseslovens § 44, stk.  

 4, har indrettet sig på denne retstilstand.
Efter § 44, stk. 4, kan påbud  

 eller forbud over for de pågældende anlæg m.v. kun meddeles, såfremt  

 virksomhedens, anlæggets eller indretningens forurening går væsentlig ud over  

 det, som blev lagt til grund ved godkendelsen.
 Over for andre, i øvrigt lovligt eksisterende oplag m.v. gælder, at  

 bekendtgørelsen om nitratholdige gødningsstoffer må anses som en regulering  

 af forholdene på området som følge af den udvikling, der er sket i  

 forbindelse, dels med den udvidede anvendelse af nitratholdige  

 gødningsstoffer, dels med de udvidede bestræbelser for at forebygge og  

 bekæmpe risikoen for udvikling af nitrøse gasser og de ulykker, som kan blive  

 resultatet, blandt mennesker og dyr.
Af bekendtgørelsens § 15, stk. 2, fremgår, at kun anlæg m.v., der i  

 henhold til en godkendelse er omfattet af de for indretning og drift  

 opstillede vilkår for denne, kan påberåbe sig fritagelse for opfyldelse af  

 bekendtgørelsens forskrifter efter dennes ikrafttræden.
Bevisbyrden for, at  

 dette er tilfældet, påhviler virksomheden.
 Ad stk. 3:
 Kommunalbestyrelsens mulighed for at give tilladelse til forlængelse af  

 den i stk. 2 anførte toårsfrist er - sammen med det i stk. 2 anførte om en  

 eventuel forkortelse af samme frist - et instrument for kommunalbestyrelsen  

 til at kunne tilgodese lokale forhold ud fra en konkret vurdering i hvert  

 enkelt tilfælde.
Ved indførelsen af dispensationsmuligheden for en forlængelse af fristen  

 har man navnlig tænkt på situationer, hvor f.eks. en virksomhed står over for  

 en udflytning fra stedet.
Under disse omstændigheder vil krav om opfyldelse  

 af bekendtgørelsens forskrifter kunne virke urimelige.
Miljøstyrelsen, den 1. august 1985 Jens Kampmann / Albert Sabroe Welinder BILAG til cirkulære om nitratholdige gødningsstoffer Advarselspåtegning på opsækket nitratholdigt gødningsstof kan eksempelvis  

 formuleres således:
ADVARSEL VED STÆRK VARMEPÅVIRKNING KAN GØDNINGEN UDVIKLE GIFTIGE GASARTER (BL.A.  

 NITRØSE GASSER).
 GØDNINGEN SKAL DERFOR LAGRES ADSKILT FRA ALLE VARMEKILDER SOM F.EKS.  

 TØRRINGSANLÆG O.LIGN.
 VED BRAND BØR GØDNINGEN FJERNES.
 ER DETTE IKKE MULIGT, SKAL GØDNINGEN KØLES VED PÅSPRØJTNING AF RIGELIGE  

 MÆNGDER AF VAND.
