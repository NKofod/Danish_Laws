 Et medlem, der var ansat i en skoforretning, havde de senere år været  

 delvis ledig på grund af begrænset åbningstid i perioden fra november til  

 marts, idet han dog i den pågældende periode arbejdede i forretningen i  

 week-enderne og omkring jul og nytår.
 Ankenævnet fandt, at medlemmets arbejde ikke skulle betragtes som  

 sæsonarbejde, idet forretningen reelt var åben hele året, og medlemmet havde  

 været i arbejde stort set hele året.
 Direktoratet for Arbejdsløshedsforsikringen oplyste følgende vedrørende et  

 medlems arbejdsperioder i en skoforretning:
 »16. maj 1988 - 31. oktober 1988: Årsag til arbejdsophør:
 Sæson ophørt.
 13. marts 1989 - 31. oktober 1989: Årsag til arbejdsophør:
 Sæson ophørt samt forretningen solgt/nedlagt.
 19. marts 1990 - 31. oktober 1990: Årsag til arbejdsophør:
Begrænset åbningstid.
Forretningen er genåbnet med samme indehaver, men på  

 en lidt anden adresse. (medlemmet holder ferie fra den 5. november til den 8.  

 december 1990).
 9. december 1990 - 24. januar 1991:
 Arbejdet, bl.a. i weekender og på søgnehelligdage.
 Februar 1991:
 Arbejdet 42 timer, bl.a. i weekender.
 1. marts 1991 - 17. marts 1991:
 Arbejdet 28 timer, bl.a. i weekender.
 18. marts 1991 - 31. oktober 1991:
 Årsag til arbejdsophør: Begrænset åbningstid. (Medlemmet holder ferie fra  

 den 1. november til den 5. december 1991).
 6. december 1991 - 5. januar 1992:
Årsag til arbejdsophør: Forretningen har begrænset åbningstid.« Herudover arbejdede medlemmet for en anden skoforretning i perioderne 8.  

 til 28. november 1988 og 11. til 22. december 1989.
 Den 7. januar 1992 meldte medlemmet sig ledig og oplyste, at han ikke  

 havde indgået aftale om genansættelse.
 Medlemmet oplyste videre, at han ikke havde søgt arbejde, men tilmeldt sig  

 2 HE-kurser.
 Kassen traf afgørelse om, at medlemmet var omfattet af Direktoratet for  

 Arbejdsløshedsforsikringens bekendtgørelse nr. 869 af 18. december 1989 om  

 rådighedsforpligtelsen for et medlem af en statsanerkendt arbejdsløshedskasse  

 for lønmodtagere, der er beskæftiget ved sæsonarbejde (sæsonbekendtgørelsen)  

 og fandt, at medlemmet havde begrænset sin rådighed for arbejdsmarkedet til  

 kun at omfatte sæsonarbejde, da han ikke havde søgt andet arbejde inden for  

 de sidste 2 år.
 Kassen henviste til, at afdelingen i 1989 og 1990 orienterede medlemmet om  

 reglerne i sæsonbekendtgørelsen.
 Medlemmet anførte blandt andet, at arbejdet i skoforretningen ikke kunne  

 betragtes som sæsonarbejde, da forretningen ikke var lukket i vinterhalvåret,  

 men derimod var åben i weekenderne og omkring jul og nytår, samt at  

 forretningen var godkendt som uddannelsessted for lærlinge.
 Direktoratet for Arbejdsløshedsforsikringen meddelte, at direktoratet var  

 enig med kassen i, at medlemmet ikke kunne anses for at stå til rådighed for  

 arbejdsmarkedet efter den 7. januar 1992, fordi han ikke i tilstrækkeligt  

 omfang havde dokumenteret at være aktivt arbejdssøgende til andet end  

 sæsonarbejde.
Medlemmet skulle derfor arbejde mere end 300 timer inden for en periode på  

 10 uger for igen at blive berettiget til dagpenge.
Arbejdet skulle være  

 udbudt på almindelige løn- og ansættelsesvilkår og måtte ikke være  

 sæsonarbejde.
 Direktoratet fandt, at medlemmet var omfattet af sæsonbekendtgørelsen,  

 idet arbejdet i skoforretningen var betinget af årstiderne, og idet der  

 indgik ulønnede arbejdsfri perioder som et tilbagevendende element i  

 beskæftigelsesvilkårene.
 Direktoratet fandt endvidere, at det var med rette, at kassen tog  

 medlemmets rådighed op til vurdering, idet han kun havde haft sæsonarbejde  

 inden for de sidste 2 år.
 Direktoratet lagde vægt på, at medlemmet i de seneste 4 år alene havde  

 arbejdet i den samme forretning, at han ikke siden den 8. december 1990 havde  

 søgt nogen jobs, og at kassens afdeling i 1989 og 1990 havde oplyst ham om  

 konsekvenserne af at være sæsonarbejder.
 I klagen til ankenævnet anførte medlemmet blandt andet, at han ved flere  

 lejligheder havde forhørt sig om arbejde på Arbejdsformidlingen og havde set  

 efter arbejde i avisen, ligesom han ikke havde nægtet at tage anvist arbejde.
 Endvidere havde han med henvisning til 2 vedlagte arbejdserklæringer  

 vedrørende feriedagpenge anført, at han udover arbejdet i pågældende  

 skoforretning havde været ansat i en anden skoforretning.
 Det fremgik af erklæringerne, at medlemmet arbejdede i sidstnævnte  

 forretning i perioderne 8. til 28. november 1988 og 11. til 22. december  

 1989.
 Direktoratet fandt ikke grundlag for at ændre sin afgørelse, idet  

 direktoratet bemærkede, at medlemmet ikke havde søgt nogen konkrete jobs i  

 perioden 8. december 1990 til 7. januar 1992.
 Direktoratet fandt i øvrigt ikke, at medlemmets oplysning om arbejdet ved  

 den anden skoforretning kunne ændre afgørelsen, idet der var tale om meget  

 kortvarige ansættelsesforhold, som lå helt tilbage i 1988 og 1989.
Ankenævnet fandt, at medlemmets arbejde ved skoforretningen ikke skulle  

 betragtes som sæsonarbejde.
Ankenævnet lagde herved vægt på, at forretningen  

 reelt havde været åben hele året, og at medlemmet havde været i arbejde stort  

 set hele året.
Nævnet fandt på denne baggrund, at medlemmet ikke kunne antages at have  

 begrænset sin rådighed til sæsonarbejde.
Ankenævnet fandt herefter ikke  

 tilstrækkeligt grundlag for at rejse tvivl om medlemmets rådighed for  

 arbejdsmarkedet ved ledigmeldelsen den 7. januar 1992, jf.  

 arbejdsløshedsforsikringslovens § 62, stk. 1, nr. 5).
 Ankenævnet ændrede således Direktoratet for Arbejdsløshedsforsikringens  

 afgørelse.
