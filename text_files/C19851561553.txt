 Sundhedsstyrelsen har i Ugeskrift for Læger, nr. 38 af 16. september 1985,  

 147. årgang, p. 3030, samt i Epinyt fra uge 37, 1985, meddelt, at  

 insemination af kvinder ikke måtte ske, medmindre donor var testet for  

 antistoffer mod LAV/HTLV-III.
 På et møde i sundhedsstyrelsen den 27. september 1985 med repræsentanter  

 fra nogle af de afdelinger, der benytter inseminationsbehandling med sæd,  

 blev forskellige problemer drøftet.
 På denne baggrund har sundhedsstyrelsen overvejet hvilke retningslinier,  

 hvorefter fremtidig insemination af kvinder med sæd fra anonyme donorer skal  

 finde sted.
Herhjemme benyttes i øjeblikket både dybfrossen og frisk sæd.
Den  

 dybfrosne sæd indsamles hovedsagelig af Den Centrale Sædbank, Københavns  

 Praktiserende Lægers Laboratorium, der leverer til de fleste  

 gynækologisk/obstetriske afdelinger med henblik på inseminationsbehandling;  

 herudover har Frederiksberg hospital sin egen sædbank.
På Rigshospitalet og  

 Hvidovre hospital benyttes herudover frisk sæd til inseminationsbehandling.
 På denne baggrund finder sundhedsstyrelsen, at inseminationsbehandling bør  

 foregå efter følgende retningslinier:
 BRUG AF DYBFROSSEN SÆD:
 Den for afdelingen ansvarlige overlæge skal, så vidt det er muligt, sikre  

 sig, at donor ikke tilhører en af de kendte risikogrupper for AIDS.
 Den dybfrosne sæd må først anvendes til inseminationsbehandling, når der 3  

 måneder efter, at sædportionen er produceret, foreligger en  

 LAV/HTLV-III-antistof-negativ blodprøve fra donor.
 Kvinderne skal forinden inseminationsbehandlingen orienteres af den  

 ansvarlige læge om risikoen for overførsel af AIDS-virus i henhold til  

 vedlagte information.
 BRUG AF FRISK SÆD:
Brugen af frisk sæd til inseminationsbehandling frembyder en lidt forøget  

 risiko i forhold til brugen af dybfrossen sæd.
Det er imidlertid fremført af  

 Rigshospitalet og Hvidovre hospital, at frisk sæd i mange tilfælde giver  

 betydelig større chance for positivt resultat af inseminationsbehandlingen.
 Følgende retningslinier skal anvendes, hvor der benyttes frisk sæd:
 Den for afdelingen ansvarlige overlæge skal, så vidt det er muligt, sikre  

 sig, at donor ikke tilhører en af de nævnte risikogrupper for AIDS.
 Frisk sæd må ikke anvendes, før der foreligger en  

 LAV/HTLV-III-antistof-negativ blodprøve fra donor.
 Donor skal herefter undersøges mindst hver tredie måned for antistoffer  

 mod LAV/HTLV-III.
 Kvinderne skal forud for inseminationsbehandlingen orienteres om risikoen  

 for overførsel af AIDS-virus svarende til vedlagte information af den for  

 behandlingen ansvarlige læge.
 SUNDHEDSSTYRELSEN, DEN 11. NOVEMBER  

 1985.
 P.D.V.
Michael von Magnus BILAG INFORMATION TIL KVINDER, DER INSEMINERES MED DYBFROSSEN SÆD.
AIDS er en meget alvorlig, smitsom sygdom, der ødelægger kroppens forsvar  

 mod infektionssygdomme og visse kræftsvulster.
Sygdommen skyldes et virus,  

 som kan forekomme i bl.a. sæd.
Man har i det videst mulige omfang sikret sig, at donorerne ikke tilhører  

 kendte risikogrupper for AIDS.
Herudover undersøges donorerne med blodprøver  

 hver tredie måned for AIDS, og sæden anvendes først, når den har været  

 nedfrosset i mindst 3 måneder, og når man - ved hjælp af en blodprøve - har  

 sikret sig, at donor ikke i denne periode har udviklet antistoffer mod AIDS.
 Til trods for disse sikkerhedsforanstaltninger kan en helt minimal risiko  

 for overførsel af AIDS ved insemination ikke udelukkes.
 Den ansvarlige læge skal i patientens journal anføre, at ovenstående  

 information er givet.
BILAG INFORMATION TIL KVINDER, SOM ØNSKER INSEMINATIONSBEHANDLING MED FRISK SÆD.
AIDS er en alvorlig, smitsom sygdom, der ødelægger kroppens forsvar mod  

 infektionssygdomme og visse kræftsvulster.
Sygdommen skyldes et virus, som  

 kan forekomme i bl.a. sæd.
 Man har, så vidt det har været muligt, sikret sig, at donorerne ikke  

 tilhører kendte risikogrupper for AIDS.
Donorerne undersøges løbende med blodprøver for AIDS, men til trods for  

 disse sikkerhedsforanstaltninger er der en minimal risiko for overførsel af  

 smitte.
Risikoen for smitteoverførsel af AIDS med frisk sæd er en  

 ubetydelighed større end med dybfrossen sæd.
 Den ansvarlige læge skal i patientens journal anføre, at ovenstående  

 information er givet.
