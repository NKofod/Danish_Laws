Moms  der må køres ubegrænset mellem skiftende arbejdssteder og virksomhedens faste forretningssted i vare- og lastmotorkøretøjer med tilladt totalvægt på over 3 ton Spørgsmål Har spørger fuld fradragsret for moms af udgifter afholdt til køb af specialindrettede vare- og lastvogne på gule plader med en tilladt totalvægt på mere end 3 ton, når køretøjerne anvendes til kørsel mellem bopæl og skiftende arbejdspladser samt i forbindelse hermed til kørsel mellem enten bopæl eller kundeadresse og spørgers faste driftssted flere gange ugentligt og indimellem dagligt for at afhente materialer og/eller værktøjer til brug for kundetilslutninger og/eller reparationer? Svar Ja.
Skatterådets afgørelse og begrundelse Ændringerne i SKM2008.354.SKAT omfatter ikke vare- og lastvogne med tilladt totalvægt på over 3 ton.
 Det er dog Skatterådets opfattelse, at der i tilknytning til kørsel mellem hjem og skiftende arbejdssteder i vare- og lastvogne med tilladt totalvægt på over 3 ton også kan køres ubegrænset mellem skiftende arbejdssteder og virksomhedens faste forretningssted uden at der er knyttet betingelser til formålet med at køre fra det skiftende arbejdssted til det faste forretningssted.
 Spørgsmålet besvares derfor med ja med den begrænsning, at der kun må køres lejlighedsvis mellem hjem og virksomhedens faste forretningssted for at supplere køretøjets lager af værktøj, afhentning af arbejdssedler, tegninger eller lign.
