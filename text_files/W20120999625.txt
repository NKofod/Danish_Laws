Ankestyrelsens principafgørelse 54-12 om mellemkommunal refusion - udslusning - fængsel - ubrudt forløb - botilbud Resume:
 Den tidligere opholdskommune var forpligtet til at yde refusion til den nuværende opholdskommune for udgifterne til en person, der blev udsluset fra et fængsel til ophold på et særligt botilbud.
Det særlige botilbud var ikke uproportionalt eller usagligt begrundet, og det lå indenfor lovens rammer og indenfor det serviceniveau, som den aktuelle opholdskommune tilbød sine borgere.
Der blev lagt vægt på, at opholdsstedet var anbefalet af Kriminalforsorgen på baggrund af den fængsledes alvorlige kriminalitet, erklæringerne om hans personlighedsforstyrrelser og vurderingerne af hans betydelige sociale udviklingsbehov i forbindelse med gradvis udslusning til samfundet.
 Love:
Lov om retssikkerhed og administration på det sociale område - lovbekendtgørelse nr. 656 af 15. juni 2011 - § 9c, stk. 1 Afgørelse:
Ankestyrelsen har i møde truffet afgørelse i sag om belysning af kriterierne for begrænsning af refusionspligten som følge af uenighed mellem de involverede kommuner i relation til borgerens hjælpebehov Resultatet er  A kommune skal yde mellemkommunal refusion til B kommune for udgifterne til NNs ophold på X skolen.
 Der var enighed på mødet.
 Vi tiltræder således afgørelsen fra Det Sociale Nævn, Statsforvaltningen Y.
Begrundelsen for afgørelsen A kommune var NNs oprindelige handlekommune forud for afsoningen i Z fængsel.
Der var et ubrudt forløb fra indsættelsen i fængsel i overensstemmelse med afsagt dom til B kommunes visitation af NN til ophold og udslusning på botilbudet X skolen.
 På denne baggrund må A kommune fortsat anses for betalingskommune og refusionspligtig for udgifter vedrørende NN.
 Ankestyrelsen vurderer, at visitationen til udslusning på X skolen ligger indenfor lovens rammer og indenfor rammerne af det generelle serviceniveau, som B kommune har valgt at tilbyde sine borgere.
 Det er i denne sammenhæng ikke af betydning, at det er A kommune og ikke B kommune, der gennem refusionsreglerne kan pålægges at afholde udgiften til opholdet på X skolen.
 B kommunes valg af X skolen kan på baggrund af sagens oplysninger ikke anses for uproportionalt eller usagligt begrundet.
 Vi har i den forbindelse lagt vægt på Kriminalforsorgens anbefaling af X skolen som opholdssted for NN, den alvorlige karakter af hans kriminalitet, erklæringerne om hans personlighedsforstyrrelser og kontaktvanskeligheder samt vurderingerne af hans betydelige sociale udviklingsbehov og behov for støtte i dagligdagen i forbindelse med gradvis udslusning til samfundet efter længerevarende fængselsophold i en ung alder.
 X skolens målgruppe er beskrevet som svært behandlingskrævende unge med karakterafvigelser og aggressiv adfærd, ofte med en dom til behandling samt i forbindelse med prøveløsladelsesperioder.
 De nævnte forhold giver ikke grundlag for at anse visitationen for at være ude af proportioner eller at være usagligt begrundet.
Oplysninger i sagen Vi har afgjort sagen på grundlag af:
 De oplysninger, som forelå da Det Sociale Nævn traf afgørelse i sagen  Det sociale Nævns afgørelse af 22. oktober 2009  Klagen til Ankestyrelsen af 5. november 2009 samt brev af 22. februar 2010  Det sociale Nævns genvurdering Sagsfremstilling A kommune afviste den 27. november 2008 at yde refusion til B kommune for udgifter til NNs ophold i botilbud i forbindelse med udslusning fra fængsel.
 Nævnet traf den 22. oktober 2009 afgørelse om, at A kommune på det foreliggende var forpligtet til at yde refusion til B kommune.
 A kommune ankede afgørelsen og anførte, at B Kommune havde valgt en udslusningsinstitution, som ud fra en proportionalitetsbetragtning var en overbehandling af NNs problematik, hvorved kommunen blev tvunget til at betale en betydelig overpris for udslusningen.
Det sociale Nævn bemærkede i sin genvurdering, at en handlekommune efter mangeårig praksis var berettiget til at yde hjælp efter det generelle ydelsesniveau, der skønnedes rimeligt i kommunen, og som ikke nødvendigvis svarede til refusionskommunens.
Efter Retssikkerhedslovens § 60, stk. 3 kan afgørelser om det generelle serviceniveau ikke indbringes for anden administrativ myndighed.
