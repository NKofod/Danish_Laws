Ændringsforslag stillet den 5. maj 2015 uden for betænkningen Ændringsforslag til 2. behandling af Forslag til lov om ændring af lov om fremme af vedvarende energi, lov om tilskud til fremme af vedvarende energi i virksomheders produktionsprocesser og lov om elforsyning (Ny ansøgningsprocedure og grænse på 500 kW for støtte til bl.a. solcelleanlæg og husstandsvindmøller, investeringstilskud og driftsstøtte til kraft-varme-værker, afregningsvilkår for Horns Rev 3 og ophævelse af treledstariffen m.v.) [af klima-, energi- og bygningsministeren (Rasmus Helveg Petersen)]:
Til § 7 Af klima-, energi- og bygningsministeren:
 4) I stk. 4 udgår »§ 1, nr. 2, 4-6 og 32,«.
[Ændret ikrafttræden for pristillæg til Horns Rev 3 og som følge af ændringsforslag nr. 1] Bemærkninger Til nr. 4 Det foreslås, at bemyndigelsen til klima-, energi- og bygningsministeren til at fastsætte tidspunktet for ikrafttrædelsen af § 1, nr. 2, 4-6 og 32, udgår. Ændringen betyder for det første, at reglerne om pristillæg og afregningsvilkår for havvindmølleparken Horns Rev 3 træder i kraft den 1. juli 2015, og ikke først efter at der er blevet enighed om en konkret model for en traktatmedholdelig finansiering af pristillægget, som kan accepteres af Europa-Kommissionen.
For det andet indeholder ændringsforslaget en konsekvensændring som følge af ændringsforslag nr. 1, hvor det foreslås, at § 1, nr. 31, i det fremsatte lovforslag udgår.
Det vurderes således muligt at lade § 1, nr. 32, som herefter bliver § 1, nr. 31, træde i kraft den 1. juli 2015. Der henvises i det hele til bemærkningerne til ændringsforslag nr. 1 i betænkningen for denne del af ændringsforslaget.
 Det fremsatte lovforslag indeholder en bemyndigelse til klima-, energi- og bygningsministeren til at fastsætte tidspunktet for ikrafttræden af reglerne om pristillæg m.v. for havvindmølleparken Horns Rev 3. Dette skyldes, at koncessionsaftalen indeholder et forbehold om, at medmindre der indgås anden aftale, vil koncessionsaftalen bortfalde den 15. juli 2015, hvis der ikke er opnået enighed blandt et flertal af Folketingets partier om en traktatmedholdelig finansiering af pristillægget for Horns Rev 3, som kan accepteres af Europa-Kommissionen.
 Energiforligskredsen har givet tilsagn om at finde en langsigtet løsning for det fremadrettede PSO-system med virkning fra den 1. januar 2017. Det vurderes imidlertid ikke muligt at have denne løsning klar inden den 15. juli 2015.
Staten er forpligtet til at udbetale tilskud i medfør af indgåede kontrakter.
Hvis Energistyrelsen derfor indgår en aftale med koncessionshaveren, som medfører fjernelse af forbeholdet, vil staten være forpligtet til at udbetale pristillægget til Horns Rev 3 i overensstemmelse med den indgåede koncessionsaftale.
 I det tilfælde der ikke er fundet en langsigtet løsning på Europa-Kommissionens kritik af det danske PSO-system, skal pristillægget til Horns Rev 3 finansieres på anden vis.
 Pristillægget til Horns Rev 3 forventes tidligst udbetalt fra januar 2017. Hvis der ikke på dette tidspunkt er etableret en langsigtet PSO-løsning, vil det betyde, at udgifterne vil skulle afholdes over finanslovens § 29.25.10. Udgifter til el-PSO.
Energiforligskredsen er blevet orienteret om dette ændringsforslag, som indebærer, at Energistyrelsen kan indgå en aftale med koncessionshaveren, som medfører en fjernelse af forbeholdet om traktatmedholdelig finansiering fra koncessionsaftalen.
Det foreslås derfor at sætte bestemmelserne om pristillæg m.v. i kraft den 1. juli 2015, da dette vil afspejle statens forpligtelse til finansiering som følge af aftalen om ændring af koncessionsaftalen mellem Energistyrelsen og koncessionshaver.
 Afhængigt af hvilken konkret model for en traktatmedholdelig finansiering der vil blive opnået enighed om, vil der endvidere skulle foretages yderligere ændringer før 2017. Det bemærkes i den forbindelse, at der allerede er fundet en midlertidig løsning for diskriminationen i 2015 og 2016.
 Ændringsforslaget træder i stedet for ændringsforslag nr. 2 i betænkningen.
