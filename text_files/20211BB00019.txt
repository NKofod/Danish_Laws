Fremsat den 26. oktober 2021 af Alex Vanopslagh (LA), Henrik Dahl (LA) og Ole Birk Olesen (LA) Forslag til folketingsbeslutning om at indskrive Chicagoprincipperne i universitetsloven Folketinget pålægger regeringen at fremsætte et lovforslag inden udgangen af indeværende folketingsår, som indskriver de såkaldte Chicagoprincipper i formålsbestemmelsen i universitetsloven.
Bemærkninger til forslaget Som et modsvar til det stigende pres på åndsfriheden på amerikanske universiteter med safespaces, advarsler om mikroaggressioner, og en udbredt krænkelseskultur på campus, nedskrev University of Chicago i 2014 en række principper, som skal sikre ytringsfriheden på universitetet.
Siden da har 76 amerikanske universiteter taget principperne til sig, bl.a.
Princeton, Purdue og Washington University i St.
Louis.
 De otte principper lyder som følger:
 1. Universitetet bygger på et grundlæggende princip om fuldstændig ytringsfrihed på alle områder.
2. Uddannelse er ikke beregnet til at gøre folk komfortable.
Uddannelse er beregnet til at få folk til at tænke.
 3. Det er ikke universitetets opgave at forsøge at beskytte enkeltpersoner mod idéer og meninger, som de finder uvelkomne, er uenige med eller endda finder dybt stødende.
 4. Universitetet bærer et stort ansvar ikke kun for at fremme en livlig og frygtløs fri debat, men også for at beskytte denne frihed, når andre forsøger at begrænse den.
5. Universitetet og de personer, som er tilknyttet det, deler ansvaret for at opretholde et klima med gensidig respekt.
Dog kan ønsket om gensidig respekt aldrig bruges som en begrundelse for at begrænse den frie samtale, uanset hvor stødende eller uenig resten af samfundet måtte være i disse.
 6. Universitetet modarbejder dårlige idéer gennem åben diskussion frem for gennem censur.
7. Universitetets grundlæggende forpligtelse er at opretholde princippet om fri debat, og denne debat må ikke undertrykkes.
Selv hvis de idéer, der fremsættes og debatteres, af nogle  eller selv af de fleste på universitetet  anses for at være stødende, ukloge, umoralske eller uetiske.
 8. Universitetet kan begrænse ytringer, der er i modstrid med loven, groft bagvasker et bestemt individ eller indeholder trusler samt chikane, som mærkbart skader den enkeltes privatliv.
 Desværre ser vi også lignende tendenser på danske universiteter, hvor grupper af studerende presser deres medstuderende eller undervisere til at rette ind efter deres snævre verdenssyn under påberåbelse af at være de marginaliseredes beskytter.
 Når en universitetsledelse griber ind med regulering, når en studerende er klædt ud som en bestemt befolkningsgruppe eller bestemmer, at man ikke må synge en bestemt sang fra højskolesangbogen, eller når studerende klager over, at en underviser i biologi taler om mænd og kvinder, så er vi desværre i en situation, hvor selve universitetets ånd og rolle i samfundet er truet.
Universitetet skal være et sted, hvor man bliver udfordret på sit verdenssyn, og hvor den frie tanke får lov til at leve.
Universitetet skal være et sted, hvor man lærer at argumentere med afsæt i videnskaben og ikke med afsæt i ens egne følelser og fornemmelser.
Derfor foreslår forslagsstillerne, at de otte principper, som først blev skrevet ned af University of Chicago, og som har til formål at beskytte åndsfriheden på vores højeste uddannelsesinstitutioner, indskrives direkte i universitetsloven.
På den måde forpligter vi de danske universiteter til at forsvare deres særlige rolle i samfundet, og samtidig sender vi et meget klart signal til de identitetspolitiske ekstremister, der desværre findes på de danske universiteter, om at vi ikke vil finde os i deres forsøg på at undergrave åndsfriheden, forskningsfriheden og ytringsfriheden.
Skriftlig fremsættelse Alex Vanopslagh (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indskrive Chicagoprincipperne i universitetsloven.
(Beslutningsforslag nr.
B 19) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
