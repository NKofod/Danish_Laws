Nr LSF 205 Forslag til Lov om ændring af borgerlig straffelov (Genindførelse af  

 ytringsfrihed) Fremsat af Glistrup (FP) Pia Dahl (FP) Mogens Elvensø (FP) Tove Niemann  

 (FP) Jane Oksen (FP) den 14. marts 1990 I borgerlig straffelov, jf. lovbekendtgørelse nr. 607 af 6.
september 1986, som ændret senest ved lov nr. 373 af 7. juni 1989, ophæves § 266 b.
Bemærkninger til lovforslaget Folketinget vedtog den 4. juni 1971 enstemmigt at indskrænke  

 ytringsfriheden for personer, der ikke logrer for magthavernes autoriserede  

 meninger (spalte 7709). Ubehagelighederne bekendtgjordes som lov nr. 288 af  

 9. juni 1971, der indførte en § 266 b i borgerlig straffelov.
Det oprindelige  

 lovforslag, fremsat den 7. oktober 1970 af justitsministeren fra Det  

 Konservative Folkeparti, findes i tillæg A spalte 1183-1190. Forhandlingerne  

 står i spalte 843-862 og 7433-7447, mens udvalgsbetænkningen er aftrykt i  

 tillæg B spalte 3001-3008.
 Efter ændring ved lov nr. 357 af 3. juni 1987 har reglen nu følgende  

 indhold:
»Den, der offentligt eller med forsæt til udbredelse i en videre  

 kreds fremsætter udtalelse eller anden meddelelse, ved hvilken en gruppe af  

 personer trues, forhånes eller nedværdiges på grund af sin race, hudfarve,  

 nationale eller etniske oprindelse, tro eller seksuelle orientering, straffes  

 med bøde, hæfte eller fængsel indtil 2 år.« (Ordene »seksuelle orientering« er 1987-bidraget til forværrelse  

 af 1971-misfosteret).
 I praksis benyttes bestemmelsen fortrinsvis til at afskrække gode danske  

 kvinder og mænd fra at fremføre renfærdige saglige argumenter i den politiske  

 debat til sikring af den danske nations uforstyrrede beståen.
 Når røde landsødelæggere kommer til kort i saglig debat, vrænger de racist  

 efter de dansk-nationale og anmelder dem til politiet, der, alt efter hvordan  

 de politiske vinde blæser, slæber folk for retten med lynchhetzeri og opnår  

 politiske straffe over dem.
 Nogle af de mange eksempler på det anførte findes i Riemann-dommen afsagt  

 efter anmeldelse fra Det Radikale Venstre (Hjørring Kriminalrets sag SS  

 288/1981), de tilsvarende kommunalvalgkampskridt refereret på side 8 i  

 Fremskridt for 8. november 1985 og højesteretsdommen af 13. februar 1989 i  

 Grønjakkesagen (Ugeskrift for Retsvæsen B 399-402).
En anden af § 266 b's virkninger er, at statsmonopolet Danmarks Radio og  

 andre medier (blandt andet i sidstnævnte dom) skaffer sig alibi til at  

 undertrykke befolkningsmajoritetens opfattelser under påskud af, at de  

 ømskindede journalister ellers udsætter sig selv for straf i medfør af denne  

 bestemmelse.
I ly heraf landsforrædderhygger den danske journaliststand sig  

 med alene at udbrede de dødsensfarlige vrangbudskaber, som den vil pådutte  

 befolkningen som sandhedsevangelier.
Nærværende lovforslag går ud på at ophæve disse gruelige  

 demokrati-fordærvelser.
Folketinget løser nu engang ikke landets problemer  

 ved med flammende straffe at forbyde folk at tale om dem.
 Straffelovens almindelige regler sikrer mod injurier (§ 267), bagvaskelser  

 (§ 268), krænkelser af privatlivets fred (§§ 263-265) og voldtrusler (§ 266  

 a). Derfor er § 266 b overflødig på disse områder.
 Og enhver overflødig ytringsfrihedsindskrænkning er en samfundspestilens  

 af tre grunde:
 1) Det enkelte menneske skal have den mest udstrakte personlige frihed,  

 uden at magthaverne har hjemmel til at revse og korrigere ham, medmindre  

 ganske klare hensyn taler for, at friheden skal indskrænkes.
2) Samfundet udvikler sig i disse år fantastisk hurtigt.
Hvad der var en  

 evig sandhed for nogle år siden, kan nu være ved at blive hykleri og hule  

 fraser.
Og omvendt: hvad vore bedsteforældre forkætrede, er nu om dage ofte  

 den højeste sandhed.
For at en sådan omskiftelighed kan forløbe, og for at mindst muligt af den  

 skal komme på afveje, er det bedst med udstrakt frihed til, at flest mulige  

 synspunkter kan krydse klinger.
Det lettes ved, at enhver uforfærdet ligepå  

 og hårdt, lysende klart og hensynsløst kan fremtordne med sine meninger om  

 hvad som helst.
Skrællinger, der generes af at høre andres meninger, kan  

 under ingen omstændighed gøre nytte i Nudanmarks meget, meget svære  

 situation.
Den er opstået, fordi flertallet ikke har ænset advarslerne med deres  

 uhyrlighedstiltag.
Derfor skal der fremover stærkere lud til deres skurvede  

 hoveder.
Forbi er dronning Victorias klunkedage, hvor borgerskabet var så sart, så  

 sart.
Usminkede sandheder skulle absolut skjules under forløjethedens tunge  

 dyne.
Sligt er der ikke råd til nu, da Danmark stander i våde.
3) Der findes vitterlig mennesker, for hvem det at ytre sig frit er en  

 livsnødvendighed.
Selv om de nok udgør en beskeden minoritet, er de ikke  

 samfundets ringeste borgere.
Knægter man deres ytringsfrihed, bliver  

 reaktionen fra dem ofte særdeles ubehagelig.
Så er det billigere for  

 samfundet bare at lade dem kæfte op.
 § 266 b benyttes i praksis alene over for personer, som landets magthavere  

 af en eller anden grund ikke kan lide, mens for eksempel Socialistisk  

 Folkepartis angreb på Sydafrikas lovlige regering eller Socialdemokratiets  

 hetz mod nyttige produktionsvirksomheder og Danmarks Radios støtte til BZ'ere  

 og christianitter aldrig vil give anledning til, at der rejses tiltale.
 Statsadvokaternes (og dommernes) politiske ståsted får nemlig stor  

 betydning for, hvad der bliver katalogiseret som en straffelovsovertrædelse.  

 For det fremgår da ganske klart af den offentlige debat, at partipolitiske  

 tilhørsforhold har en dominerende betydning for, om en ytring anses for  

 rosværdig eller som en forbryderisk overtrædelse af § 266 b. (Man  

 sammenligner blot Birthe Rønn Hornbechs og overdyrlæge Riemanns udtalelser).
 Som Hellmut Toftdahl skriver i Jyllands-Posten for 28. januar 1990, 2.  

 sektion, side 13:
». . . Fra nu af må tilfældige skøn, politisk ståsted, forum og  

 sprogtone afgøre, hvem der anklages for diskrimination.« »Med loven  

 er der givet grønt lys for forfølgelse af enhver, der ikke taler og skriver i  

 salontonen . . .« »Når retsvæsenet skal dømme om et emne som diskrimination, er  

 retssamfundet prisgivet tidsåndens tilfældige, ofte modebetonede lune: Den  

 sociale stemning, skabt af de toneangivende i medierne, bliver så afgørende  

 for, om nogle føler sig stødt over en ytring.
Ingen tager stilling til, om  

 ytringen var sand, dvs. ærligt ment som udtryk for en værdiforestilling.
Så  

 bliver den offentlige mening dikteret af den snes meningsdannende  

 kulturdebattører, dette land kan fremvise.
Ytringsfriheden reduceres til et  

 spørgsmål om at holde sine meninger inden for gruppen, kliken, sekten, hvis  

 man ikke har den »rette« mening.
Hvor salontonen opretholdes ved jura og magt, henvises den afvigende  

 mening til det underjordiske.
Magtapparatet kan sagtens tilsløre  

 virkeligheden med krav om stueren sprogføring, men det ændrer intet ved den  

 virkelighed, som tilsløres.
Jo mere forbud og straf, des mere indædt bliver talen om de ting, der ikke  

 må tales om.
Således sniger totalitarismen sig ind, skjult bag humane fraser  

 om at beskytte mindretallene.
Sandheden kan ikke udryddes ved lov, men den  

 kan gøres til løgn, og så er jorden gødet for sandhedsvidnerne . . .
 Læserbrevspalterne betyder mere for vort demokrati end både Folketing og  

 domstole . . . Sagen . . . lugter langt væk af den sippede elitebornertheds  

 forsøg på at få folkets røst lagt under censur.
Lad os blive fri for den diskriminationsparagraf.
For det mentale klimas  

 skyld.
For ytringsfrihedens og demokratiets skyld.' Det er aldeles horribelt, at en sådan lovbestemmelse stadig skal være  

 gældende, og den må derfor væk.
Nogle hævder endog, at vi som sidegevinst til ophævelse af § 266 b opnår,  

 at Danmark bliver smidt ud af en af de fjollede FN-konventioner, som vi -  

 under det sædvanlige udbredte misbrug af skatteydermidler til dyre  

 diplomatsammenkomster - er hoppet på.
Som bekendt er vi havnet i bundter af  

 pjatteværk af den skuffe.
Jo flere vi kan blive befriet for, des hurtigere,  

 des lykkeligere for Danmark.
Det gælder også den artikel 20, stk. 1, i  

 FN-konventionen af 16. december 1966, som var det figenblad, som det skændige  

 Folketing søgte at skjule sig bag ved den forargelige vedtagelse den 6. juni  

 1971.
