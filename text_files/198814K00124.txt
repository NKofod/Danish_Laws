Nr BTL 124 Betænkning over Forslag til lov om sammenlægning og nedlæggelse af  

 seminarier   

 Nr L 124 1988-89, 1. samling Afgivet af Uddannelsesudvalget Afgivet: 19881209 Udvalget har behandlet lovforslaget i nogle møder og har herunder stillet spørgsmål til undervisnings- og forskningsministeren, som denne har besvaret dels skriftligt, dels i samråd.
 Udvalget har endvidere modtaget mundtlige og/eller skriftlige henvendelser  

 fra:
Arbejdernes Fællesorganisation, Kolding, Bakkeskolen, Esbjerg, Blaagaard Statsseminarium, Clausen, Robert, fhv. direktør, Holte, Dansk Fritidshjemsseminarium, Dansk Magisterforeninig, Seminarieaf delingen, Esbjerg Seminarium, Esbjerg Socialpædagogiske Seminarium, Frederiksberg Kommune, Frederiksberg Seminarium, Haslev Seminarium, Herning Erhvervsråd, Herning Seminarium, Kolding Byråd, Kolding Erhvervsråd, Kolding kommunale Musikskole, Kolding Lærerkreds, Kolding Seminarium, Marselisborg Seminarium, Middelfart Kommune, Montessori Seminariet, Rektorforeningen, Ribe Kommune, Seminarielærerforeningen, Skærbæk Kommune, Tønder Statsseminarium, Vejle Amt, Aalborg Seminarium, Århus Seminarium og Århus Børnehaveseminarium.
 Undervisnings- og forskningsministeren har over for udvalget  

 tilkendegivet, at han vedrørende lærere på de sammenlagte/nedlagte seminarier  

 vil opfordre til, at der tages mest muligt hensyn til disse lærere, men  

 naturligvis under hensyntagen til undervisningsbehovet på det enkelte  

 seminarium.
 Der er af undervisnings- og forskningsministeren og af et mindretal  

 stillet ændringsforslag, hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse med de af undervisnings- og forskningsministeren stillede  

 ændringsforslag.
 Et mindretal (Socialdemokratiets medlemmer af udvalget) indstiller  

 lovforslaget til forkastelse ved 3. behandling og vil i øvrigt  

 redegøre for sin stilling til lovforslaget ved 2. behandling.
 Mindretallet kan stemme for de af Socialistisk Folkeparti stillede  

 ændringsforslag.
 Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling, medmindre  

 de af mindretallet stillede ændringsforslag og det af undervisnings- og  

 forskningsministeren under nr. 6 stillede ændringsforslag vedtages.
Ændringsforslag Til § 1 Af et mindretal (SF), tiltrådt af et mindretal (S):
 1) Nr. 1 udgår.
 Af undervisnings- og forskningsministeren, tiltrådt af et  

flertal (udvalget med undtagelse af S og SF):
 2) Nr. 1 affattes således:
»1. Blaagaard Statsseminariums læreruddannelse afvikles.
Driften af  

 statsseminariets hf-kursus overtages af Københavns Amtskommune.« Af et mindretal (SF), tiltrådt af et mindretal (S):
 3) Nr. 2 udgår.
 4) Nr. 3 udgår.
 5) Nr. 4 udgår.
 Af undervisnings- og forskningsministeren, tiltådt af et  

flertal (udvalget med undtagelse af S):
 6) Nr. 5 udgår.
 Af et mindretal (SF), tiltrådt af et mindretal (S):
 7) Nr. 6 udgår.
 Af undervisnings- og forskningsministeren, tiltrådt af et  

flertal (udvalget med undtagelse af S og SF):
 8) Nr. 6 affattes således:
»6. Tønder Statsseminarium sammenlægges med Haderslev Statsseminarium  

 i dettes bygninger.« Af et mindretal (SF), tiltrådt af et mindretal (S):
 9) Nr. 7 udgår.
 Af undervisnings- og forskningsministeren, tiltrådt af et  

flertal (udvalget med undtagelse af S og SF):
 10) Nr. 7 affattes således:
»7. Esbjerg Seminarium sammenlægges med Ribe Statsseminarium i dettes  

 bygninger.« Af et mindretal (SF), tiltrådt af et mindretal (S):
 11) Nr. 8 udgår.
 Af undervisnings- og forskningsministeren, tiltrådt af et  

flertal (udvalget med undtagelse af S og SF):
 12) Nr. 8 affattes således:
»8. Kolding Seminarium sammenlægges med Jelling Statsseminarium i  

 dettes bygninger.« Af et mindretal (SF), tiltrådt af et mindretal (S):
 13) Nr. 9 udgår.
 14) Nr. 10 udgår.
 Af undervisnings- og forskningsministeren, tiltrådt af et  

flertal (udvalget med undtagelse af S og SF):
 15) Efter nr. 10 indsættes som nyt nummer:
»11. Marselisborg Seminarium sammenlægges med Århus Seminarium i  

 dettes bygninger.« 16) Som stk. 2 indsættes:
»Stk. 2. Undervisnings- og forskningsministeren kan dog for så vidt  

 angår børnehave- og fritidspædagogseminarierne gennemføre andre  

 sammenlægninger end dem, der er nævnt i stk. 1.« Til § 5 17) Nr. 1 og 3 udgår.
Bemærkninger Til nr. 1, 3-5, 7, 9, 11, 13 og 14 Mindretallet finder, at behovet for lærere er stort, ikke mindst fra  

 midten af 1990'erne.
Endvidere finder mindretallet, at det er vigtigt, at  

 Folketingets medlemmer får lejlighed til at tilkendegive, om man ønsker hvert  

 enkelt af de foreslåede seminarier nedlagt.
Til nr. 2 Ændringsforslaget betyder, at Frederiksberg Seminarium opretholdes, og at  

 Blaagaard Statsseminarium i stedet nedlægges, dog således at Københavns  

 Amtskommune overtager driften af hf-kurset, jf. § 1, stk. 2, i lov om  

 amtskommunernes overtagelse af visse statsskoler og -kursus m.v.
Blaagaard  

 Statsseminariums 4 læreruddannelseshold forudsættes fordelt med 1 til  

 Københavns Dag- og Aftenseminarium, 1 til N.
Zahles Seminarium, 1 til Haslev  

 Seminarium og 1 til Vordingborg Statsseminarium.
Til nr. 6 Ændringsforslaget betyder, at Haslev Seminarium opretholdes.
Til nr. 8 Ændringsforslaget betyder, at Tønder Statsseminariums 2 hold flyttes til  

 Haderslev Statsseminarium.
Til nr. 10 Ændringsforslaget betyder, at sammenlægningen af Ribe Statsseminarium og  

 Esbjerg Seminarium sker i Ribe, og at statsseminariets hf-kursus opretholdes  

 som en del af seminariet.
Til nr. 12 Ændringsforslaget betyder, at Kolding Seminariums 2 hold flyttes til  

 Jelling Statsseminarium, som samtidig afgiver sit 3. (ekstraordinære) hold  

 til Skårup Statsseminarium.
Til nr. 15 Ændringsforslaget betyder, at Marselisborg Seminarium sammenlægges med  

 Århus Seminarium, og at Århus Seminarium efter sammenlægningen vil få 5 hold.  

 Af kapacitetsmæssige grunde vil dette nødvendiggøre, at seminariets hf-kursus  

 må indskrænkes i forhold til optagelsen i 1988 (5 klasser). Der henvises i  

 denne forbindelse til udtalelsen fra amtsborgmester Ib Frederiksen  

 (underbilag 3 til lovforslagets bilag 14).
Til nr. 16 Der er efter planens udarbejdelse fremkommet forslag til alternative  

 løsninger på børnehave- og fritidspædagogseminarieområdet, som det ikke har  

 været muligt at undersøge nærmere.
Flertallet finder derfor, at ministeren  

 ikke bør være afskåret fra at gennemføre disse forslag, ligesom ministeren i  

 øvrigt bør have mulighed for som hidtil at gennemføre sammenlægninger og  

 nedlæggelser af børnehave- og fritidspædagogseminarier uden særlig  

 lovgivning.
Til nr. 17 Ændringsforslaget er en konsekvens af ændringsforslag nr. 10. Eva Møller  

 (KF) fmd.
Kirkegaard (KF) Merete Aarup (KF) Inge Dahl-Sørensen (V) Povl  

 Brøndsted (V) Mogens Elvensø (FP) Marianne Jelved (RV) Bente Juncker (CD)  

 nfmd.
Lysholm Christensen (KRF) Jytte Andersen (S) Helle Degn (S) Pernille  

 Forchhammer (S) Anna-Marie Hansen (S) Frank Jensen (S) Lone Møller (S) Aage  

 Frandsen (SF) Hanne Thanning Jacobsen (SF) Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til justitsministeren og undervisnings- og forskningsministeren, som disse har besvaret dels skriftligt, dels i samråd.
 Der er af undervisnings- og forskningsministeren stillet ændringsforslag,  

 hvorom henvises til de ledsagende bemærkninger.
 Udvalget har endvidere modtaget mundtlige og/eller skriftlige henvendelser  

 fra:
Amtsborgmesteren i Vejle Amt, Blaagaard Statsseminarium, Bestyrelsen for den selvejende institution, »Blaagaard  

 Seminarium«, Borgmesteren i Esbjerg, Borgmesteren i Herlev, Borgmesteren i Århus, Danmarks Lærerforening, Dansk Magisterforening, Esbjerg Seminarium, Esbjerg Skolelederforening, Foreningen af Statsanerkendte Privatseminarier, Fællesudvalget ved Jonstrup Seminarium, Gladsaxe Kommune, Borgmesteren, Gladsaxe Kommunes Skolevæsen, Enghavegård Skole, Gladsaxe Lærerforening, Herning Byråd, Herning Seminarium, Herning Seminarium, Lærerrådet, Hjørring Seminarium, Institut for offentlig Ret, Århus Universitet, Københavns Børnehaveseminarium, Lærerstuderendes Landsråd, Marselisborg Seminarium, Ribe Amtsråd, Ribe Kommune, byrådet, Skoledirektørforeningen, Skole og Samfund, Skolelederne ved Herning Kommunale Skolevæsen, Skaade Skole, Højbjerg, Søndervangsskolen, Viby J., Sønderjyllands Amtsråd, Tønder Statsseminarium, Aalborg Seminarium, Århus Børnehaveseminarium og Århus Købstads Magistrat.
 I tilslutning til det ved 2. behandling vedtagne ændringsforslag nr. 16 (§  

 1, stk. 2, i lovforslaget, som det foreligger efter 2. behandling), hvorefter  

 ministeren som hidtil kan gennemføre sammenlægninger og nedlæggelser af  

 børnehave- og fritidspædagogseminarier uden særlig lovgivning, har  

 undervisnings og forskningsministeren over for udvalget oplyst, at han er  

 indstillet på at orientere Uddannelsesudvalget om sådanne planer, inden de  

 iværksættes.
 Herefter indstiller et flertal (udvalget med undtagelse af  

 Socialdemokratiet og Socialistisk Folkeparti) lovforslaget til  

vedtagelse med de af undervisnings- og forskningsministeren stillede  

 ændringsforslag.
 Flertallet ønsker i øvrigt at udtale følgende:
 Efter udvalgets afgivelse af betænkning den 9. december 1988 er der rejst  

 en række spørgsmål om de juridiske og økonomiske konsekvenser af de ændringer  

 af lovforslaget, som blev vedtaget ved 2. behandling den 13. december 1988.
For så vidt angår Blaagaard Statsseminarium blev seminariets nuværende  

 bygninger i 1984 af den selvejende institution Blaagaard Seminarium  

 overdraget vederlagsfrit til staten i forbindelse med sammenlægningen af  

 Blaagaard Seminarium og Statsseminariet på Emdrupborg.
Justitsministeriet har  

 på denne baggrund tilkendegivet, at en beslutning om allerede nu at nedlægge  

 Blaagaard Statsseminarium må antages at medføre, at forudsætningerne for  

 institutionens aftaleindgåelse i 1984 brister, og at overdragelsen som  

 udgangspunkt skal gå tilbage.
Dette indebærer, at den selvejende institution  

 vil kunne vælge mellem enten at få bygningerne tilbage eller at kræve  

 erstatning svarende til bygningernes nettoværdi på overdragelsestidspunktet.
 For at undgå disse komplikationer har undervisnings- og  

 forskningsministeren stillet ændringsforslag nr. 1, der er tiltrådt af  

 flertallet.
 Ændringsforslaget har endvidere den fordel, at balancen mellem den  

 statslige og den private seminariedrift i østregionen fastholdes, hvorved  

 risikoen for, at de tjenestemandsansatte lærere kan forlange sig afskediget  

 med ventepenge/rådighedsløn, reduceres betydeligt.
For så vidt angår Esbjerg Seminarium er det fra kommunens og seminariets  

 side gjort gældende, at der, såfremt seminariet sammenlægges med Ribe  

 Statsseminarium, vil være tale om en tvangsmæssig afståelse af rettigheder,  

 der må anses for beskyttet efter grundlovens § 73. Herom har  

 Justitsministeriet udtalt, at det foreliggende lovforslag med de ændringer,  

 der blev vedtaget ved 2. behandling, ikke har karakter af et ekspropriativt  

 indgreb over for de berørte private seminarier.
Flertallet har taget denne  

 udtalelse til efterretning.
Endelig har Århus Kommune taget forbehold om at kræve den grund, som  

 kommunen i sin tid har stillet til rådighed for opførelsen af Marselisborg  

 Seminariums bygninger, tilbageført til kommunen, såfremt bygningerne ikke  

 længere skal anvendes til deres nuværende formål.
Da det i øvrigt ikke kan  

 udelukkes, at der vil være pædagogiske fordele forbundet med at henlægge den  

 samlede seminariedrift i Århus til Marselisborg Seminariums bygninger, og at  

 de to bestyrelser vil foretrække det, har ministeren stillet ændringsforslag  

 nr. 2, der er tiltrådt af flertallet.
Ministeren har tilkendegivet over for udvalget, at han finder det  

 utilfredsstillende, at de private selvejende uddannelsesinstitutioner i  

 tilfælde af virksomhedens ophør kan gøre krav på den fulde værdistigning af  

 institutionens faste ejendomme uanset omfanget af statens bidrag til  

 finansiering af byggeriet, og uanset at staten gennem driftsstøtte til  

 forbedring og vedligeholdelse har bidraget til værdistigningen.
Ministeren  

 vil derfor søge reglerne om vilkårene for statsstøtte til private selvejende  

 institutioner ændret.
 Flertallet noterer med tilfredshed, at antallet af studiepladser  

 opretholdes, og at lærerpersonalet på de berørte seminarier i videst muligt  

 omfang vil blive søgt genbeskæftiget på andre seminarier.
Flertallet lægger vægt på, at de berørte seminariers personale ved en  

 sammenlægning får lige vilkår, når de to seminariers uddannelsesaktiviteter  

 videreføres i uændret omfang.
Dog skal man så vidt muligt søge at undgå, at  

 de tjenestemandsansatte lærere bliver afskediget med ventepenge/rådighedsløn  

 som følge af en sammenlægning.
 Flertallet lægger ligeledes vægt på, at der i øvrigt ved overflytning af  

 spor til andre seminarier så vidt muligt også overføres personale.
 Ministeren har oplyst, at Dansk Magisterforening vil blive indbudt til en  

 drøftelse i ministeriet for at få uddybet foreningens henvendelse til  

 Folketingets Uddannelsesudvalg.
 Flertallet har taget til efterretning, at ministeren ved drøftelser med de  

 implicerede parter aktivt vil medvirke til, at de ledige seminariebygninger  

 søges anvendt til andre uddannelsesformål, f.eks.  

 handelsskoler/handelshøjskoler.
 Et mindretal (Socialdemokratiets medlemmer af udvalget) udtaler, at  

 hele processen og forløbet omkring sammenlægning og nedlæggelse af seminarier  

 har haft en uaceptabel karakter.
Først kom undervisnings- og forskningsministerens skitseforslag, hvor  

 nedsættelsen af de regionale udvalg lagde op til lokal indflydelse.
Derefter  

 tog ministeren ikke hensyn til de regionale indstillinger, og sagen blev  

 gjort til et rent partipolitisk slagsmål.
 Lovforslaget har på den mest uværdige måde hele tiden skiftet karakter,  

 medens sagen har været til behandling i Folketinget, og ingen seminarier har  

 under hele forløbet vidst, hvem der var købt eller solgt.
 Ved 2. behandling hævdede Socialdemokratiet og Socialistisk Folkeparti  

 synspunktet om, at lovforslaget indeholdt et identitetsproblem, idet helt nye  

 seminarier pludselig optrådte i lovforslaget.
 Endvidere sikrede Socialdemokratiet en udsættelse af 3. behandling og  

 forærede derved forligspartierne en mulighed for at få kendskab til såvel de  

 juridiske som de økonomiske konsekvenser af det uigennemtænkte forlig.
Fremgangsmåden betegner Socialdemokratiet som umoralsk både over for de  

 mennesker, der i deres daglige arbejde berøres af truslen om nedlæggelse af  

 deres arbejdsplads, og i forhold til den måde, forligspartierne er blevet  

 behandlet på af undervisnings- og forskningsministeren, fordi lovforslaget  

 har hvilet på et ufuldstændigt grundlag.
Takket være oppositionen er  

 regeringen og staten reddet fra at skulle betale erstatning og har undgået  

 tab af statslige værdier.
Det oprindelige lovforslag ville, hvis det var  

 gennemført uændret, have medført merudgifter for staten på op imod 100 mio.  

 kr. og ikke som påstået af undervisningsministeren en besparelse på omkring  

 29 mio. kr.
 Dette grænser til misinformation og opvisning af manglende  

 ministeransvarlighed i en grad, som kan begrunde en ministerafgang.
 De afgørende forskellige uddannelsesmæssige perspektiver, som henholdsvis  

 regeringen og Socialdemokratiet står for, fremgår tydeligt i sagen om  

 seminarienedlæggelser.
For Socialdemokratiet vil 90'erne stå i uddannelsernes tegn.
De  

 samfundsmæssige forandringer, vi står over for, vil stille store krav til  

 Folketing og regering om at sikre et uddannelsesmæssigt løft for både  

 ungdommen og den voksne del af befolkningen.
Her mener vi, at seminarierne bør spille en væsentlig rolle.
Men  

 regeringens fremtidsperspektiv løfter sig beklageligvis ikke ud over  

 vurderingen af, hvad et faldende børnetal kan medføre af besparelser i  

 uddannelsessektoren.
Det finder vi uansvarligt, perspektivløst og dybt  

 beklageligt.
 I planlægningen af 90'ernes uddannelsestilbud mener Socialdemokratiet, at  

 folkeskolens fremtidige funktion og lærerbehov samt den kommende undervisning  

 af arbejdsledige voksne, almen undervisning af korttidsuddannede og efter- og  

 videreuddannelse af arbejdsaktive bør indgå.
På alle disse områder skal der bruges undervisere med voksenpædagogiske  

 kvalifikationer.
Der vil derfor være behov for seminariekapaciteten og  

 fortsat udvikling af de værdifulde pædagogiske miljøer, som landets  

 seminarier udgør.
Under hele forløbet omkring seminariesagen har  

 Socialdemokratiet tilbudt regeringen at medvirke til omstilling af  

 seminariesektoren til 90'ernes uddannelsespolitiske udfordringer.
Socialdemokratiet har ikke ønsket at medvirke til at spille de enkelte  

 seminarier ud mod hinanden.
Ligeledes har Socialdemokratiet tilbudt  

 regeringen at finde den af regeringen skønnede besparelse i sektoren.
 Beklageligvis har regeringen hele tiden forfulgt sine egne ideologiske  

 mål, som tydeligvis har bestået i at demonstrere handlekraft og evne til at  

 nedlægge offentlige institutioner endog på et svagt parlamentarisk grundlag.
 Først da Socialdemokratiet og de involverede seminarier offentligt  

 synliggjorde de juridiske og økonomiske konsekvenser, som forligspartierne  

 havde bundet hinanden op på, medførte det de af ministeren til 3. behandling  

 stillede ændringsforslag.
Socialdemokratiet opfatter dette som en klar indrømmelse.
Der var åbenlyst  

 belæg for kritikken.
Lovforslaget får også som konsekvens, at der fjernes  

 uddannelsespladser, 2 spor for Københavnsområdet.
Endvidere bliver det  

 sværere at blive lærer i København og Århus end i resten af landet.
Det er for Socialdemokratiet vigtigt under det videre forløb, at der  

 sikres personalegrupperne lige vilkår, når en sammenlægning skal realiseres,  

 ligesom det er vigtigt, at der foretages en pædagogisk afvejning af de  

 lærerressourcer, der skal være på det enkelte seminarium.
Ministeren har  

 omtalt muligheden for en omstillingspulje, hvilket Socialdemokratiet gerne  

 ser realiseret.
 For så vidt angår forslaget om nedlæggelse og sammenlægning af børnehave-  

 og fritidspædagogseminarier har Socialdemokratiet følgende bemærkninger:
Socialdemokratiet afviser enhver form for nedlæggelser og sammenlægninger  

 af børnehave- og fritidspædagoguddannelsesinstitutioner.
Socialdemokratiet  

 ønsker opretholdt et decentralt uddannelsestilbud på området for børn og unge  

 og ønsker ligeledes uddannelseskapaciteten opretholdt på 1988-niveau, hvor  

 socialdemokratiske fingeraftryk på finansloven sikrede 15 ekstra spor.
Vi  

 vender os kraftigt mod dels nedskæringer af uddannelseskapacitet og dels  

 nedlæggelse/sammenlægninger af børnehave- og fritidspædagogseminarier.
 Pædagogmangelen er veldokumenteret både fra ministeriets eget  

 prognosemateriale og Kommunernes Landsforening samt de faglige  

 organisationer.
 I dag er der fuld beskæftigelse på pædagogområdet, og dertil kommer, at  

 der på nuværende tidspunkt er 6.000 ikke-uddannede pædagoger i normerede  

 pædagogstillinger.
 Med uddannelseskapaciteten opretholdt på 1988-niveau vil der stadig i 1995  

 mangle 3.000 pædagoger stigende til 4.000 pædagoger i år 2000. Der er således  

 intet belæg for indskrænkning hverken i kapacitet eller de fysiske rammer.
Lovforslaget er alene et udtryk for regeringens ideologiske felttog mod  

 daginstitutionsområdet og dets uddannede personale.
Regeringens krav om  

 nedskæringer hviler endvidere på en forældet familiepolitik med en  

 forestilling om, at kvinderne alene skal bære ansvaret for børnepasning.  

 Regeringen tilsidesætter på denne måde de pædagogiske udviklingsperspektiver,  

 som nutidens småbørnsfamilier stiller entydige krav om.
Lovforslaget er  

 udtryk for kortsigtet og snæversynet uddannelses- og familiepolitik.
 På denne baggrund indstiller Socialdemokratiet lovforslaget til  

forkastelse.
Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse.
SF mener, at det både ud fra  

 uddannelses- og regionalpolitiske forhold er forkert at nedlægge eller  

 sammenlægge seminarier, hvorved antallet af lærer- og pædagogseminarier  

 bliver reduceret med henholdsvis 6 og 4. Læreruddannelsen skal ikke alene  

 anskues ud fra et aktuelt behov for lærere til folkeskolen, selv om der  

 fortsat er et behov for uddannelse af folkeskolelærere, hvilket de lave  

 arbejdsløshedstal bl.a. viser.
For det første er der brug for lærere til voksenundervisningen, og hvad  

 var mere naturligt end bl.a. at bruge lærerseminarier som uddannelsessted i  

 den forbindelse? For det andet vil der igen fra midten af 90'erne være et stigende behov  

 for uddannelse af lærere, fordi forholdsvis flere lærere til den tid vil nå  

 henholdsvis efterløns- eller pensionsalderen.
Derfor burde der allerede nu  

 ske en forøgelse af antallet af hold på lærerseminarierne, hvorved nogle af  

 2-sporsseminarierne kunne blive 3-sporsseminarier.
For de mindre (2-spors)seminarier kunne der opnås rationaliseringer og  

 økonomiske besparelser ved et større samarbejde mellem de mindre seminarier.  

 Socialistisk Folkeparti har i den forbindelse peget på, at 2 seminarier kunne  

 sammenlægges som en administrativ enhed, men blive bevaret som 2 fysiske  

 enheder.
Selv om det ville give såvel lærere som studerende lidt mere besvær  

 i form af transportomkostninger, er dette en mindre »omkostning«,  

 end det vil være at nedlægge seminarier, der alle steder fungerer som en  

 væsentlig del af lokalsamfundets kulturelle liv.
Socialistisk Folkeparti har også peget på, at placering af lærer- og  

 pædagogseminarier i samme bygninger kunne give økonomiske besparelser.
Den  

 model praktiseres allerede nogle steder i dag, og Socialistisk Folkeparti har  

 foreslået, at den kunne praktiseres flere steder, f.eks. i Kolding, ved at  

 Kolding Børnehaveseminarium blev placeret på Kolding Lærerseminarium.
 Det samme kunne være sket, hvis Århus Børnehaveseminarium var flyttet ind  

 på Århus Seminariums bygninger, samtidig med at Århus Seminarium og  

 Marselisborg Seminarium blev opretholdt som to selvstændige seminarier.
Socialistisk Folkeparti erkender, at der bl.a. ved udbud af linjefag på  

 lærerseminarierne er en fordel i, at lærerseminarierne har 3-4 spor.
Derfor  

 har Socialistisk Folkeparti talt for et samarbejde mellem de mindre  

 seminarier.
Når det derimod gælder pædagogseminarierne, mener Socialistisk Folkeparti,  

 at den rette størrelse er 2-3 spor og ikke 4 spor, som det er tankegangen i  

 lovforslaget.
Der er ikke megen mening i at gøre pædagogseminarier til  

 4-sporsseminarier.
Man vil måske nok kunne opnå nogle mindre  

 rationaliseringsgevinster i form af mindre administrativt personale.
Men det  

 er meget lidt i forhold til, at man lader det gå ud over gode pædagogiske  

 miljøer.
Derfor afviser Socialistisk Folkeparti sammenlægningerne af  

 pædagogseminarierne i Københavnsområdet og finder, at nedlæggelsen af Århus  

 Børnehaveseminarium er forkastelig.
Det vil betyde, at der fjernes  

 uddannelsespladser i det østjyske område.
Derved bliver der et uopfyldt behov  

 for uddannede pædagoger i de kommende år.
Ved at oprette ekstraspor, enten på en gang eller over en årrække, på  

 nogle af de nuværende 2-sporsseminarier, der har søgning til 3 spor, f.eks.  

 Kolding, Herning, Esbjerg, Århus, Vordingborg m.v., kunne flere seminarier  

 blive lærerseminarier med 3 spor.
De øvrige seminarier kunne derimod indlede  

 et samarbejde, eventuelt ved at der blev etableret een administrativ enhed,  

 men to fysiske enheder, f.eks.
Tønder/Ribe og Nørre Nisum/Skive.
Samarbejdet  

 kunne foregå mellem andre seminarier, men de seminarier, der her er peget på,  

 er de seminarier, der har den mindste søgning af 1. prioritetsansøgere.
På  

 denne måde mener Socialistisk Folkeparti, at der er baggrund for at bevare  

 alle de lærerseminarier, som vi har i dag.
Tønder Seminarium har haft et mindre antal 1. prioritetsansøgere, men der  

 må alligevel være grundlag for at bevare Tønder Seminarium ud fra en  

 kulturpolitisk vurdering.
Tønder vil ikke blot med nedlæggelsen af  

 lærreseminariet miste et uddannelsessted for lærere.
Tønder vil også miste et  

 vigtigt center for kulturaktiviteter.
Vi bør ikke være så åndeligt fattige,  

 at vi ikke har råd til at bevare Tønder Statsseminarium.
Esbjerg Seminarium er det seminarium, der i det sydvestjyske område har  

 flest 1. prioritetsansøgere, og Esbjerg Seminarium vil kunne fylde et  

 3-sporsseminarium stort set alene på baggrund af 1. prioritetsansøgere.  

 Esbjerg Seminarium er et af de seminarier, der er bygget ud fra en  

 helhedsplan med en øvelsesskole, amtscentral og lærerhøjskole inden for samme  

 bygningskompleks.
Der er et miljø omkring læreruddannelserne, der vil blive  

 spoleret ved nedlæggelse af seminariet.
Endelig er det tvivlsomt, om der på  

 baggrund af søgningsmønstret i det sydvestjyske område er muligt at  

 opretholde et 4- sporsseminarium i Ribe, hvilket kan betyde, at lærerspor i  

 det sydvestjyske område ikke kun reduceres fra 6 (2 i henholdsvis i Esbjerg,  

 Ribe og Tønder) til 4 (i Ribe), men reduceres med 3, idet Ribe Seminarium  

 måske ikke fuldt ud kan fylde 4 spor.
Kolding Seminarium er med sit  

 søgningsmønster i stand til fuldt ud at fylde et 3-sporsseminarium med 1.  

 prioritetsansøgere.
Også med en nedlæggelse af Kolding Seminarium slår man et  

 godt pædagogisk miljø i stykker.
Med nedlæggelse af Kolding Seminarium  

 flyttes et seminariespor til Jelling og et andet til Skårup.
Ud fra det  

 søgningsmønster, som findes ved valg af lærerseminarier, vil det efter alt at  

 dømme give problemer i Kolding-Fredericia-Middelfart-området med hensyn til  

 at få et tilstrækkeligt udbud af lærere.
Herning Seminarium har det største antal 1. prioritetsansøgere i det  

 nordvestjyske område.
I forhold til søgningsmønstret til seminarierne og de  

 uddannede læreres efterfølgende job senere som folkeskolelærere må man  

 alvorligt frygte, at nedlæggelse af Herning Seminarium vil give problemer.  

 Det er tvivlsomt, at lærerstuderende, der i dag søger Herning Seminarium, i  

 fuldt omfang vil søge Skive og Nørre Nissum Seminarium, sådan som  

 lovforslaget forudsætter.
Det kan betyde, at Nørre Nissum og Skive seminarier  

 vil have svært ved at fylde 3 spor.
Det betyder, at lærerbehovet i det  

 vestjyske område (nord for Esbjerg, syd for Holstebro og vest for Herning)  

 kan have svært ved at blive opfyldt.
Marselisborg Seminarium havde i 1985, 1986 og 1987 det højeste antal 1.  

 prioritetsansøgere og i 1988 det næsthøjeste.
Marselisborg Seminarium kræver  

 9 points for optagelse.
Marselisborg er kendt for at have et meget levende  

 pædagogisk miljø. Marselisborg Seminariums bygninger blev suppleret for nylig  

 med en bygning til over 1 mio. kr., penge, der reelt er spildt, hvis  

 bygningerne ikke anvendes til seminarieformål. Århus Seminarium har de sidste  

 4 år ligget mellem de 5 seminarier, der havde det højeste antal 1.  

 prioritetsansøgere.
Der kræves 8 points for at blive optaget på Århus  

 Seminarium.
Marselisborg Seminarium og Århus Seminarium er derfor to af  

 landets mest populære seminarier.
De to seminarier har hver deres særpræg og  

 er meget forskellige med hensyn til vedtægter og bestyrelsessammensætning.  

 Folketinget burde derfor have taget imod forslaget fra Marselisborg  

 Seminarium om samdrift.
Med dette forslag kunne der være opnået en besparelse  

 af næsten samme størrelse som ved sammenlægning.
Men forligspartierne har  

 ikke villet lytte til disse argumenter.
Det eneste, der åbenbart har kunnet  

 bevæge forligspartierne, har været juridiske forhold omkring Marselisborg  

 Seminarium, som ministeren og forligspartierne åbenbart ikke var bekendt med,  

 og som kunne have bragt regeringen ud i vanskeligheder, hvis man blot havde  

 nedlagt Marselisborg Seminarium.
I forhold til lovforslaget, som det  

 foreligger efter 2. behandling, hvor sammenlægning af de to århusianske  

 seminarier reelt betød en nedlæggelse af Marselisborg Seminarium, er der nu  

 tale om en sammenlægning af de to ligestillede seminarier.
Selv om man må  

 sige, at der for Marselisborg Seminarium klart er tale om en forbedring i  

 forhold til det, der blev vedtaget ved 2. behandling, overlader regeringen nu  

 utrolig mange problemer til senere afgørelse.
Det er uklart, hvilke bygninger  

 seminariet skal være i.
Det er uklart, hvilke vedtægter der skal gælde for  

 det nye århusianske seminarium.
Det er uklart, hvordan bestyrelsen skal  

 sammensættes ved det nye århusianske seminarium.
Det er uafklaret, hvem der  

 skal være ansat på seminariet.
I det københavnske område har seminarierne på skift været udråbt som  

 seminarier, der skulle nedlægges.
Ifølge lovforslaget var det Frederiksberg  

 Seminarium.
Efter 2. behandling var det Blaagaard Seminarium.
Efter  

 forligspartiernes aftale er det nu Jonstrup Seminarium.
Det er klart  

 utilfredsstillende, at seminarierne sådan på skift bliver nedlagt.  

 Socialistisk Folkeparti protesterede kraftigt med nedlæggelse af Blaagaard  

 Seminarium, bl.a. fordi Blaagaard Seminarium repræsenterer et særligt  

 pædagogisk miljø. Blaagaard Seminarium er også det eneste seminarium, der har  

 en særlig klasse for uddannelse af indvandrerlærere, hvilket betyder, at  

 seminariet har en særlig ekspertise, som ikke findes andre steder.
Set for  

 Blaagaard Seminarium er der selvfølgelig tale om den forbedring, at der nu  

 sker en sammenlægning af Jonstrup og Blaagaard Seminarium i Blaagaard  

 Seminariums bygninger.
Men set ud fra, at også det nordsjællandske område  

 skal have en rimelig dækning af seminarier er det klart utilfredsstillende,  

 at Jonstrup Seminarium nedlægges.
Ud fra søgningen til seminarier burde der  

 ikke være grundlag for at nedlægge nogen seminarier i Københavnsområdet.  

 Under alle omstændigheder er det klart utilfredsstillende, at man nedlægger  

 seminarier, der er meget velfungerende, og som har gode pædagogiske miljøer.  

 Når Blaagaard Seminarium i sidste omgang er blevet reddet, skyldes det ikke  

 uddannelsespolitiske argumenter, som regeringen har taget til sig.
Det  

 skyldes alene, at staten kunne blive stillet over for et krav fra det  

 daværende private Blaagaard Seminarium om en erstatning på baggrund af en  

 brudt aftale på i alt 30 mio. kr., en aftale, som regeringen selvfølgelig  

 burde have været bekendt med kunne udløse en sådan erstatning.
Derfor viser  

 det senere forløb omkring Blaagaard Seminarium, at det aftalegrundlag, som lå  

 forud for 2. behandling, var klart utilfredsstillende belyst.
Men det er ikke kun i forbindelse med Blaagaard Seminarium, at staten kan  

 komme ud i nogle meget vanskelige juridiske situationer.
Også når det gælder  

 Esbjerg Seminarium, kan der blive tale om et krav fra seminariets side over  

 for staten.
Professor Peter Germer har således klart givet udtryk for, at der  

 er tale om en ekspropriation, hvis det private seminarium i Esbjerg  

 sammenlægges med Ribe Statsseminarium i dettes bygninger.
Og når regeringen  

 afviser, at der er tale om ekspropriation, må man med rette spørge, hvorfor  

 undervisningsministeren i 1982 med glæde konstaterede, at der dengang ikke  

 blev tale om ekspropriation, men om frivillige aftaler mellem de private  

 seminarier og staten.
Med de oplysninger, der på nuværende tidspunkt foreligger på baggrund af  

 professor Peter Germers to responsa og svarene fra Justitsministeriets  

 lovafdeling, må man sige, at argumentationen for, at der er tale om  

 ekspropriation, står uhyre stærkt.
Der er reelt ikke tale om en  

 modargumentation fra Justitsministeriets lovafdeling over for de juridiske  

 argumentter, som fremføres af professor Peter Germer i de to responsa.
Ud over de uddannelses- og regionalpolitiske forhold er der også juridiske  

 årsager til at sige nej til lovforslaget.
Selv om det mellem 2. og 3.  

 behandling er lykkedes at afklare en række spørgsmål, er det fortsat sådan,  

 at forligspartiernes aftaler rummer mange ubesvarede spørgsmål og bygger på  

 manglende viden om vor seminarieverden (seminariernes bygningskvalitet, de  

 enkelte seminariers særlige profil osv.).
 Den manglende viden om seminarieverdenen, som forligspartiernes aftale ved  

 2. behandling var udtryk for, var årsag til, at Socialistisk Folkeparti  

 sammen med Socialdemokratiet sikrede udsættelsen af 3. behandling til efter  

 nytår.
Det var Socialistisk Folkepartis opfattelse, at Folketingets  

 Uddannelsesudvalg skulle være taget på en besigtigelsestur rundt til landets  

 seminarier, hvorved i det mindste Uddannelsesudvalget fik et større kendskab  

 til seminarieverdenen.
Når kommunalbestyrelsesmedlemmer og amtsrådsmedlemmer  

 nedlægger skoler og institutioner, har de nogenlunde kendskab til, hvad de  

 pågældende institutioner står for, og hvordan institutionerne ser ud.
Det  

 samme kunne vi godt have undt Folketingets Uddannelsesudvalg på  

 seminarieområdet.
Desværre var det kun Socialistisk Folkeparti, der var interesseret i at  

 tage på en sådan besigtigelsestur.
Derfor har Socialistisk Folkeparti mellem  

 2. og 3. behandling måtet nøjes med at have kontakt til de enkelte seminarier  

 som parti og ikke som en del af Folketingets Uddannelsesudvalg.
Socialistisk  

 Folkeparti har brugt perioden mellem 2. og 3. behandling til at stille en  

 række af de spørgsmål, som forligspartierne allerede burde have afklaret  

 inden 2. behandling.
Socialistisk Folkeparti ville derved vise, hvilke  

 problemer forliget ikke havde taget højde for, og hvilke løsninger der  

 eventuelt kunne være blevet tale om i stedet for det indgåede forlig.  

 Socialistisk Folkeparti er ikke i tvivl om, at disse spørgsmål har tjent  

 dette formål.
Det er kun beklageligt, at forligspartierne ikke har taget mere  

 hensyn hertil.
 Da forligspartierne og regeringen ikke var interesseret i at tale med  

 Socialistisk Folkeparti, skrev Socialistisk Folkeparti den 5. januar et brev  

 til undervisnings- og forskningsministeren, hvor ministeren opfordredes til  

 at vurdere forliget endnu en gang og til at indbyde Socialistisk Folkeparti  

 og Socialdemokratiet til de videre forhandlinger.
Men da det var åbenbart, at forligspartierne var enige om, at der skulle  

 nedlægges 6 lærer- og 4 pædagogseminarier, var Socialistisk Folkeparti reelt  

 udelukket fra at forhandle.
Dette forhindrede dog ikke Socialistisk  

 Folkeparti i at kunne give ministeren gode råd.
Vi påpegede muligheden af, at  

 man fandt forskellige samdrifts- og samarbejdsmodeller seminarierne imellem.  

 Vi sagde også, at det ville være klogt af regeringen at undgå at komme ud i  

 juridiske problemer, som var et resultat af at nedlægge bestemte seminarier.
Hele diskussionen om seminarienedlæggelser har på mange måder afsløret  

 problemer omkring de demokratiske spilleregler og har endda til tider været  

 uværdig for folkestyret.
Efter Socialistisk Folkepartis opfattelse har det  

 hele tiden været forkert at nedlægge 10 lærer- og pædagogseminarier, forkert  

 ud fra uddannelsespolitiske og ud fra regionalpolitiske betragtninger.
Hele  

 den måde, hvorpå sagen er grebet an, har også skabt problemer for folks tro  

 på folkestyret.
Forligspartierne har tilsyneladende været ligeglade med, hvad  

 de mennesker, som beslutningerne vedrører, har haft at sige om  

 forligspartiernes forslag.
Argumenter, der er fremkommet fra seminarierne, og  

 som har været velbegrundede og påpeget, hvordan besparelser i øvrigt kunne  

 opnås, er stort set blevet afvist af forligspartierne.
Det eneste argument, forligspartierne har villet lytte til, har været, at  

 regeringen og staten senere ville stå over for ubehagelige juridiske  

 problemer, hvis lovforslaget blev gennemført uændret.
Når lovforslaget  

 gennemføres med forligspartiernes stemmer, vil der ligge en række uafklarede  

 spørgsmål rundt omkring, som vedrører lærere og studerende på de enkelte  

 seminarier.
Hvem vil i fremtiden være ansat på de forskellige seminarier?  

 Hvor vil de pågældende være ansat henne? Hvor skal de studerende afslutte  

 deres uddannelse? Når det gælder de studerende, er det vigtigt at understrege, at der bør  

 tages hensyn til de studerendes muligheder for at afslutte deres uddannelse.  

 Der bør her tages hensyn til, hvordan de studerendes muligheder er.
Derfor  

 vil det på nogle af de nedlagte seminarier være vigtigt, at de studerende kan  

 gøre deres studium færdigt der, hvor de er begyndt.
Socialistisk Folkeparti afviser ikke, at der kan være behov for at se på  

 strukturændringer inden for seminarieområdet.
Det er derfor, vi har peget på  

 forskellige samdrifts- og samarbejdsmodeller.
Men eventuelle  

 strukturændringer på seminarieområdet burde helt klart have afventet det  

 læreruddannelsesudvalg, som ministeren selv har nedsat.
Det er ikke rimeligt,  

 mens et sådant udvalg arbejder, at gennemføre sådanne meget vidtgående  

 ændringer på seminarieområdet, som nedlæggelse af 6 lærer- og 4  

 pædagogseminarier er udtryk for.
Socialistisk Folkeparti erkender, at det er svært at ændre i et forlig,  

 der er indgået mellem 6 partier.
Derfor har vi ikke haft megen tiltro til de  

 forhandlinger, som er foregået i den sidste uges tid.
Men det er tåbeligt og  

 dumt af forligspartierne, at de ikke af sig selv har kunnet indse, at man  

 burde ændre i forligsgrundlaget, sådan at der i højere grad kunne skabes ro  

 på seminarieområdet.
Det har også været beskæmmende at konstatere, at  

 forligspartierne ikke af egen drift har sikret en afklaring af de mange  

 problemer af både juridisk og økonomisk art, inden afgørelsen skulle træffes  

 ved 3. behandling.
Socialistisk Folkeparti har været med til at gøre noget af  

 det arbejde, som forligspartierne rettelig selv burde have gjort, inden de  

 indgik forliget.
Derfor har udsættelsen mellem 2. og 3. behandling trods alt  

 ikke været spildt.
Undervisnings- og forskningsministeren burde i øvrigt  

 takke Socialistisk Folkeparti for, at vi fik udsat 3. behandling, sådan at  

 nogle af de juridiske problemer kunne afklares inden vedtagelse ved 3.  

 behandling.
Var dette ikke sket, havde ministeren nu stået med et  

 erstatningskrav fra Blaagaard Seminarium.
Også vedrørende Marselisborg  

 Seminarium var ministeren måske kommet til at stå med kontante udgifter for  

 staten.
Men det skal siges, at Socialistisk Folkepartis arbejde ikke kunne  

 have været udført, hvis ikke folk rundt omkring på seminarierne havde været  

 med til at afsløre og påpege mangler i forligspartiernes aftale.
Men det  

 ændrer ikke ved, at lovforslaget, som det foreligger, er klart  

 utilfredsstillende, både ud fra uddannelsespolitiske og regionalpolitiske  

 forhold, og at lovforslaget fortsat rummer utrolig mange ubesvarede  

 spørgsmål.
Vi er ikke i tvivl om, at det afklaringsarbejde, vi har været med  

 til, har skabt et lidt klarere grundlag for seminariepolitikken i de kommende  

 år.
Ændringsforslag Af undervisnings- og forskningsministeren, tiltrådt af et  

flertal (udvalget med undtagelse af S og SF):
Til § 1 1) Stk. 1, nr. 1, affattes således:
»1. Blaagaard Statsseminarium og Jonstrup Statsseminarium  

 sammenlægges.« 2) Stk. 1, nr. 10, affattes således:
»10. Marselisborg Seminarium og Århus Seminarium sammenlægges.« Bemærkninger Til nr. 1 Ændringsforslaget åbner mulighed for, at Blaagaard Statsseminariums  

 læreruddannelse ikke afvikles, men at seminariets nuværende  

 uddannelsesaktiviteter videreføres i reduceret omfang i seminariets nuværende  

 bygningskompleks, samtidig med at Jonstrup Statsseminariums læreruddannelse i  

 sin helhed overføres hertil.
 Da der er tale om en sammenlægning af to statsseminarier, fastsætter  

 ministeren i øvrigt de nærmere vilkår for sammenlægningen, jf. princippet i  

 lovforslagets § 2, stk. 2.
 I 1989 er det hensigten, at Blaagaard Statsseminarium afgiver det ene af  

 sine nuværende 4 spor til Vordingborg Statsseminarium, på samme måde som  

 Frederiksberg Seminarium afgiver det ene af sine 4 spor til Haslev  

 Seminarium.
Til nr. 2 Ændringsforslaget indebærer, at ministeren får mulighed for efter  

 yderligere undersøgelser og drøftelser med de to seminariers bestyrelser at  

 vælge den placering i Århus, der er økonomisk og pædagogisk mest fordelagtig,  

 jf. i øvrigt lovforslagets § 2, stk. 2.
 Flertallets udgangspunkt er fortsat, at det er mest hensigtsmæssigt at  

 benytte Århus Seminariums bygninger, som rummer plads til eventuel senere  

 udvidelse med et eller flere spor, men har dog ikke villet forhindre  

 ministeren i at vælge en anden løsning efter drøftelse med de to bestyrelser.
