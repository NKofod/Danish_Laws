Pressenævnets kendelse i sag nr. 2009-6-0923 [K] har klaget til Pressenævnet over artiklen 3F: Godsejer snyder elever på stribe bragt på internetsiden horesta.dk den 21. november 2009, idet horesta.dk har afvist at bringe et genmæle.
[K] har til støtte for klagen bl.a. anført, at horsta.dk har fremført usande anklager.
Klager anmodede ved e-mail af 23. november 2009 mediet bringe et genmæle.
Dette afviste horesta.dk den 24. november 2009.
 Horesta.dk har oplyst, at artiklen ikke er offentliggjort i trykte medier.
 Pressenævnets formand udtaler:
 Da den internetside, hvorpå den pågældende artikel er bragt, ikke er anmeldt til Pressenævnet efter medieansvarsloven § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3. Klagen hører således ikke under nævnets kompetence og afvises derfor allerede af den grund i medfør af medieansvarsloven § 43, stk. 2, nr. 1.
