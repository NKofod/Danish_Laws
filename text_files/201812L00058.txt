Fremsat den 4. oktober 2018 af undervisningsministeren (Merete Riisager) Forslag til Lov om ændring af lov om kommunale internationale grundskoler (Udskydelse af revisionsbestemmelse) § 1 I lov om kommunale internationale grundskoler, jf. lovbekendtgørelse nr. 159 af 8. februar 2017, som ændret ved § 14 i lov nr. 745 af 8. juni 2018, foretages følgende ændring:
 1. I § 20 ændres »2018-19« til: »2021-22«.
§ 2 Loven træder i kraft den 1. august 2019.
Bemærkninger til lovforslaget Almindelige bemærkninger 1. Indledning Med lov nr. 609 af 6. maj 2015 om kommunale internationale grundskoler, jf. lovbekendtgørelse nr. 159 af 8. februar 2017, fik kommunerne mulighed for at oprette internationale grundskoletilbud i kommunalt regi med virkning fra skoleåret 2015/16. Tidligere  havde det alene været muligt at etablere internationale grundskoletilbud i henhold til lov om friskoler og private grundskoler m.v.
 Det er fastsat i lovens § 20, at undervisningsministeren fremsætter forslag om revision af loven i folketingsåret 2018-19. Forud for revisionen af loven skal der gennemføres en evaluering af lovens virkninger, herunder i hvilket omfang loven har forbedret kommunernes mulighed for lokalt at styrke indsatsen for at rekruttere og fastholde højt kvalificeret udenlandsk arbejdskraft og for at tiltrække udenlandske virksomheder.
 På baggrund af den foretagne evaluering af loven foreslås det, at lovrevisionen udsættes til folketingsåret 2021-22.
2. Baggrund 2.1. Baggrund for evalueringen Som nævnt er det fastsat i lovens § 20, at undervisningsministeren fremsætter forslag om revision af loven i folketingsåret 2018-19.
Det fremgår af forarbejderne til loven, at der skal ske en evaluering af lovens virkninger som grundlag for, at undervisningsministeren kan fremsætte forslag om revision af loven i folketingsåret 2018-19, jf. betænkning over lovforslag nr.
L 130 om kommunale internationale grundskoler, der er afgivet af Børne- og Undervisningsudvalget den 24. marts 2015, Folketingstidende 2014-15 (1. samling), tillæg B.
 Der fremgår følgende af betænkningen:
»Forud for revisionen vil der blive gennemført en evaluering af lovens virkninger.
Det vil blive evalueret, i hvilket omfang loven har forbedret kommunernes mulighed for lokalt at styrke indsatsen for at rekruttere og fastholde højt kvalificeret udenlandsk arbejdskraft og for at tiltrække udenlandske virksomheder.
I evalueringen vil også indgå forældrenes tilfredshed med undervisningstilbuddene og kvaliteten af undervisningstilbuddene.
Det vil endvidere indgå i evalueringen, om oprettelse af kommunale internationale grundskoler har påvirket søgningen til internationale frie grundskoler, herunder internationale frie grundskoleafdelinger, i lokalområdet.« Undervisningsministeriet har på den baggrund foretaget en evaluering af loven i foråret 2018. Der henvises til Undervisningsministeriets notat af maj 2018 om evaluering af lov nr. 609 af 6. maj 2015 om kommunale internationale grundskoler.
Notatet er oversendt til Folketingets Undervisningsudvalg den 18. juni 2018.
 Som led i evalueringen har Undervisningsministeriet anmodet samtlige kommunalbestyrelser om at besvare følgende spørgsmål:
1) Hvorfor har kommunen ikke anvendt muligheden for at oprette en kommunal international grundskole? 2) Har kommunen overvejet at oprette en kommunal international grundskole og i bekræftende fald, i hvilket omfang har kommunen inddraget de private internationale grundskoler i lokalområdet i overvejelserne? 3) Hvilke bestemmelser i lov om kommunale internationale grundskoler er der behov for at ændre for at lette oprettelsen og driften af kommunale internationale grundskoler? Undervisningsministeriet har den 22. marts 2018 modtaget svar fra 71 kommuner.
2.2. De væsentligste resultater af høringen af kommunerne Det fremgår af høringssvarene, at kommunerne ikke har anvendt loven til at oprette en kommunal international grundskole.
En enkelt kommune har oplyst, at kommunalbestyrelsen har truffet en principiel beslutning om at oprette en kommunal international grundskole.
Størstedelen af kommunerne har vurderet, at der ikke er behov for at oprette en kommunal international grundskole i kommunen.
Som følge heraf har kommunerne ikke inddraget private internationale grundskoler i lokalområdet i overvejelserne.
Det fremgår endvidere af høringssvarene, at størstedelen af kommunerne ikke har forslag til ændring af loven om kommunale internationale grundskoler for at lette oprettelsen og driften af skolerne.
 Syv kommuner foreslår, at der i stedet for at oprette en kommunal international grundskole som en selvstændig skole bliver mulighed for at oprette internationale grundskoletilbud som en afdeling på en eksisterende folkeskole, fx i form af en international linje fra 0.-9. klasse.
 Som begrundelse herfor har kommunerne blandt andet peget på, at der mangler elevgrundlag til at oprette en kommunal international grundskole som en selvstændig skole i kommunen.
Enkelte kommuner har peget på, at kommunale internationale grundskoler efter de gældende bestemmelser optager børn af udlændinge, der har midlertidigt ophold her  i landet på grundlag af beskæftigelse.
Det er kun, hvis der er ledig kapacitet på skolen, der kan optages danske børn og andre udenlandske børn, der bor eller opholder sig her i landet.
Kommunerne foreslår, at den primære målgruppe for skolerne både bør være danske børn og udenlandske børn, der bor eller opholder sig her i landet.
En enkelt kommune har peget på, at omkostningerne ved at oprette en selvstændig skole har gjort, at kommunen ikke har oprettet en kommunal international grundskole.
Den manglende mulighed for forældrebetaling vil gøre tilbuddet meget dyrt for kommunen, hvis tilbuddets elevomkostninger fx skal matche elevomkostningerne i Copenhagen International School.
Københavns Kommune har ikke overvejet muligheden for at oprette en kommunal international grundskole.
Dette skyldes, at kommunen i 2013 fik mulighed for at oprette en Europaskole i tilknytning til Sankt Annæ Gymnasium.
Kommunen oplyser, at der er stor søgning til skolen.
En række optagelseskriterier sikrer, at det primært er børn af internationale arbejdstagere eller familier, der har haft ophold i udlandet, der optages på Europaskolen.
3. Lovforslagets hovedpunkter 3.1. Revision af lov om kommunale internationale grundskoler 3.1.1. Gældende ret Lov nr. 609 af 6. maj 2015 om kommunale internationale grundskoler, jf. lovbekendtgørelse nr. 159 af 8. februar 2017, giver kommunerne mulighed for at oprette internationale grundskoletilbud i kommunalt regi.
Det fremgår af lovens § 1, stk. 1, at kommunalbestyrelsen på et møde kan træffe beslutning om oprettelse af en kommunal international grundskole.
Kommunale internationale grundskoler oprettes som fritstående skoler uden for rammerne af folkeskolen.
Der fremgår følgende af forarbejderne til loven (lovforslag nr.
L 130, der er fremsat den 29. januar 2015 af undervisningsministeren, Folketingstidende 2014-15 (1. samling), Tillæg A, de almindelige bemærkninger, afsnit 3.2.1.):
»Kommunalbestyrelsen skal i forbindelse med vurderingen af, om der er behov for at oprette en kommunal international grundskole, undersøge mulighederne for, om de internationale frie grundskoler, herunder skoleafdelinger, i lokalområdet kan fremskaffe de nødvendige pladser.
Ved vurderingen af, om de internationale frie grundskoler, herunder skoleafdelinger, kan fremskaffe de nødvendige pladser, kan kommunalbestyrelsen blandt andet lægge vægt på kvaliteten af undervisningen og niveauet for forældrebetalingen.« Undervisningen i kommunale internationale grundskoler, der gives inden for børnehaveklassen og 1.-9. klassetrin, skal stå mål med, hvad der almindeligvis kræves i folkeskolen, jf. lovens § 4, stk. 1. Endvidere fremgår det af lovens § 4, stk. 2, at skolerne efter deres formål og i hele deres virke skal forberede eleverne til at leve i et samfund som det danske med frihed og folkestyre samt udvikle og styrke elevernes kendskab til og respekt for grundlæggende friheds- og menneskerettigheder, herunder ligestilling mellem kønnene.
Undervisningssproget i en kommunal international grundskole er efter kommunalbestyrelsens bestemmelse enten engelsk, tysk eller fransk.
I faget dansk er undervisningssproget dansk, jf. lovens § 4, stk. 3.
Kommunale internationale grundskoler optager undervisningspligtige børn af udlændinge, der har midlertidigt ophold her i landet på grundlag af beskæftigelse, og hvis forældre ønsker dem optaget i skolen.
Hvis der er ledig kapacitet på en kommunal international grundskole, kan der optages danske børn og andre udenlandske børn, der bor eller opholder sig her i landet, og hvis forældre ønsker dem optaget i skolen, jf. lovens § 3, stk. 1-3.
Det er fastsat i lovens § 9, stk. 1, at alle udgifter til kommunale internationale grundskoler påhviler kommunerne.
Kommunalbestyrelsen kan derfor ikke opkræve betaling fra forældrene for undervisningen på kommunale internationale grundskoler.
Kommunalbestyrelsen skal dog altid opkræve betaling af forældre til børn, der er optaget i skolens skolefritidsordning, jf. lovens § 9, stk. 2.
 Det er fastsat i lovens § 20, at undervisningsministeren fremsætter forslag om revision af loven i folketingsåret 2018-19.
Der fremgår følgende af forarbejderne til loven (betænkning over lovforslag nr.
L 130 om kommunale internationale grundskoler, der er afgivet af Børne- og Undervisningsudvalget den 24. marts 2015, Folketingstidende 2014-15 (1. samling), tillæg B):
»Forud for revisionen vil der blive gennemført en evaluering af lovens virkninger.
Det vil blive evalueret, i hvilket omfang loven har forbedret kommunernes mulighed for lokalt at styrke indsatsen for at rekruttere og fastholde højt kvalificeret udenlandsk arbejdskraft og for at tiltrække udenlandske virksomheder.
I evalueringen vil også indgå forældrenes tilfredshed med undervisningstilbuddene og kvaliteten af undervisningstilbuddene.
Det vil endvidere indgå i evalueringen, om oprettelse af kommunale internationale grundskoler har påvirket søgningen til internationale frie grundskoler, herunder internationale frie grundskoleafdelinger, i lokalområdet.« Som det fremgår heraf, skal der ske en evaluering af lovens virkninger som grundlag for, at undervisningsministeren kan fremsætte forslag om revision af loven i folketingsåret 2018-19.
3.1.2. Undervisningsministeriets overvejelser Evalueringen af lov nr. 609 af 6. maj 2015 om kommunale internationale grundskoler, jf. lovbekendtgørelse nr. 159 af 8. februar 2017, har vist, at kommunerne ikke har anvendt loven til at oprette en kommunal international grundskole i kommunen.
En enkelt kommune har oplyst, at kommunalbestyrelsen har truffet en politisk beslutning om at oprette en kommunal international grundskole.
Tidshorisonten for oprettelsen er endnu ikke fastlagt.
 Det fremgår desuden af evalueringen, at størstedelen af kommunerne har vurderet, at der ikke er behov for at oprette en kommunal international grundskole i kommunen.
Undervisningsministeriet skal hertil bemærke, at kommunerne kun har haft mulighed for at oprette en kommunal international grundskole siden skoleåret 2015/16. Efter Undervisningsministeriets opfattelse er det for kort tid til at vurdere, om loven skal videreføres uændret, ændres eller eventuelt ophæves.
Det vil altid tage en vis tid, før en ny lov som lov  om kommunale internationale grundskoler, der på frivillig basis giver kommunerne mulighed for oprette skoler, bliver implementeret.
 Under hensyntagen til foranstående finder Undervisningsministeriet, at revisionen af lov om kommunale internationale grundskoler bør udsættes til folketingsåret 2021-22. Der vil til den tid blive taget stilling til, hvorvidt loven skal  videreføres uændret, ændres eller eventuelt ophæves.
3.1.3. Den foreslåede ordning Det foreslås, at lovens § 20 ændres, således at fremsættelse af forslag om revision af loven udsættes til folketingsåret 2021-22. En udsættelse af lovrevisionen med 3 år vil give bedre mulighed for at bedømme, om loven skal videreføres uændret, ændres eller ophæves.
4. Økonomiske konsekvenser og implementeringskonsekvenser for det offentlige Lovforslaget har ingen økonomiske konsekvenser eller implementeringskonsekvenser for det offentlige.
 5. Økonomiske og administrative konsekvenser for erhvervslivet m.v.
 Lovforslaget har ikke økonomiske eller administrative konsekvenser for erhvervslivet m.v.
6. Administrative  konsekvenser for borgerne Lovforslaget har ikke administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 18. juni 2018 til den 16. august 2018 været sendt i høring hos følgende myndigheder og organisationer m.v.:
 Børnerådet, Børne- og Kulturchefforeningen, Børne- og Ungdomspædagogernes Landsforbund (BUPL), Danmarks Lærerforening, Danmarks Privatskoleforening, Dansk Arbejdsgiverforening, Dansk Friskoleforening, Dansk Industri, Dansk Psykolog Forening, Danske Handicaporganisationer, Danske Regioner, Danske Skoleelever, Det Centrale Handicapråd, Deutscher Schul- und Sprachverein für Nordschleswig, Efterskoleforeningen, Foreningen af Frie Fagskoler, Foreningen af Frie Ungdoms- og Efterskoler, Foreningen af Katolske Skoler i Danmark, Foreningen for Kristne Friskoler, Frie Kostskolers Fællesråd, Frie Skolers Lærerforening, Institut for Menneskerettigheder, KL, Landsforeningen af Ungdomsskoleledere (LU), Landsorganisationen i Danmark, Landssamråd for PPR-chefer, Lilleskolerne, Private Gymnasier og Studenterkurser, Skole og Forældre, Skolelederforeningen, Socialpædagogernes Landsforbund og Ungdomsskolernes Udviklingscenter.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det fremgår af § 20 i lov nr. 609 af 6. maj 2015 om kommunale internationale grundskoler, jf. lovbekendtgørelse nr. 159 af 8. februar 2017, at undervisningsministeren fremsætter forslag om revision af loven i folketingsåret 2018-19.
 Det foreslås, at lovens § 20 ændres, således at fremsættelse af forslag om revision af loven udsættes til folketingsåret 2021-22.
Forud for revisionen vil der blive gennemført en evaluering af lovens virkninger.
Det vil blive evalueret, i hvilket omfang loven har forbedret kommunernes mulighed for lokalt at styrke indsatsen for at rekruttere og fastholde højt kvalificeret udenlandsk arbejdskraft og for at tiltrække udenlandske virksomheder.
I evalueringen vil også indgå forældrenes tilfredshed med undervisningstilbuddene og kvaliteten af undervisningstilbuddene.
 Det vil endvidere indgå i evalueringen, om oprettelse af kommunale internationale grundskoler har påvirket søgningen til internationale frie grundskoler, herunder internationale frie grundskoleafdelinger, i lokalområdet.
 Der henvises i øvrigt til lovforslagets almindelige bemærkninger i afsnit 3.1.2.
Til § 2 Det foreslås, at loven træder i kraft den 1. august 2019.
Det fremgår af § 22 i lov nr. 609 af 6. maj 2015 om kommunale internationale grundskoler, at loven ikke gælder for Færøerne og Grønland.
Loven kan heller ikke administrativt sættes i kraft for Færøerne  og Grønland.
Den foreslåede ændring af loven gælder derfor ikke for Færøerne og Grønland.
