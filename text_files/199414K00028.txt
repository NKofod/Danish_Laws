Nr BTL 28 Betænkning over Forslag til lov om ændring af lov om folkeskolen  

 (Skolevejledning, hjemmel til at fastsætte særlige kvalifikationskrav samt  

 ændrede betalingsregler for skolefritidsordningen)   

 Nr L 28 1994-95, 1. samling Afgivet af Uddannelsesudvalget Afgivet: 19941206 Udvalget har behandlet lovforslaget i nogle møder og har herunder stillet spørgsmål til undervisningsministeren, som denne har besvaret skriftligt.
Et af udvalgets spørgsmål til undervisningsministeren og ministerens svar herpå er optrykt som bilag til betænkningen.
 Endvidere har udvalget modtaget en skriftlig henvendelse fra Kommunernes  

 Landsforening.
 Herefter indstiller udvalget lovforslaget til vedtagelse  

 uændret.
 Et flertal (Socialdemokratiets, Venstres, Det Konservative Folkepartis,  

 Socialistisk Folkepartis, Det Radikale Venstres, Enhedslistens og  

 Centrum-Demokraternes medlemmer af udvalget) har noteret sig bemærkningerne  

 til lovforslagets § 1, nr. 1, og vil i den anledning understrege, at  

 flertallet lægger vægt på, at alle unge i fremtiden skal møde en professionel  

 og faglig kompetent vejledning, og henviser i øvrigt til svaret på udvalgets  

 spørgsmål 5, der er optrykt som bilag til betænkningen.
Et mindretal inden for flertallet (Det Konservative Folkepartis medlemmer  

 af udvalget) ønsker yderligere at understrege, at vejlederopgaven ikke er en  

 opgave, der kan overlades til klasselæreren.
Vejledningen bør fastholdes som  

 en funktion, der udføres af særligt uddannede skolevejledere.
Mindre skoler  

 kan eventuelt gå sammen om en skolevejleder.
 Et mindretal (Fremskridtspartiets medlem af udvalget) er af den  

 opfattelse, at det er positivt, at skolevejledningsordningen kan indrettes på  

 forskellige måder, således at de mindre skoler i lokalsamfundet ikke bliver  

 så hårdt belastet, men har mulighed for at etablere en fælles  

 skolevejledningsordning, der på den måde dækker flere af de mindre skoler i  

 lokalområderne.
 Fremskridtspartiet mener, at det på den ene side kan være udmærket, at man  

 stiller særlige kvalifikationskrav til underviseren, men gør samtidig  

 opmærksom på, at det ikke nødvendigvis behøver at være pædagogisk uddannede,  

 der forestår undervisningen, det kan f.eks. også være undervisere, der har  

 erhvervsmæssige kvalifikationer.
Anne-Marie Meldgaard (S) nfmd.
Ritt Bjerregaard (S) Hans Peter  

 Baadsgaard (S) Poul Erik Dyrlund (S) Lis Greibe (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Peter Duetoft (CD) Anders  

 Mølgaard (V) Hanne Severinsen (V) fmd.
Else Winther Andersen (V) Hans  

 Christian Schmidt (V) Frank Dahlgaard (KF) Lene Espersen (KF) John Vinther  

 (KF) Jan Køpke Christensen (FP) Bilag Et af udvalgets spørgsmål til undervisningsministeren og dennes svar  

 herpå Spørgsmål 5:
»Ministeren bedes kommentere henvendelsen af 14. november 1994 fra  

 Kommunernes Landsforening, jf. bilag 2.« Svar:
Som det fremgår af Kommunernes Landsforenings henvendelse til  

 Uddannelsesudvalget, kan landsforeningen tilslutte sig, at det lovfæstes, at  

 folkeskolen skal yde vejledning til eleverne.
Landsforeningen er derimod  

 modstander af, at der udstedes bindende regler for vejledningens  

 organisation, ligesom landsforeningen giver udtryk for den opfattelse, at der  

 bør vises stor tilbageholdenhed ved udmøntningen af bemyndigelsen til at  

 fastsætte specifikke kvalifikationskrav til personer, der skal varetage  

 særlige opgaver i folkeskolen.
Fredag den 18. november 1994 havde jeg en drøftelse med repræsentanter for  

 landsforeningen om de foreslåede ændringer til folkeskoleloven.
Resultatet af  

 disse drøftelser blev, som også lovforslaget lægger op til, at de kommende  

 regler om skolevejledningsordningen vil give mulighed for, at  

 vejledningsordningen vil kunne indrettes på forskellige måder.
Der var  

 enighed om, at udarbejdelse af disse regler såvel som af bestemmelserne  

 vedrørende de specifikke kvalifikationskrav til personer, der skal varetage  

 særlige opgaver i folkeskolen, vil ske i et tæt samarbejde med  

 landsforeningen.
 På denne baggrund er det mit indtryk, at landsforeningen kunne give sin  

 tilslutning til lovforslaget.
 Med dette svar anses Uddannelsesudvalgets spørgsmål 2 i skrivelse af 8.  

 november 1994 (L 28 - bilag 1) samtidig for besvaret.
