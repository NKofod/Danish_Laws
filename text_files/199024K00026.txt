Nr BTL 26 Betænkning over Forslag til lov om ændring af ligningsloven (Forenkling af  

 den skattemæssige behandling af vedhængende renter)   

 Nr L 26 1990-91, 2. samling Afgivet af Skatteudvalget Afgivet: 19910524 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Nogle af udvalgets spørgsmål og ministerens svar herpå er optrykt som  

 bilag til denne betænkning.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

forkastelse ved 3. behandling.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse uændret.
Pia Gjellerup (S) fmd.
Klaus Hækkerup (S) Anne-Marie Meldgaard (S)  

 Trøjborg (S) Stavad (S) Ove Fich (S) Jes Lunde (SF) Jens Thoft (SF) Bente  

 Juncker (CD) Aagaard (KF) Pernille Sams (KF) Peter Brixtofte (V) nfmd.  

Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Bilag Nogle af udvalgets spørgsmål til skatteministeren og dennes svar herpå Spørgsmål 2:
Er det korrekt, at fonde, faglige foreninger og  

 arbejdsmarkedssammenslutninger også kan fratrække købte renter? Hvad er  

 baggrunden herfor? Indeholder det ikke betydelige muligheder for skatteudskydelser og  

 udnyttelse af nedsættelse af skatteprocenten, jf. ændringerne i  

 fondsbeskatningslovens skatteprocenter? Svar:
Efter ligningslovens § 5 C beskattes henholdsvis fradrages vedhængende  

 renter (handelsrenter) i det indkomstår, hvor handelen afvikles.
Denne regel  

 gælder generelt for alle handelsrenter, uanset hvilken type skattepligtig  

 (person, selskab, fond m.v.) der er tale om, og således også for de  

 skattepligtige nævnt i spørgsmålet.
§ 5 C blev indsat i ligningsloven som en del af forenklingspakken (lov nr.  

 888 af 29. december 1989), dels for at forenkle reglerne, dels for at  

 muliggøre, at obligationsrenter kan fortrykkes på selvangivelsen.
Denne  

 forenkling ville blive sat over styr, hvis de tidligere gældende komplicerede  

 regler genindføres.
Jeg kan i denne forbindelse nævne, at det ville skabe  

 yderligere administrative komplikationer for såvel de skattepligtige,  

 mæglerne og skattemyndighederne, hvis der indføres forskellige renteregler  

 for vedhængende renter alt efter, hvilken type skattepligtig der i det  

 enkelte tilfælde er køber og sælger af obligationen.
Den nedsættelse af skatteprocentsatsen, der er vedtaget i indeværende  

 folketingssamling for selskaber, fonde m.v., kan næppe give anledning til  

 spekulation i vedhængende renter.
Det skyldes, at skattenedsættelsen har  

 virkning fra og med indkomståret 1991, det vil sige fra og med indeværende  

 indkomstår.
En spekulation forudsætter, at handelen med obligationer afvikles  

 i det indkomstår, hvor skatteprocenten er høj, og at de obligationsrenter,  

 der svarer til de vedhængende renter, forfalder i det følgende indkomstår,  

 hvor skatteprocenten er lavere.
En eventuel spekulation forudsætter således,  

 at obligationerne blev købt i indkomståret 1990, hvor skattenedsættelsen  

 endnu ikke var gennemført.
 Spørgsmål 4:
Er det korrekt, at man tidligere i Sverige havde fradrag for  

 rentekuponerne ved køb af obligationer og lignende efter det såkaldte  

 kontantprincip, men at Riksdagen ændrede dette i 1987 ved lov nr.
SFS  

 1987:1203, fordi denne regel blev udnyttet, jf. følgende citat fra  

 regeringens forslag i proposition 1987/88:62 om åtgærder mot viss  

 skatteplanering side 10:
»Som jeg redan konstateret utnyttjas førværv av obligationer och  

 andre skuldebrev samt andelar i aktiefonder i skatteplaneringssammanhang på  

 ett sætt som nærmast kan betecknas som handel med renteavdrag.« Ministeren bedes belyse de svenske erfaringer.
 Svar:
I det svenske tidsskrift »SkatteNytt« nummer 1-2, 1988, findes  

 en artikel om nyheder i skattelovgivningen i 1987. I artiklen omtales bl.a.  

 loven om Åtgærder mot viss skatteplanering.
Det nævnes her, at Riksdagen har  

 besluttet at ændre visse fradragsregler for at modvirke skatteudskydelse.
De nye regler medfører bl.a., at fradrag for rentekompensation ikke gives  

 i forbindelse med betalingen af kompensationen, men først i det skatteår,  

 hvor den rente, som kompensationen vedrører, forfalder til betaling.
Dette  

 omfatter særlig kompensation, som ved siden af anskaffelsessummen for  

 obligationer og visse andre værdipapirer betales for påløben, men ikke  

 forfalden rente.
 Det nævnes også i tidsskriftet, at ved at købe værdipapirer med påløben  

 rente straks inden et årsskifte kunne skattepligtige skaffe sig et  

 umiddelbart fradrag for den del af anskaffelsesprisen, som udgør kompensation  

 for påløben rente, uanset om de selv får nogen renteindtægt samme år.
Det svenske Finansdepartementet har telefonisk oplyst, at man ikke kan  

 bidrage med nærmere oplysninger til belysning af det misbrug, der gav  

 anledning til lovindgrebet.
Finansdepartementet har efter det oplyste heller  

 ikke særlige erfaringer fra tiden efter lovens gennemførelse.
