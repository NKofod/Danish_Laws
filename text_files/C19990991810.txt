 Cirkulæreskrivelse om meddelelse om  

 selvforskyldt ledighed i forbindelse med accept af for kort  

 opsigelsesvarsel.
 Kommentar m.v.:
 Et medlem, der fratræder en tidsbegrænset stilling, hvor  

 kontrakten har været forlænget fx op til 3 gange anses ikke for  

 at have accepteret et for kort opsigelsesvarsel, når forlængelsen  

 og opsigelsen sker af bevillingsmæssige grunde, som arbejdsgiveren ikke  

 har indflydelse på.
 Meddelelse om afgørelsen:
Til brug for Dansk Flygtningehjælps arbejde i udlandet,  

 ansætter Dansk Flygtningehjælp danske medarbejdere  

 (funktionærer) på tidsbegrænsede  

 ansættelseskontrakter.
De pågældende er ansat alene med  

 udstationering for øje.
Ansættelsesperioden fastsættes til  

 den periode, som der er opnået projektbevillinger til, typisk mellem 3  

 og 6 måneder.
Dansk Flygtningehjælps internationale virke er  

 økonomisk bundet til projektbevillinger fra UNHCR, EU, DANIDA  

 m.fl.
Det sker ofte, at projektbevillingerne bliver forlænget umiddelbart  

 før projektets oprindelige udløbsdato.
Der kan undertiden ske  

 forlængelse af et projekt op til 3 gange.
Samtidig med at projektet  

 forlænges, forlænges ansættelseskontrakterne for de  

 udsendte medarbejdere tilsvarende.
Der er således tale om, at der indgås tidsbegrænsede  

 ansættelseskontrakter, der undertiden forlænges op til 3 gange,  

 således at funktionæren umiddelbart fratræder ved  

 udløbet af seneste kontraktperiode.
Da det drejer sig om korte  

 forlængelser, kan Dansk Flygtningehjælp ikke inden udløbet  

 af forlængelsen nå at opsige funktionæren med varslet efter  

 funktionærloven, og Dansk Flygtningehjælp har ikke  

 økonomisk mulighed for at have de pågældende ansat efter  

 ophøret af projektbevillingerne.
 Arbejdsministeriets departements 1. kontor har vejledende udtalt, at  

 når der sker forlængelse af en tidsbegrænset stilling alene  

 af bevillingsmæssige hensyn og ikke med henblik på at omgå  

 funktionærlovens regler om opsigelsesvarsler, og de udsendte  

 medarbejdere oplyses om vilkårene for ansættelse og eventuelt  

 forlængelse på en sådan måde, at der ikke skabes en  

 forventning om en varig ansættelse, er det Arbejdsministeriets  

 opfattelse, at organisationen uden at komme i strid med  

 funktionærlovens opsigelsesvarsler kan foretage de  

 pågældende forlængelser, således at  

 funktionæren fratræder ved udgangen af den seneste  

 forlængelse.
 Arbejdsministeriet har præciseret, at udtalelsen alene er  

 vejledende, da det alene tilkommer domstolene at fortolke  

 funktionærloven med bindende virkning.
 På baggrund af Arbejdsministeriets vejledende udtalelse, er det  

 direktoratets opfattelse, at et medlem, som melder sig ledig efter  

 udløbet af en oven for beskrevet tidsbegrænset kontrakt, som har  

 været forlænget fx op til 3 gange, ikke skal anses for at have  

 accepteret et for kort opsigelsesvarsel og således ikke skal betragtes  

 som værende selvforskyldt ledig i forbindelse med sit  

 arbejdsophør.
 Det er videre direktoratets opfattelse, at dette også gælder i  

 relation til tidsbegrænsede ansættelser i øvrigt, herunder  

 ansættelser i Danmark, hvor ansættelsesaftalen er afhængig  

 af udefra kommende projektbevillinger, og hvor arbejdsgiveren ikke kan varsle  

 opsigelsen, fordi projektbevillingen, der forlænger den  

 tidsbegrænsede ansættelse, gives på et for sent  

 tidspunkt.
