Nr BSF 96 Forslag til folketingsbeslutning om støtte til afvikling af  

 atomkraftværket Ignalina i Litauen samt bistand til Litauen til opbygning af  

 energiforsyning uden atomkraft Fremsat af Riishøj (SF) Pernille Frahm (SF) Gade (SF) Lilli Gyldenkilde  

 (SF) Jes Lunde (SF) Holger K.
Nielsen (SF) den 19. maj 1993 Folketinget opfordrer regeringen til - at optage forhandlinger med Litauens regering om kortlægning af de  

 indenlandske energiressourcer i Litauen samt udformning af en plan for  

 energiforsyning i Litauen uden anvendelse af atomkraft, - i samarbejde med andre vestlige lande at tilbyde overtagelse af  

 atomkraftværket i Ignalina-værket som foreslået af Litauens udenrigsminister  

 og kombinere denne overtagelse med gennemførelse af en afviklingsplan for  

 atomkraftværket i Ignalina, - at tilbyde dansk finansiering af de nødvendige forundersøgelser, som  

 også omfatter energibesparelser, samt opførelse af mindst et færdigt  

 konventionelt fyret kraftvarmeværk i Litauen, - at finansiere bygning af kraftvarmeværker baseret på indenlandske  

 brændsler og vedvarende energi.
Der bør ydes støtte til import af brændsler  

 til nye og eksisterende/ombyggede kraftvarmeværker.
Regeringen bør i denne  

 forbindelse udnytte de nye muligheder, der er givet Elkraft og Elsam for  

 opførelse og drift af kraftvarmeværker i udlandet, gennemføre projekter inden  

 for elbesparelser og udnyttelse af vedvarende energi samt udnytte den viden,  

 der findes inden for den danske sektor for vedvarende energi, - at afsætte midler til i samarbejde med Litauens regering at gennemføre  

 en energioplysningskampagne, der forklarer baggrunden for afvikling af  

 atomkraft og de miljø- og beskæftigelsesmæssige fordele, den alternative plan  

 indeholder, og - at søge støtte til dette projekt blandt andre nordiske lande, i  

 internationale finansieringsinstitutter og i EF til gennemførelse af planen.
Bemærkninger til forslaget Efter omvæltningerne og friheden for de baltiske lande og andre øst- og  

 centraleuropæiske lande er sikkerheden i atomkraftværkerne blevet bragt  

 stadig mere i fokus.
De fleste atomkraftværker er bygget efter samme koncept som værket i  

 Tjernobyl, og de finansielle og teknologiske muligheder for at bringe  

 værkerne i »forsvarlig« stand forekommer uoverstigelige.
De  

 post-kommunistiske stater er i deres energiforsyning meget afhængige af  

 leverancer fra de farlige atomkraftværker.
De har hverken de nødvendige  

 finansielle midler eller tilstrækkelig teknologisk viden og erfaring til at  

 planlægge og igangsætte en alternativ energipolitik, der muliggør afvikling  

 af atomkraft.
Litauen er en stat med en forholdsvis lille befolkning (ca. 3,5 mio.), der  

 er veluddannet og meget selvbevidst.
Der er store uudnyttede muligheder inden  

 for biobrændsler, vedvarende energi i øvrigt samt store muligheder for  

 besparelser i forbrugsleddet.
Takket være atomkraftværket er der  

 overskudsproduktion af el, men til gengæld har sammenbrudet i samhandelen med  

 det tidligere Sovjetunionen betydet næsten total afbrydelse af import af olie  

 og gas til opvarmning.
Den nye regering i Litauen har dog optaget  

 forhandlinger med Rusland om afvikling af tidligere gæld i forbindelse med  

 leverancer af gas.
Ender disse forhandlinger positivt, er der udsigt til  

 genoptagelse af gas- og olieleverancer, dog formodentligt til  

 verdensmarkedspriser.
Litauen og de øvrige baltiske lande har i bestræbelserne for at få olie og  

 gas fra staterne i det tidligere Sovjetunionen optaget forhandlinger med  

 lokale myndigheder i det tidligere Sovjetunionen og indgået aftaler om  

 byttehandel.
I en overgangsperiode kunne Vesten som led i afvikling af  

 Ignalina-værket tilbyde betaling for ekstra leverancer af gas og olie fra det  

 tidligere Sovjetunionen samt kul fra Polen.
Herved ville støtte samtidig  

 kanaliseres til en større kreds af kriseramte post-kommunistiske stater.
Alternativet til den nuværende energiforsyningssituation er udvikling af  

 kraftvarme, sådan at brændslet udnyttes maximalt gennem kombinationen af  

 produktion af el og varme.
På det område har Danmark stor viden og erfaring.  

 Litauen bør også have støtte i form af olieleverancer i overgangsperioden.  

 Opførelse af kraftvarmeværker i Litauen baseret på indenlandske brændsler og  

 på kombination af kul/biobrændsler (»fluid bed«), eventuelle værker  

 baseret på fossile brændsler med maksimal miljøsikkerhed og samtidig  

 afvikling af atomkraftværket i Ignalina vil fjerne nogle af de store  

 miljømæssige risici for Danmark og for Europa som helhed.
Udnyttes det  

 potentiale vi har inden for den danske energisektor, vil der i projekterings-  

 og opførelsesfasen kunne skabes arbejdspladser i Danmark.
Dertil kommer gode  

 muligheder for støtte fra EF og internationale finansieringsinstitutioner.
En  

 del af finansieringen af opførelsen af kraftvarmeværkerne bør kunne ske  

 gennem bidrag fra elsektorens henlæggelser.
Litauens økonomi er i disse år i en så dårlig forfatning, at omstillingen  

 af energiforsyningen skal ske med 100 pct. udenlandsk finansiering.
I 1992  

 havde Litauen en nedgang i produktionen på ca. 50 pct. og en inflation på  

 flere tusinde procent.
Det er på denne dystre baggrund, at Litauens regering  

 og befolkning naturligt nok ikke føler at have overskud til at engagere sig  

 aktivt i denne sag.
Det er vigtigt, at et alternativt projekt vil skabe  

 mindst lige så mange arbejdspladser og lige så stor forbedring af Litauens  

 økonomi som fortsat drift af atomkraftværket i Ignalina.
I projektet skal  

 naturligvis indgå uddannelse af litauisk arbejdskraft, sådan at de nye  

 kraftvarmeværker kan drives videre af litauerne selv.
Det er næppe det store  

 problem at benytte den veluddannede arbejdskraft ved Ignalina-værket på  

 ikkeatomkraftværker.
Hvis Litauen ikke meget snart får forelagt et alternativ, er der reel  

 mulighed for udvidelse af Ignalina-værket med endnu en blok.
Der forhandles  

 herom mellem de tre baltiske lande samt Hviderusland, der i dag modtager en  

 del af elproduktionen fra Ignalina-værket.
Da atomkraftproblemet i Litauen også er et stort problem for andre  

 nordiske lande, f.eks.
Sverige, bør der omkring dette projekt kunne skabes  

 nordisk enighed og samarbejde.
Forslagsstillerne opfordrer stærkt regeringen  

 til at tage kontakt med andre nordiske lande og med EF for at opnå samarbejde  

 og finansiel støtte til projektet.
