Der var rejst spørgsmål om, hvorvidt der skulle svares afgift ved salg af  

 nogle maskiner og varebiler i forbindelse med opløsningen af et  

 interessentskab (tømrerværksted). Den ene interessent overdrog sin halvpart  

 af virksomheden til den anden interessent.
Den værdi, hvormed maskiner og  

 varebiler skulle indgå i den økonomiske afvikling mellem interessenterne,  

 blev fastsat ved voldgiftskendelse.
Det fremgik ikke af kendelsen, om det  

 fastsatte beløb for aktiverne indeholdt merværdiafgift.
Den interessent, der  

 overtog hele virksomheden, ønskede det ved voldgiftskendelsen fastsatte beløb  

 for maskiner og biler reduceret med afgiften, da den udtrædende interessent  

 ikke var momsregistreret efter sin fratræden som kompagnon.
Ministeriet for skatter og afgifter meddelte, at spørgsmålet om  

 værdiansættelsen af interessentskabets aktiver henhører under  

 voldgiftsretten, eventuelt under domstolene.
Ministeriet udtalte dog, at der  

 her var tale om salg af (dele af) "momsafløftede" driftsmidler i  

 forbindelse med overdragelse af halvparten af virksomheden fra den ene  

 interessent til den anden.
En sådan overdragelse af driftsmidler kan efter  

 lovens § 12, stk 5, ikke medregnes til den afgiftspligtige omsætning, når den  

 nye indehaver driver registreret virksomhed.
