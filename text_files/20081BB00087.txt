Fremsat den 23. januar 2009 af Martin Henriksen (DF), Kristian Thulesen Dahl (DF), Pia Kjærsgaard (DF), Søren Krarup (DF), Karin Nødgaard (DF), Hans Kristian Skibby (DF) og Peter Skaarup (DF) Forslag til folketingsbeslutning om morgensang i folkeskolen Folketinget pålægger regeringen at fremsætte forslag til lov, der gør morgensang obligatorisk på samtlige folkeskoler i Danmark.
Lovforslaget skal indeholde bestemmelser, der forpligter den enkelte skole til mindst to gange om ugen at samle hele skolen, den enkelte skoleafdeling eller undervisningsstedet til morgensang.
Det skal endvidere fremgå af lovforslaget, at der skal synges på dansk.
Bemærkninger til forslaget Formålet med forslaget er at sikre, at der indføres obligatorisk morgensang på alle folkeskoler i Danmark.
Forslagsstillerne er af den opfattelse, at sang kan bidrage positivt til fællesskabsfølelsen på den enkelte skole, ligesom sang kan give unge et indblik i den danske kulturarv samt være et redskab til integration af unge med en anden kulturel baggrund end dansk.
Derfor foreslås en lovændring, der forpligter den enkelte skole til mindst to gange om ugen, eventuelt mandag og fredag, at samle hele skolen (eller undervisningsstedet/skoleafdelingen) til morgensang.
Det skal være op til den enkelte skole at beslutte, hvilke dage der skal afholdes morgensang.
Forslagsstillerne har med glæde noteret sig, at flere politikere og partier har ytret støtte til morgensang i folkeskolen.
Repræsentanter for regeringen, både ministre og politikere fra Venstre og Det Konservative Folkeparti, har klart tilkendegivet, at morgensang er et positivt indslag på den enkelte skole.
Indtil nu har de førnævnte partier intet konstruktivt foretaget sig ud over at nedsætte udvalg, iværksætte forskellige kampagner eller opfordre til, at den enkelte skole selvstændigt indfører morgensang.
En del skoler har morgensang, men der er mange, der ikke har morgensang.
Morgensang kan medvirke til at opfylde folkeskolens formålsparagraf Det er et krav, at skolen tilstræber, at der synges danske sange, der giver et indblik i samfundsforhold, danmarkshistorien og kristendommens betydning for det danske folks selvforståelse.
Formålet er bl.a. at gøre alle unge fortrolige med dansk kultur og historie, jf. folkeskolens formålsparagraf.
Det er oplagt, at unge via morgensang opnår fortrolighed med eksempelvis nationalsangen og generelt får kendskab til og lærer sange og salmer fra eksempelvis højskolesangbogen og den danske salmebog.
Andre genrer og sange kan naturligvis også inddrages på den enkelte skole, så længe hovedformålet fastholdes.
Der skal synges på dansk.
Mange unge kender ikke den danske sangskat.
Det er trist, da rigtig mange danske sange og salmer giver et godt indtryk af dansk mentalitet, kultur, historie og fællesskab.
Forslagsstillerne ønsker at understrege, at såfremt beslutningsforslaget bliver afvist af regeringen og Folketingets øvrige partier med den begrundelse, at afgørelsen ligger ude lokalt på den enkelte skole, så er det forslagsstillernes opfattelse, at der i høj grad skal være plads til lokalt selvstyre på den enkelte skole.
Dog er forslagsstillerne af den opfattelse, at partier, der udadtil i pressen og på vælgermøder udtaler, at de ønsker fokus på dansk kultur og morgensang, også bør fremsætte forslag og søge disse vedtaget i Folketinget.
Det er forslagsstillernes opfattelse, at hensynet til dansk kultur og fremme af vores fælles kultur sagtens kan forenes med hensynet til lokalt selvstyre og nærdemokrati på den enkelte skole.
Rent faktisk arbejder forslagsstillerne i folkeskoleforligskredsen på at sikre nærdemokratiet, forældreindflydelsen og det frie skolevalg.
Såfremt forslaget bliver vedtaget, vil der fortsat være vide rammer for den lokale ledelse.
Morgensang vil sikre kendskabet til den danske sangskat og dermed en stor del af den danske kulturhistorie, og morgensang vil desuden være en oplagt lejlighed til at bygge bro mellem de praktisk-musiske fag og fagene historie, dansk og samfundsfag.
En del skoler finder det tilsyneladende ikke nødvendigt at åbne denne kulturskat for eleverne.
Det betyder, at flere og flere generationer vokser op med et musikalsk og kulturelt hul, hvor der burde være sange, salmer og viser fra hele danmarkshistorien.
Morgensang kan medvirke positivt til integrationsprocessen Det er ligeledes forslagsstillernes opfattelse, at morgensang i høj grad kan bidrage positivt til integrationen.
Det er afgørende, at unge med en anden kulturel baggrund end dansk opnår kendskab til danske sange som en del af dansk kultur.
Det er afgørende, at eleverne oplever det fællesskab, som morgensang giver, og via fællesskabet og med udgangspunkt i fællesskabet opnår en større/bedre forståelse af, hvad samfundet forventer at de bliver integreret ind i.
Morgensang kan og bør bidrage til større forståelse af vores fælles danske kultur samt medvirke til kulturel integration af unge med en anden kulturel baggrund end dansk.
Folketinget, regeringen, kommunerne og folkeskolen skal generelt blive bedre til at sige, hvad det er, vi forventer at de bliver integreret ind i.
Dette forslag er et beskedent, men effektivt redskab til opnåelse af bedre integration og fortrolighed med den kultur, de skal tage til sig og gøre til deres egen kultur.
Det skal vi turde sige klart og tydeligt, for det er den eneste integration, der virker i Danmark, i et land, der er defineret ud fra en fælles kultur og historie.
Det er forslagsstillernes opfattelse, at en velfungerende og ordentlig integrationsproces nødvendigvis må tage udgangspunkt i det land, som de, der skal integreres, befinder sig i.
Folkeskolen skal ikke kun give eleverne kundskaber og færdigheder, folkeskolen skal også integrere indvandrere og efterkommere og dermed sikre, at indvandrere og efterkommere forstår, at en dansk folkeskole er en skole, der fungerer ud fra et dansk værdigrundlag.
Det er således ikke forslagsstillernes hensigt at udstille visse kulturer og religioner som værende mindre værd end dansk kultur.
Kritikerne tager fejl af hensigten med morgensang Forslagsstillerne har før via artikler og pressemeddelelser foreslået morgensang.
I forlængelse heraf har der været både rosende ord og kritiske røster.
Lytter man udelukkende til kritikerne kan man få den opfattelse, at Dansk Folkeparti udelukkende ønsker gamle sange og salmebogen.
Det er forkert.
Forslagsstillerne ønsker, at morgensang i skolerne kommer til at bestå af et varieret udbud af nye og gamle sange, klassiske og moderne danske sange, for selvfølgelig skal morgensangen også komme elevernes hverdag ved, ellers giver det ingen mening.
Men forslagsstillerne lægger ikke skjul på, at den overordnede intention med beslutningsforslaget er at give eleverne almindelig dannelse via en musikalsk indgangsvinkel til danskheden.
Derfor kommer fortiden også nutidens børn ved.
Nogle kritikere har kaldt tilhængerne af morgensang for folk med hang til nationalisme.
Det er forkert.
Kærlighed til ens historie og kultur er ikke lig med nationalisme.
Der er således intet som helst galt i at bruge morgensangen som en mental byggesten i fastholdelsen af et fælles Danmark som nation, som bevidsthedsfelt og som erindringsrum.
Det er bestemt gavnligt i vores tid, ikke mindst set i lyset af, at indvandrere og efterkommere skal integreres i det danske samfund og derfor har brug for denne baggrund.
Nogle vil måske mene, at nationalitetsfølelsen skal afskaffes i takt med globaliseringen, men det bør dog forholde sig lige omvendt, for stik imod, hvad visse partier og personer ofte tror, er nationalitetsfølelse ikke lig med snæversyn.
Interaktionen med den omgivende verden fungerer bedst og mest fordomsfrit, når man er sig selv, sin historie og sine værdier bevidst.
Globaliseringen er i øvrigt et misbrugt modeord for den kontakt med omverdenen, som den danske nation altid har haft.
Det kan man forsikre sig om ved at synge en af de gamle fædrelandssange, nemlig H.C.
Andersens »I Danmark er jeg født«.
Digteren fortsætter: »Her har jeg hjemme, her har jeg rod, herfra min verden går«.
Her går nationalitetsfølelse og globalt udsyn hånd i hånd.
Sådan ønsker forslagsstillerne det.
Afslutningsvis skal det ligeledes understreges, at forslagsstillerne ikke forlanger, at eleverne nødvendigvis skal kunne bestemte sange udenad.
Derimod er det forslagsstillernes håb, at eleverne igennem livet ved særlige lejligheder vil kunne genkende historier og sange og ikke vil føle sig fremmedgjorte i den danske sangskat.
Forslagsstillernes opfattelse er, at en gennemførelse af forslaget er udgiftsneutral.
Såfremt beslutningsforslaget bliver vedtaget, skal de partier, der har stemt for, mødes med henblik på at afdække uforudsete udgifter samt udarbejde et konkret lovforslag, der skal gøre morgensang obligatorisk på samtlige folkeskoler.
Skriftlig fremsættelse Martin Henriksen (DF):
 Forslag til folketingsbeslutning om morgensang i folkeskolen.
(Beslutningsforslag nr.
B 87).
