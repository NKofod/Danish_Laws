Nr BSF 142 Forslag til folketingsbeslutning om ligestilling mellem adoptivforældre og  

 biologiske forældre med hensyn til barselorlov Fremsat af Lone Dybkjær (RV) Estrup (RV) Aase Olesen (RV) Niels Helveg  

 Petersen (RV) den 22. april 1986 Folketinget opfordrer arbejdsministeren til at fremsætte de fornødne lovforslag til sikring af, at der i overenskomsterne på arbejdsmarkedet sker en sidestilling af adoptivforældre (anonym adoption) og biologiske forældre med hensyn til barselorlovens vilkår, herunder den økonomiske kompensation under barselorloven.
Sidestillingen skal ske, i det omfang andet ikke følger af forholdets natur.
BEMÆRKNINGER TIL FORSLAGET Den nye lov om barselorlov og dagpenge under barselorlov sidestiller biologiske forældre og adoptivforældre.
Dette er sket i erkendelse af, at behovet for orlov og økonomiske ydelser er lige stort i begge forældregrupper.
I modstrid med dette princip diskriminerer mange overenskomster mellem biologiske forældre og adoptivforældre.
Denne diskrimination finder sted i langt hovedparten af overenskomster, hvor der under barsel gives fuld lønkompensation eller lønkompensation over dagpengeniveau til biologiske forældre, medens adoptivforældrene under samme overenskomst må nøjes med dagpenge.
 Det er en helt absurd og urimelig forskelsbehandling.
Adoptivforældrene har ved flere overenskomster prøvet at få ligestillet de to forældregrupper, men hver gang med samme nedslående resultat.
Lønmodtagerorganisationerne har ganske vist inddraget det i overenskomstkravene, men givet det en så lav prioritet, at det end ikke når at blive realitetsdrøftet.
Det skyldes utvivlsomt, at anonyme adoptioner udgør en minoritetsgruppe: ca. 1-2 pct. af en fødselsårgang.
Hvis adoptivforældre derfor nogen sinde skal opnå ligestilling med biologiske forældre på dette område, er det nødvendigt at lovgive.
Situationen minder således noget om de forhold, der nødvendiggjorde loven mod kønsdiskrimination på arbejdsmarkedet.
