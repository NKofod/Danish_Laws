Skriftlig fremsættelse (25. april 2018) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om hold af dyr, lov om fødevarer og lov om foderstoffer (Strafskærpelse som led i indsatsen mod afrikansk svinepest) (Lovforslag nr.
L 229) Lovforslaget fremsættes som en del af en samlet pakke af tiltag mod afrikansk svinepest i Danmark med henblik på at sikre den danske eksport af svinekød, da et udbrud af afrikansk svinepest i Danmark vil medføre et meget betydeligt tab af eksportindtægter.
Formålet med lovforslaget er at styrke indsatsen mod introduktion af smitsomme husdyrsygdomme i Danmark.
I Danmark har vi et højt veterinært stade og er fri for en lang række alvorlige indberetningspligtige smitsomme sygdomme som f.eks. afrikansk svinepest, klassisk svinepest og mund- og klovesyge.
Dette er resultatet af en mangeårig målrettet indsats fra såvel myndigheder som erhverv, og det udgør grundlaget for den store danske eksport af levende dyr og animalske produkter til både samhandelslande og tredjelande.
Den internationale omsætning af husdyr og animalske produkter er imidlertid stigende ligesom turisme og trafik over grænserne, hvilket medfører en øget risiko for, at smitsomme husdyrsygdomme spredes over landegrænserne.
Med lovforslaget foreslås det at skærpe bødestørrelserne for overtrædelse af regler, der beskytter mod introduktion af alvorlige indberetningspligtige smitsomme sygdomme.
Konkret indebærer lovforslaget skærpede sanktioner for overtrædelser, som fremkalder fare for spredning af de alvorlige indberetningspligtige smitsomme sygdomme hos klovbærende dyr gennem foder og lign., gennem manglende rengøring og desinfektion af transportmidler samt gennem ulovlig indførsel af produkter, som kan indeholde smitte.
Forslaget indebærer således, at der indføres hjemmel til, at det ved udmålingen af bødestørrelsen lægges til grund som en skærpende omstændighed, at der ved overtrædelse af de omfattede regler om beskyttelse mod smittespredning er fremkaldt nærliggende fare for smitte, herunder spredning af smitte med de alvorlige indberetningspligtige smitsomme sygdomme hos klovbærende dyr.
Dette vil medføre, at bødestørrelsen for disse overtrædelser kommer til at afspejle alvoren af overtrædelsen, da udbrud af smitsomme husdyrsygdomme i Danmark kan have væsentlige konsekvenser, både for dyrevelfærden og for eksporten.
Det foreslås, at de nævnte overtrædelser bedømmes på samme måde som de alvorligste overtrædelser på fødevareområdet generelt.
Inden for fødevareloven er der således fastsat en normalbødestørrelse på 40.000 kr. for overtrædelser, som indebærer markedsføring af sundhedsskadelige fødevarer.
På den baggrund er det med nærværende lovforslag hensigten, at udgangspunktet for straffastsættelsen i førstegangstilfælde i sager, hvor den nævnte skærpende omstændighed er til stede, er en bøde på 40.000 kr.
Det skal bemærkes, at denne bødestørrelse er begrænset til overtrædelser begået i relation til kommercielle aktiviteter.
For privates overtrædelser foreslås det, at normalbødestørrelsen bør være lavere og fastsættes til 15.000 kr.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
