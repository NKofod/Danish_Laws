Nr BSF 6 Folketingsbeslutning om tiltrædelse af mellemregional rammeaftale om  

 samarbejde mellem Det Europæiske Fællesskab og dets medlemsstater på den ene  

 side og Det Sydamerikanske Fællesmarked (Mercosur) og dets deltagerstater på  

 den anden side Fremsat af udenrigsministeren (Niels Helveg Petersen) den 2. oktober 1996 Vedtaget ved anden (sidste) behandling den 5. december 1996 Folketinget meddeler sit samtykke til, at regeringen på Danmarks vegne tiltræder den i Madrid den 15. december 1995 undertegnede mellemregionale rammeaftale om samarbejde mellem Det Europæiske Fællesskab og dets medlemsstater på den ene side og Det Sydamerikanske Fællesmarked (Mercosur) og dets deltagerstater på den anden side.
Bilag Den aftale, som er omtalt i folketingsbeslutningen, er optrykt som bilag  

 til det fremsatte forslag.
Oprindelig fremsat forslag Folketinget meddeler sit samtykke til, at regeringen på Danmarks vegne  

 tiltræder den i Madrid den 15. december 1995 undertegnede mellemregionale  

 rammeaftale om samarbejde mellem Det Europæiske Fællesskab og dets  

 medlemsstater på den ene side og Det Sydamerikanske Fællesmarked (Mercosur)  

 og dets deltagerstater på den anden side.
INDHOLDSFORTEGNELSE 1. Mellemregional rammeaftale om samarbejde mellem Det Europæiske  

 Fællesskab og dets medlemsstater på den ene side og Det Sydamerikanske  

 Fællesskab (Mercosur) og dets deltagerstater på den anden side 2. Bemærkninger til forslaget MELLEMREGIONAL RAMMEAFTALE OM SAMARBEJDE MELLEM DET EUROPÆISKE FÆLLESSKAB OG DETS MEDLEMSSTATER PÅ DEN ENE SIDE OG  

 DET SYDAMERIKANSKE FÆLLESMARKED (MERCOSUR) OG DETS DELTAGERSTATER PÅ DEN  

 ANDEN SIDE KONGERIGET BELGIEN, KONGERIGET DANMARK, FORBUNDSREPUBLIKKEN TYSKLAND, DEN HELLENSKE REPUBLIK, KONGERIGET SPANIEN, DEN FRANSKE REPUBLIK, IRLAND, DEN ITALIENSKE REPUBLIK, STORHERTUGDØMMET LUXEMBOURG, KONGERIGET NEDERLANDENE, REPUBLIKKEN ØSTRIG, DEN PORTUGISISKE REPUBLIK, REPUBLIKKEN FINLAND, KONGERIGET SVERIGE, DET FORENEDE KONGERIGE STORBRITANNIEN OG NORDIRLAND, som er kontraherende parter i traktaten om oprettelse af Det Europæiske  

 Fællesskab og traktaten om Den Europæiske Union, i det følgende benævnt  

 »Det Europæiske Fællesskabs medlemsstater«, og DET EUROPÆISKE FÆLLESSKAB, i det følgende benævnt »Fællesskabet«, på den ene side, og DEN ARGENTINSKE REPUBLIK, DEN FØDERATIVE REPUBLIK BRASILIEN, REPUBLIKKEN PARAGUAY, DEN ØSTLIGE REPUBLIK URUGUAY, som er kontraherende parter i Asuncion-traktaten om oprettelse af Det  

 Sydamerikanske Fællesmarked og Ouro Preto-protokollen, i det følgende benævnt  

 »Mercosurs deltagerstater«, og DET SYDAMERIKANSKE FÆLLESMARKED, i det følgende benævnt »Mercosur«, på den anden side, SOM TAGER HENSYN TIL de tætte historiske, kulturelle, politiske og  

 økonomiske bånd, der knytter dem sammen, og de fælles værdier, som deres folk  

 deler, SOM TAGER HENSYN TIL, at de fuldt ud tilslutter sig målene og principperne  

 i De Forenede Nationers Pagt, de demokratiske værdier, retsstaten og  

 overholdelsen og styrkelsen af menneskerettighederne, SOM TAGER HENSYN TIL den betydning, som parterne tillægger principperne og  

 værdierne i sluterklæringen fra De Forenede Nationers konference om miljø og  

 udvikling, der blev afholdt i Rio de Janeiro i juni 1992, samt  

 sluterklæringen fra topmødet om social udvikling, der fandt sted i København  

 i marts 1995, SOM TAGER I BETRAGTNING, at parterne anser de regionale  

 integrationsprocesser for at være økonomiske og sociale  

 udviklingsinstrumenter, der letter deres økonomiske integration på  

 internationalt plan og desuden fremmer tilnærmelsen mellem deres folk og  

 bidrager til en større international stabilitet, SOM PÅ NY BEKRÆFTER deres ønske om at opretholde og styrke reglerne for  

 international frihandel i overensstemmelse med Verdenshandelsorganisationens  

 bestemmelser og især understreger betydningen af en åben regionalpolitik, SOM TAGER HENSYN TIL, at både Fællesskabet og Mercosur har indhøstet  

 specifikke erfaringer inden for regional integration, som de begge i  

 overensstemmelse med deres egne behov kan drage fordel af i forbindelse med  

 styrkelsen af deres gensidige forbindelser, SOM TAGER HENSYN TIL de samarbejdsforbindelser, der er udviklet gennem  

 bilaterale aftaler mellem staterne i de respektive regioner samt gennem de  

 rammeaftaler om samarbejde, som Mercosurs deltagerstater på bilateralt plan  

 har indgået med Det Europæiske Fællesskab, SOM MÆRKER SIG resultaterne af den interinstitutionelle samarbejdsaftale  

 af 29. maj 1992 mellem Rådet for Mercosur og Kommissionen for De Europæiske  

 Fællesskaber og fremhæver behovet for at videreføre de aktioner, der er  

 iværksat inden for rammerne heraf, SOM TAGER HENSYN TIL parternes politiske vilje til som endeligt mål at  

 oprette en mellemregional associering af politisk og økonomisk art baseret på  

 udbygget politisk samarbejde, gradvis og gensidig liberalisering af al  

 samhandel under hensyntagen til visse varers følsomhed og i overensstemmelse  

 med Verdenshandelsorganisationens regler, fremme af investeringerne og  

 udvidet samarbejde, SOM TAGER HENSYN TIL indholdet i den højtidelige fælles erklæring, i  

 hvilken parterne giver udtryk for deres hensigt om at indgå en mellemregional  

 rammeaftale, der omfatter økonomisk og handelsmæssigt samarbejde samt  

 forberedelse af en gradvis og gensidig liberalisering af samhandelen mellem  

 de to regioner som forberedende etape til forhandlingerne om en  

 mellemregional associeringsaftale, HAR VEDTAGET at indgå denne aftale og har med henblik herpå som  

 befuldmægtigede udpeget:
KONGERIGET BELGIEN, KONGERIGET DANMARK, FORBUNDSREPUBLIKKEN TYSKLAND, DEN HELLENSKE REPUBLIK, KONGERIGET SPANIEN, DEN FRANSKE REPUBLIK, IRLAND, DEN ITALIENSKE REPUBLIK, STORHERTUGDØMMET LUXEMBOURG, KONGERIGET NEDERLANDENE, REPUBLIKKEN ØSTRIG, DEN PORTUGISISKE REPUBLIK, REPUBLIKKEN FINLAND, KONGERIGET SVERIGE, DET FORENEDE KONGERIGE STORBRITANNIEN OG NORDIRLAND, DET EUROPÆISKE FÆLLESSKAB, DEN ARGENTINSKE REPUBLIK, DEN FØDERATIVE REPUBLIK BRASILIEN, REPUBLIKKEN PARAGUAY, DEN ØSTLIGE REPUBLIK URUGUAY, DET SYDAMERIKANSKE FÆLLESMARKED, SOM, efter at have udvekslet deres fuldmagter og fundet dem i god og  

 behørig form, ER BLEVET ENIGE OM FØLGENDE:
Afsnit I Mål, principper og anvendelsesområde Artikel 1 Samarbejdets grundlag Respekten for de demokratiske principper og de grundlæggende  

 menneskerettigheder, som omhandlet i verdenserklæringen om  

 menneskerettigheder, ligger til grund for parternes interne og internationale  

 politikker og udgør et væsentligt element i aftalen.
Artikel 2 Mål og anvendelsesområder 1. Aftalens mål er at styrke de bestående forbindelser mellem parterne og  

 forberede betingelserne for oprettelsen af en mellemregional associering.
 2. Aftalen omfatter med henblik på virkeliggørelsen af dette mål det  

 handelsmæssige og økonomiske område og samarbejde om integration samt andre  

 områder af gensidig interesse med det formål at intensivere forbindelserne  

 mellem parterne og deres respektive institutioner.
Artikel 3 Politisk dialog 1. Parterne indleder en regelmæssig politisk dialog, der ledsager og  

 styrker tilnærmelsen mellem Den Europæiske Union og Mercosur.
Dialogen skal  

 udvikles i overensstemmelse med retningslinjerne i den fælles erklæring, der  

 er knyttet som bilag til aftalen.
 2. Den i den fælles erklæring omhandlede dialog på ministerniveau  

 gennemføres inden for rammerne af det samarbejdsråd, der nedsættes ved  

 artikel 25, eller i andre fora på samme niveau, som parterne måtte blive  

 enige om.
Afsnit II Handelsmæssigt samarbejde Artikel 4 Mål Parterne forpligter sig til at intensivere deres indbyrdes forbindelser  

 med henblik på at fremme en forøgelse og diversificering af deres samhandel,  

 forberede den senere gradvise og gensidige liberalisering heraf og skabe  

 gunstige betingelser for oprettelsen af den mellemregionale associering under  

 hensyntagen til visse varers følsomhed og i overensstemmelse med  

 WTO-reglerne.
Artikel 5 Økonomisk og handelsmæssig dialog 1. Parterne fastlægger efter fælles overenskomst områderne for det  

 handelsmæssige samarbejde uden at udelukke nogen sektor.
 2. Parterne forpligter sig med henblik herpå til at opretholde en  

 regelmæssig økonomisk og handelsmæssig dialog i overensstemmelse med de  

 institutionelle rammer, der er fastlagt i afsnit VIII.
 3. Samarbejdet skal især omfatte følgende områder:
a) markedsadgang, handelsliberalisering (toldmæssige og ikketoldmæssige  

 hindringer) og handelsdiscipliner såsom konkurrencehæmmende praksis,  

 oprindelsesregler, beskyttelsesforanstaltninger og særlige toldprocedurer, b) parternes handelsmæssige forbindelser med tredjelande, c) handelsliberaliseringens forenelighed med GATT/WTO-normerne, d) identifikation af for parterne følsomme og prioriterede varer, e) samarbejde og udveksling af oplysninger om tjenesteydelser inden for  

 rammerne af de respektive beføjelser.
Artikel 6 Samarbejde om landbrugsfødevare- og industristandarder og anerkendelse  

 af overensstemmelse 1. Parterne er enige om at samarbejde for at fremme en indbyrdes  

 tilnærmelse med hensyn til kvalitetspolitik for landbrugsfødevarer og  

 industrivarer samt anerkendelse af overensstemmelse, således at det er  

 foreneligt med de internationale standarder.
 2. Parterne undersøger inden for rammerne af deres beføjelser muligheden  

 for at indlede forhandlinger om aftaler om gensidig anerkendelse.
 3. Samarbejdet konkretiseres primært gennem fremme af alle former for  

 foranstaltninger, der kan bidrage til at forbedre kvalitetsniveauet for  

 parternes varer og virksomheder.
Artikel 7 Samarbejde på toldområdet 1. Parterne fremmer samarbejdet på toldområdet med henblik på at forbedre  

 og befæste de juridiske rammer for deres handelsforbindelser.
 Samarbejdet på toldområdet kan ligeledes tage sigte på at styrke parternes  

 toldmæssige strukturer og forbedre deres funktion inden for rammerne af  

 samarbejdet mellem institutionerne.
2. Samarbejdet på toldområdet kan bl.a. antage form af a) udveksling af oplysninger b) udvikling af nye teknikker inden for uddannelse og koordination af  

 aktioner i internationale organisationer, der er kompetente på dette område c) udveksling af embedsmænd og ledende personale i told- og  

 afgiftsadministrationerne d) forenkling af toldprocedurer e) faglig bistand.
 3. Parterne udtrykker interesse for senere inden for de institutionelle  

 rammer, der er fastlagt i denne aftale, at overveje muligheden for at indgå  

 en protokol om samarbejde på toldområdet.
Artikel 8 Samarbejde på det statistiske område Parterne er enige om at fremme en tilnærmelse med hensyn til metoder på  

 det statistiske område, således at de på et gensidigt anerkendt grundlag kan  

 anvende statistiske data vedrørende samhandelen med varer og tjenesteydelser  

 og mere generelt alle områder, der kan gøres til genstand for statistisk  

 behandling.
Artikel 9 Samarbejde på området intellektuel ejendomsret 1. Parterne er enige om at samarbejde på området intellektuel ejendomsret  

 med henblik på at hindre fordrejninger og fremme investeringer,  

 teknologioverførsel, samhandel og enhver form for økonomiske aktiviteter i  

 tilknytning hertil.
 2. Parterne sikrer inden for rammerne af deres respektive love,  

 forskrifter og politikker og i overensstemmelse med deres forpligtelser i  

 henhold til aftalen om handelsrelaterede aspekter af den intellektuelle  

 ejendomsret en passende og effektiv beskyttelse af intellektuel ejendomsret  

 og gennemfører om fornødent en styrkelse heraf.
 3. I forbindelse med stk. 2 omfatter intellektuel ejendomsret bl.a.  

 ophavsret og dertil knyttede rettigheder, varemærker, geografiske betegnelser  

 og oprindelsesbetegnelser, industrielle mønstre, patenter og integrerede  

 kredsløbs topografi.
Afsnit III Økonomisk samarbejde Artikel 10 Mål og principper 1. Parterne fremmer under hensyntagen til deres gensidige interesser og  

 deres økonomiske målsætninger på mellemlang og lang sigt det økonomiske  

 samarbejde, således at det bidrager til at udbygge deres økonomier, styrke  

 deres internationale konkurrenceevne, anspore den teknologiske og  

 videnskabelige udvikling, forbedre deres respektive levestandarder, fremme  

 betingelserne for jobskabelse og jobkvalitet samt styrke diversificeringen og  

 udbygningen af deres økonomiske forbindelser.
 2. Parterne fremmer den regionale behandling af samtlige  

 samarbejdsaktioner, som på grund af anvendelsesområde og stordriftsfordele  

 efter begge parters skøn vil indebære en mere rationel og effektiv anvendelse  

 af de disponible midler samt en optimering af de forventede resultater.
 3. Det økonomiske samarbejde mellem parterne gennemføres på det bredest  

 mulige grundlag, uden at nogen sektor på forhånd udelukkes, og under  

 hensyntagen til parternes respektive prioriteringer, fælles interesser og  

 egne beføjelser.
 4. Under hensyntagen til ovenstående samarbejder parterne på alle områder,  

 hvor oprettelsen af indbyrdes forbindelser og netværk på det økonomiske og  

 sociale område kan fremmes, således at der opnås en tættere tilknytning  

 mellem deres respektive økonomier, samt på alle områder, hvor der overføres  

 specifik knowhow om regional integration.
 5. Inden for rammerne af dette samarbejde tilskynder parterne til  

 udveksling af oplysninger vedrørende deres respektive makroøkonomiske  

 indikatorer.
 6. Parterne tager i forbindelse med de samarbejdsaktioner, de iværksætter,  

 hensyn til miljøbeskyttelse og bevarelse af de økologiske balancer.
 7. De aktioner og foranstaltninger, som parterne iværksætter på dette  

 område, bygger på social udvikling, herunder især fremme af de grundlæggende  

 sociale rettigheder.
Artikel 11 Industrisamarbejde 1. Parterne fremmer industrisamarbejdet med det formål at skabe et for den  

 økonomiske udvikling gunstigt grundlag, som tilgodeser de gensidige  

 interesser.
2. Samarbejdet tager især sigte på at a) forøge samhandelsstrømmene, investeringerne, industrielle  

 samarbejdsprojekter og teknologioverførsel b) støtte den industrielle modernisering og diversificering c) identificere og fjerne hindringer for industrisamarbejdet mellem  

 parterne ved hjælp af foranstaltninger, der kan styrke overholdelsen af  

 konkurrencelovgivningen og fremme dennes tilpasning til markedsbehovene under  

 hensyntagen til de erhvervsdrivendes deltagelse og indbyrdes samarbejde d) tilskynde til samarbejde mellem begge parters erhvervsdrivende, særligt  

 de små og mellemstore virksomheder e) fremme industriinnovation gennem udvikling af en integreret og  

 decentral tilgang til samarbejdet mellem virksomhederne i de to regioner f) bevare sammenhængen mellem samtlige de aktioner, der kan få positiv  

 indvirkning på samarbejdet mellem virksomhederne i de to regioner.
 3. Samarbejdet skal især udvikles gennem følgende aktioner:
a) intensivering af organiserede kontakter mellem de to parters  

 erhvervsdrivende og netværk ved hjælp af konferencer, faglige seminarer,  

 markedsundersøgelser, deltagelse i generelle og sektorspecifikke messer samt  

 møder mellem erhvervsdrivende b) passende initiativer til støtte for samarbejdet mellem små og  

 mellemstore virksomheder såsom fremme af joint ventures, etablering af  

 informationsnet, styrkelse af handelskontorer, overførsel af specialiseret  

 knowhow, underleverancer, anvendt forskning, licenser, franchiser osv.
c) fremme af initiativer til styrkelse af samarbejdet mellem Mercosurs  

 erhvervsdrivende og europæiske sammenslutninger med henblik på at etablere  

 dialoger mellem netværk d) uddannelsesaktioner, fremme af netværk og støtte til undersøgelser.
Artikel 12 Fremme af investeringer 1. Parterne ansporer inden for rammerne af deres beføjelser et attraktivt  

 og stabilt klima for at fremme en forøgelse af gensidigt fordelagtige  

 investeringer.
 2. Samarbejdet skal bl.a. gennemføres ved hjælp af følgende aktioner:
a) iværksættelse af ordninger for systematisk udveksling af oplysninger,  

 identifikation og udbredelse af lovgivninger og investeringsmuligheder b) støtte til udviklingen af juridiske rammer, der kan fremme  

 investeringerne mellem de to parter, navnlig ved, at de af Fællesskabets  

 medlemsstater og Mercosurs deltagerstater, som er interesserede heri,  

 eventuelt indgår bilaterale aftaler om fremme og beskyttelse af investeringer  

 og bilaterale aftaler om undgåelse af dobbeltbeskatning c) tilskyndelse til joint ventures, især mellem små og mellemstore  

 virksomheder.
Artikel 13 Samarbejde på energiområdet 1. Samarbejdet mellem parterne skal koncentreres om at fremme en  

 tilnærmelse af deres økonomier i energisektorerne, idet der tages hensyn til  

 en rationel energiudnyttelse, der tilgodeser miljøet.
 2. Samarbejdet på energiområdet skal primært gennemføres ved hjælp af  

 følgende aktioner:
a) udvekslinger af oplysninger under alle egnede former, især gennem  

 tilrettelæggelse af fælles møder b) teknologioverførsel c) styrkelse af inddragelsen af begge parters erhvervsdrivende i fælles  

 projekter for teknologisk udvikling eller infrastrukturer d) programmer for teknisk uddannelse e) dialog om energipolitikker inden for rammerne af de respektive  

 beføjelser.
 3. Parterne kan eventuelt indgå specifikke aftaler på områder af fælles  

 interesse.
Artikel 14 Samarbejde på transportområdet 1. Samarbejdet på transportområdet mellem parterne skal sigte mod at  

 støtte omstruktureringen og moderniseringen af transportsystemerne og mod at  

 finde gensidigt tilfredsstillende løsninger med hensyn til personers og  

 varers bevægelighed inden for samtlige transportformer.
 2. Samarbejdet skal primært gennemføres ved hjælp af:
a) udvekslinger af oplysninger om de respektive transportpolitikker samt  

 andre emner af gensidig interesse b) uddannelsesprogrammer for de erhvervsdrivende, der arbejder i  

 transportsektoren.
 3. De to parter skal inden for rammerne af den i artikel 5 omhandlede  

 økonomiske og handelsmæssige dialog og med henblik på oprettelsen af den  

 mellemregionale associering være opmærksomme på alle aspekter af  

 internationale transporttjenesteydelser, således at disse ikke skaber  

 hindringer for den gensidige handelsudvidelse.
Artikel 15 Videnskabeligt og teknologisk samarbejde 1. Parterne er enige om at samarbejde på det videnskabelige og  

 teknologiske område for at fremme varige arbejdsforbindelser mellem  

 forskersamfundene hos de to parter og udveksle oplysninger og regionale  

 erfaringer inden for videnskab og teknologi.
 2. Det videnskabelige og teknologiske samarbejde mellem parterne skal  

 primært udvikles ved hjælp af:
a) fælles forskningsprojekter på områder af fælles interesse b) udveksling af videnskabsfolk med henblik på at fremme fælles forskning,  

 udarbejdelse af projekter og uddannelse på højt niveau c) fælles videnskabelige møder til at udveksle oplysninger, fremme  

 samvirke og lette identifikationen af fælles forskningsområder d) udbredelse af resultater og udvikling af forbindelserne mellem den  

 offentlige og private sektor.
 3. I samarbejdet inddrages begge parters højere læreanstalter,  

 forskningscentre og produktionssektorer, særligt de små og mellemstore  

 virksomheder.
 4. Parterne fastlægger efter fælles overenskomst samarbejdets udstrækning,  

 art og prioriteter ved hjælp af et flerårigt program, der skal kunne  

 tilpasses efter omstændighederne.
Artikel 16 Samarbejde om telekommunikation og informationsteknologi 1. Parterne er enige om at etablere et indbyrdes samarbejde inden for  

 telekommunikation og informationsteknologi med henblik på at anspore deres  

 økonomiske og sociale udvikling, fremme informationssamfundet og lette  

 arbejdet med at modernisere samfundet.
 2. Samarbejdsaktionerne på dette område vil især blive rettet mod  

 følgende:
a) fremme af etableringen af en dialog om forskellige aspekter, der  

 kendetegner informationssamfundet, og anspore udvekslinger af oplysninger om  

 standardisering, overensstemmelsesprøvning og -certificering vedrørende  

 informationsteknologi og telekommunikation b) udbredelse af nye informations- og telekommunikationsteknologier,  

 særlig inden for tjenesteintegrerede digitalnet, datatransmission og  

 udvikling af nye kommunikationstjenester og informationsteknologier c) tilskyndelse til iværksættelse af fælles projekter inden for forskning,  

 teknologisk og industriel udvikling, for så vidt angår nye  

 kommunikationsteknologier, telematik og informationssamfundet.
Artikel 17 Samarbejde om miljøbeskyttelse 1. Parterne tilskynder til, at der på de forskellige områder for  

 mellemregionalt samarbejde tages hensyn til miljøbeskyttelse og rationel  

 udnyttelse af naturressourcerne i overensstemmelse med målet om en bæredygtig  

 udvikling.
 2. Parterne er enige om at udvise særlig opmærksomhed om foranstaltninger  

 vedrørende miljøproblemernes verdensomspændende dimension.
 3. Samarbejdet vil navnlig kunne omfatte følgende aktioner:
a) udveksling af oplysninger og erfaringer, bl.a. om forskrifter og  

 standarder b) oplysning og uddannelse vedrørende miljøspørgsmål c) faglig bistand, gennemførelse af fælles forskningsprojekter og, hvis  

 det måtte være hensigtsmæssigt, institutionel bistand.
Afsnit IV Styrkelse af integrationen Artikel 18 Mål og anvendelsesområder 1. Samarbejdet mellem parterne tager sigte på at støtte målene for  

 Mercosurs integrationsproces og omfatter alle områderne i denne aftale.
 2. Med henblik herpå vil samarbejdsaktiviteterne blive overvejet på  

 grundlag af Mercosurs specifikke anmodninger.
 3. Samarbejdet skal antage alle de former, som skønnes hensigtsmæssige, og  

 især omfatte følgende:
a) systemer for udveksling af oplysninger under alle egnede former, også  

 via oprettelse af edb-net b) uddannelse og institutionel støtte c) undersøgelser og gennemførelse af fælles projekter d) faglig bistand.
 4. Parterne samarbejder for at opnå den mest effektive anvendelse af deres  

 ressourcer med hensyn til indsamling, analyse, offentliggørelse og udbredelse  

 af oplysninger, uden at dette berører de bestemmelser, der måtte vise sig  

 nødvendige for at beskytte visse af disse oplysningers fortrolige karakter.  

 De er ligeledes enige om at respektere beskyttelsen af persondata på alle de  

 områder, hvor der er forudset udvekslinger af oplysninger via edb-net.
Afsnit V Samarbejde mellem institutionerne Artikel 19 Mål og anvendelsesområde 1. Parterne tilskynder til tættere samarbejde mellem deres respektive  

 institutioner, navnlig ved at anspore opretholdelsen af regelmæssige  

 kontakter mellem disse.
2. Samarbejdet skal udfolde sig på det bredest mulige grundlag, navnlig  

 gennem a) alle midler, der kan befordre regelmæssige udvekslinger af oplysninger,  

 hvilket også kan ske gennem fælles udvikling af datamatiserede  

 kommunikationsnet b) videregivelse af erfaringer c) rådgivning og information.
Afsnit VI Andre samarbejdsområder Artikel 20 Samarbejde på uddannelsesområdet 1. Parterne tilstræber inden for rammerne af deres respektive beføjelser  

 at definere de midler, der er nødvendige for at forbedre uddannelse og  

 undervisning i spørgsmål om regional integration, både på ungdomsområdet,  

 inden for erhvervsuddannelse og i samarbejdet mellem universiteter og  

 virksomheder.
 2. Parterne skal lægge særlig vægt på aktioner, der kan fremme  

 etableringen af forbindelser mellem deres respektive specialiserede organer  

 og lette anvendelsen af tekniske ressourcer og udvekslingen af erfaringer.
 3. Parterne tilskynder til indgåelse af aftaler mellem uddannelsescentre  

 og afholdelse af møder mellem organer, der er ansvarlige for undervisning og  

 uddannelse i spørgsmål om regional integration.
Artikel 21 Samarbejde vedrørende kommunikation, information og kultur 1. Parterne er enige om inden for rammerne af deres respektive beføjelser  

 og med henblik på at udbygge kendskabet til deres politiske, økonomiske og  

 sociale forhold at styrke de kulturelle bånd og fremme og informere om de  

 respektive integrationsprocessers karakter, mål og rækkevidde, således at  

 borgernes forståelse herfor forbedres.
 Parterne er ligeledes enige om at intensivere deres udvekslinger af  

 oplysninger om spørgsmål af gensidig interesse.
 2. Det skal gennem dette samarbejde tilstræbes at fremme en sammenkobling  

 mellem begge parters kommunikations- og informationsmidler, bl.a. ved hjælp  

 af faglige bistandsaktioner.
 Samarbejdet vil kunne omfatte gennemførelse af kulturelle aktiviteter, når  

 deres regionale karakter berettiger hertil.
Artikel 22 Samarbejde om bekæmpelse af narkotikahandel 1. Parterne fremmer i overensstemmelse med deres respektive beføjelser  

 koordinationen og intensiveringen af deres bestræbelser på at bekæmpe  

 narkotikahandel og de mange forskellige konsekvenser heraf, bl.a. på det  

 finansielle område.
 2. Som led i dette samarbejde skal der tilskyndes til konsultationer og  

 bedre koordination mellem parterne på regionalt plan og eventuelt mellem de  

 kompetente regionale institutioner.
Artikel 23 Fremtidig udvikling 1. Parterne kan efter fælles overenskomst udvide denne aftale med henblik  

 på at styrke samarbejdet og i overensstemmelse med deres respektive  

 lovgivninger ved hjælp af aftaler om særlige sektorer eller aktiviteter  

 udvide samarbejdsområderne.
 2. Hver part kan i forbindelse med anvendelsen af aftalen stille forslag  

 om at udvide samarbejdsområderne under hensyntagen til erfaringerne fra  

 aftalens gennemførelse.
Afsnit VII Samarbejdsmidler Artikel 24 1. For at lette virkeliggørelsen af aftalens mål for samarbejdet  

 forpligter parterne sig til at tilvejebringe passende midler, herunder  

 finansielle midler, til gennemførelsen heraf, i det omfang deres muligheder  

 og mekanismer tillader det.
 2. På baggrund af de opnåede resultater tilskynder parterne Den Europæiske  

 Investeringsbank til i overensstemmelse med sine procedurer og  

 finansieringskriterier at intensivere sin indsats i Mercosur.
 3. Bestemmelserne i denne aftale berører ikke de bilaterale  

 samarbejdsaktioner, der er iværksat som led i bestående samarbejdsaftaler.
Afsnit VIII Institutionelle rammer Artikel 25 1. Der oprettes et Samarbejdsråd, der overvåger iværksættelsen af aftalen.  

 Samarbejdsrådet træder sammen på ministerplan regelmæssigt, og når  

 omstændighederne kræver det.
 2. Samarbejdsrådet undersøger alle større problemer, som opstår inden for  

 rammerne af aftalen, og alle andre bilaterale eller internationale spørgsmål  

 af fælles interesse med henblik på at virkeliggøre aftalens mål.
3. Samarbejdsrådet kan ligeledes fremsætte hensigtsmæssige forslag efter  

 fælles overenskomst mellem de to parter.
Rådet skal under varetagelsen af  

 disse opgaver især fremsætte henstillinger, der kan bidrage til at realisere  

 det senere mål om oprettelse af den mellemregionale associering.
Artikel 26 1. Samarbejdsrådet består af medlemmer af Rådet for Den Europæiske Union  

 og medlemmer af Kommissionen for De Europæiske Fællesskaber på den ene side  

 og medlemmer af Rådet for Mercosur og medlemmer af Mercosur-Gruppen på den  

 anden side.
 2. Samarbejdsrådet fastsætter selv sin forretningsorden.
 3. Formandskabet i Samarbejdsrådet varetages på skift af en repræsentant  

 for Fællesskabet og en repræsentant for Mercosur.
Artikel 27 1. Samarbejdsrådet bistås til varetagelsen af sine opgaver af en blandet  

 samarbejdskommission, der består af repræsentanter for Fællesskabet på den  

 ene side og repræsentanter for Mercosur på den anden side.
2. Den Blandede Kommission træder almindeligvis sammen en gang om året,  

 skiftevis i Bruxelles og i en af Mercosurs deltagerstater, på en dato og med  

 en dagsorden, som fastsættes efter fælles overenskomst.
Der kan indkaldes til  

 ekstraordinære møder, hvis parterne er enige herom.
Parterne varetager på  

 skift formandskabet i Den Blandede Kommission.
 3. Samarbejdsrådet fastsætter i sin forretningsorden de nærmere  

 bestemmelser for Den Blandede Kommissions funktion.
 4. Samarbejdsrådet kan uddelegere alle eller nogle af sine beføjelser til  

 Den Blandede Kommission, som skal sikre kontinuiteten mellem Samarbejdsrådets  

 møder.
5. Den Blandede Kommission bistår Samarbejdsrådet med at varetage sine  

 funktioner.
Under udøvelsen af disse opgaver skal Den Blandede Kommission  

 især a) fremme handelsforbindelserne i overensstemmelse med de i afsnit II  

 fastlagte mål for aftalen, b) udveksle holdninger vedrørende alle spørgsmål af fælles interesse i  

 forbindelse med handelsliberaliseringen og samarbejdet, herunder fremtidige  

 samarbejdsprogrammer og disponible midler til gennemførelsen heraf, c) fremsætte forslag til Samarbejdsrådet med henblik på at fremskynde  

 forberedelsen af handelsliberaliseringen og intensiveringen af samarbejdet,  

 idet der ligeledes skal tages hensyn til den fornødne koordination af de  

 planlagte aktioner, og d) i almindelighed fremsætte forslag til Samarbejdsrådet, som kan bidrage  

 til at virkeliggøre det endelige mål om oprettelse af en mellemregional  

 associering mellem EU og Mercosur.
Artikel 28 Samarbejdsrådet kan beslutte at nedsætte andre organer til at bistå det  

 med at varetage sine opgaver og fastlægge sådanne organers sammensætning, mål  

 og funktion.
Artikel 29 1. Parterne nedsætter i henhold til bestemmelserne i artikel 5 en blandet  

 underkommission for handel, som skal sikre overholdelsen af de i denne aftale  

 fastlagte handelsmæssige mål og udføre det forberedende arbejde for den  

 videre liberalisering af samhandelen.
 2. Den Blandede Underkommission for Handel består af repræsentanter for  

 Fællesskabet på den ene side og repræsentanter for Mercosur på den anden  

 side.
 Den kan anmode om alle de tekniske undersøgelser og analyser, som den  

 finder nødvendige.
 3. Den Blandede Underkommission for Handel fremlægger en gang om året for  

 Den Blandede Samarbejdskommission, der er omhandlet i artikel 27, rapporter  

 om udviklingen i dens arbejde samt forslag til den yderligere liberalisering  

 af samhandelen.
 4. Den Blandede Underkommission for Handel forelægger sin forretningsorden  

 til godkendelse for Den Blandede Kommission.
Artikel 30 Konsultationer Parterne forpligter sig til inden for rammerne af deres beføjelser at  

 afholde konsultationer om ethvert område, der er omfattet af denne aftale.
 Fremgangsmåden for de i stk. 1 omhandlede konsultationer fastlægges i Den  

 Blandede Kommissions forretningsorden.
Afsnit IX Afsluttende bestemmelser Artikel 31 Andre aftaler Med forbehold af de relevante bestemmelser i traktaterne om oprettelse af  

 Det Europæiske Fællesskab og af Mercosur berører denne aftale eller  

 foranstaltninger, der træffes i henhold til aftalen, på ingen måde  

 Fællesskabets medlemsstaters eller Mercosurs deltagerstaters kompetencer til  

 inden for rammerne af deres respektive beføjelser at iværksætte bilaterale  

 aktioner og til eventuelt at indgå nye aftaler.
Artikel 32 Definition af parterne I denne aftale forstås ved »parter« på den ene side Fællesskabet  

 eller dets medlemsstater eller Fællesskabet og dets medlemsstater i  

 overensstemmelse med deres respektive beføjelser som fastlagt i traktaten om  

 oprettelse af Det Europæiske Fællesskab og på den anden side Mercosur eller  

 dets deltagerstater i overensstemmelse med traktaten om oprettelse af  

 Mercosur.
Artikel 33 Territorial anvendelse Denne aftale gælder på den ene side for de områder, hvor traktaten om  

 oprettelse af Det Europæiske Fællesskab finder anvendelse, og på de  

 betingelser, der er fastsat i nævnte traktat, og på den anden side for de  

 områder, hvor traktaten om oprettelse af Mercosur finder anvendelse, og på de  

 betingelser, der er fastsat i nævnte traktat og protokollerne hertil.
Artikel 34 Varighed og ikrafttræden 1. Denne aftale indgås for et ubestemt tidsrum.
 2. Parterne fastlægger i overensstemmelse med deres respektive procedurer  

 og afhængigt af arbejdet og de forslag, der udformes inden for denne aftales  

 institutionelle rammer, det formålstjenlige tidspunkt og betingelserne for at  

 indlede forhandlinger med henblik på oprettelsen af den mellemregionale  

 associering.
 3. Denne aftale træder i kraft på den første dag i måneden efter den dato,  

 på hvilken parterne har givet hinanden notifikation om afslutningen af de  

 procedurer, som er nødvendige i så henseende.
 4. Notifikationerne fremsendes til Rådet for Den Europæiske Union og til  

 Mercosur-Gruppen.
 5. Denne aftale deponeres for så vidt angår Fællesskabet i Rådets  

 Generalsekretariat, og for så vidt angår Mercosur hos regeringen for  

 Republikken Paraguay.
Artikel 35 Opfyldelse af forpligtelser 1. Parterne træffer alle almindelige eller særlige foranstaltninger, som  

 er nødvendige til at sikre opfyldelsen af forpligtelserne i henhold til denne  

 aftale, og drager omsorg for gennemførelsen af aftalens målsætninger.
Hvis en af parterne finder, at den anden part har tilsidesat en  

 forpligtelse i henhold til denne aftale, kan den træffe passende  

 foranstaltninger.
Den meddeler forud herfor, undtagen i særligt hastende  

 tilfælde, Den Blandede Kommission alle de relevante oplysninger, der er  

 nødvendige for en grundig undersøgelse af situationen, med henblik på at nå  

 frem til en for parterne acceptabel løsning.
De foranstaltninger, der medfører færrest forstyrrelser i aftalens  

 funktion, skal foretrækkes.
Disse foranstaltninger meddeles straks til Den  

 Blandede Kommission og vil der på anmodning af den anden part blive gjort til  

 genstand for konsultationer.
2. Parterne er enige om, at der ved de »særligt hastende  

 tilfælde«, som der henvises til i stk. 1, forstås tilfælde med materiel  

 overtrædelse af aftalen af en af de to parter.
En materiel overtrædelse af  

 aftalen består i:
a) en afvisning af aftalen, som ikke tillades i henhold til de almindelige  

 bestemmelser i folkeretten, eller b) en overtrædelse af de i artikel 1 omhandlede væsentlige elementer i  

 aftalen.
3. Parterne er enige om, at der ved de i denne artikel omhandlede  

 »passende foranstaltninger« forstås foranstaltninger, som træffes i  

 overensstemmelse med folkeretten.
Hvis en part træffer en foranstaltning i et  

 særligt hastende tilfælde i henhold til denne artikel, kan den anden part  

 begære omgående indkaldelse til et møde mellem parterne inden for en frist på  

 15 dage.
Artikel 36 Autentiske sprog Denne aftale er udfærdiget i to eksemplarer på dansk, engelsk, finsk,  

 fransk, græsk, italiensk, nederlandsk, portugisisk, spansk, svensk og tysk,  

 idet hver af disse tekster har samme gyldighed.
Artikel 37 Undertegnelse Denne aftale er undertegnet i Madrid den 15. december 1995.
Fælles erklæring ved paraferingen I afventning af afslutningen af de procedurer, der er nødvendige for  

 aftalens ikrafttræden, erklærer parterne sig rede til forud for  

 undertegnelsen af aftalen at aftale de nærmere bestemmelser for at sikre en  

 fremskyndet iværksættelse heraf, navnlig med hensyn til bestemmelserne om  

 Fællesskabets beføjelser vedrørende det handelsmæssige samarbejde, der er  

 omhandlet i aftalens afsnit II, samt de institutionelle rammer for dette  

 samarbejde.
 Parterne understreger, at det er deres agt at opretholde samarbejdet i  

 henhold til den interinstitutionelle samarbejdsaftale af 29. maj 1992 mellem  

 Rådet for Mercosur og Kommissionen for De Europæiske Fællesskaber, indtil de  

 respektive ratifikationsprocedurer er afsluttet.
Erklæring om Mercosurs status som juridisk person fremsat ved  

 paraferingen Denne aftale, som dags dato er paraferet, kan undertegnes ved  

 ikrafttrædelsen af Ouro Preto-protokollen, som giver Mercosur status som  

 international juridisk person.
Erklæring fra Kommissionen Kommissionen påpeger, at hvis det som følge af drøftelserne i de  

 kompetente fællesskabsinstanser konkluderes, at der er tale om en aftale af  

 fællesskabskarakter, skal der foretages en revision af teksten for at  

 tilpasse den i så henseende, især af følgende artikler:
1) Artikel 3: Politisk dialog 2) Artikel 25: Samarbejdsrådet, samt andre strengt nødvendige redaktionelle ændringer.
Erklæring fra Mercosur Mercosur erklærer, at når den juridiske karakter af den mellemregionale  

 rammeaftale, der dags dato paraferes, er fastlagt, fremsætter det om  

 fornødent forslag til den anden part om de behørige juridiske tilpasninger.
Udkast til fælles erklæring vedrørende den politiske dialog mellem Den Europæiske Union og Mercosur Præambel Den Europæiske Union og Mercosurs medlemsstater - som er bevidst om de historiske, politiske og økonomiske bånd, der  

 forener dem, og om den fælles kulturarv og de dybe venskabelige forbindelser  

 mellem deres befolkninger, - som tager i betragtning, at politiske og økonomiske friheder udgør  

 grundlaget for samfundene i de lande, der er medlemmer af Den Europæiske  

 Union og Mercosur, - som, i overensstemmelse med De Forenede Nationers pagt, på ny bekræfter  

 værdien af den menneskelige værdighed og en styrkelse af  

 menneskerettighederne, som udgør grundlaget for demokratiske samfund, - som på ny bekræfter, at principperne og de demokratiske institutioner,  

 der bygger på retsstaten, hvis overholdelse er bestemmende for parternes  

 indenrigs- og udenrigspolitik, spiller en afgørende rolle, - som ønsker at styrke freden og den internationale sikkerhed i henhold  

 til principperne i De Forenede Nationers pagt, - som i fællesskab bekræfter deres interesse i regional integration som et  

 instrument, der kan fremme en varig og harmonisk udvikling af deres  

 befolkninger på grundlag af princippet om sociale fremskridt og solidaritet  

 mellem deres medlemmer, - som bygger på de privilegerede forbindelser, der er oprettet gennem  

 samarbejdsrammeaftaler, der er undertegnet af Det Europæiske Fællesskab og  

 hver af Mercosurs deltagerstater, - som erindrer om de principper, der er opstillet i den højtidelige fælles  

 erklæring, som parterne undertegnede den 22. december 1994, har besluttet at lade deres forbindelser indgå i et langsigtet perspektiv.
Målsætninger - Mercosur og Den Europæiske Union bekræfter højtideligt deres vilje til  

 gradvis at etablere en interregional associering og med henblik herpå at  

 indføre en udbygget politisk dialog.
 - Regional integration er et af midlerne til at nå frem til en varig og  

 samfundsmæssigt harmonisk udvikling og et instrument til deres  

 konkurrencemæssige integrering i verdensøkonomien.
 - Denne dialog vil endvidere have til formål at sikre et mere snævert  

 samråd om spørgsmål, der vedrører begge regioner samt om multilaterale  

 spørgsmål, særlig gennem koordination af parternes respektive holdninger i de  

 kompetente fora.
Dialogens mekanismer - Den politiske dialog mellem parterne finder sted gennem kontakter,  

 udveksling af oplysninger og konsultationer, navnlig i form af møder på  

 passende niveau mellem Mercosurs og Den Europæiske Unions forskellige  

 instanser, samt gennem uindskrænket anvendelse af diplomatiske forbindelser.
 - Med henblik på at indføre og udvikle denne politiske dialog om  

 bilaterale og internationale spørgsmål af gensidig interesse er parterne  

 navnlig enige om:
a) at der regelmæssigt skal afholdes møder mellem statscheferne i landene  

 i Mercosur og de højeste myndigheder i Den Europæiske Union efter nærmere  

 retningslinjer, som parterne fastlægger; b) at der hvert år skal holdes et møde mellem udenrigsministrene i  

 Mercosur og udenrigsministrene i Den Europæiske Unions medlemsstater med  

 deltagelse af Europa-Kommissionen.
Disse møder skal afholdes på et sted, som  

 parterne fastlægger i hvert enkelt tilfælde; c) at der endvidere skal afholdes møder mellem andre kompetente ministre  

 vedrørende spørgsmål af fælles interesse, når disse møder efter parternes  

 opfattelse er nødvendige for at styrke de gensidige forbindelser; d) at der regelmæssigt skal afholdes møder mellem højtstående embedsmænd  

 fra de to parter.
Bemærkninger til forslaget 1. Rådet vedtog i juni 1995 et forhandlingsdirektiv til Kommissionen med  

 henblik på forhandling af en mellemregional rammeaftale om samarbejde mellem  

 De Europæiske Fællesskaber og dets medlemsstater på den ene side og Det  

 Sydamerikanske Fællesmarked (Mercosur), som består af Argentina, Brasilien,  

 Paraguay og Uruguay, på den anden side.
Den 15. december 1995 undertegnedes aftalen i Madrid.
Aftalen omfatter  

 områder med blandet kompetence.
 Aftalen omfatter det økonomiske, politiske og handelsmæssige område og  

 samarbejde om integration samt andre områder af gensidig interesse med det  

 formål at intensivere forbindelserne mellem parterne og deres respektive  

 institutioner.
2. Formålet med aftalen er at skabe et traktatmæssigt grundlag for et  

 gensidigt fordelagtigt samarbejde på det kommercielle, økonomiske, politiske,  

 finansielle, kulturelle og videnskabelige/teknologiske område.
Specielt skal  

 aftalen fremme handel og investeringer og derigennem befordre økonomisk  

 udvikling hos aftaleparterne.
 3. Rammeaftalen med Mercosur er ikke underkastet en tidsmæssig  

 begrænsning.
4. Aftalen fastlægger en formel forhandlingsramme, inden for hvilken  

 samarbejdet skal finde sted.
Der vil blive oprettet et samarbejdsråd på  

 ministerniveau bestående af medlemmer af Rådet og Kommissionen og af  

 medlemmer af Mercosurrådet og medlemmerne af Mercosur.
Dette råd vil blive  

 bistået af en blandet kommission med forskellige ad hoc underkommissioner,  

 som skal sikre overholdelsen af de i denne aftale fastlagte handelsmæssige  

 mål og udføre det forberedende arbejde for den videre liberalisering af  

 samhandelen.
På det politiske niveau vil der blive institutionaliseret en dialog, som  

 bl.a. har til formål at sikre et mere snævert samråd end hidtil om spørgsmål,  

 der vedrører begge regioner samt om multilaterale spørgsmål, særlig gennem  

 koordination af parternes respektive holdninger i de kompetente fora.  

 Dialogen mellem parterne skal finde sted gennem kontakter, udveksling af  

 oplysninger og konsultationer, navnlig i form af møder på passende niveau  

 mellem Mercosurs og Den Europæiske Unions forskellige instanser, samt  

 anvendelse af diplomatiske forbindelser.
Endelig er det aftalt, at der skal  

 træffes beslutning om regelmæssige møder på stats- og regeringschefsniveau.
 Parterne forpligter sig til at styrke relationerne mellem de to regioner  

 med henblik på at øge samhandelen og at iværksætte en proces, der sigter imod  

 en gradvis gensidig liberalisering af handelen under hensyntagen til visse  

 produkters følsomhed og i overensstemmelse med de relevante WTO-regler med  

 sigte på at fremme betingelserne for etablering af en interregional  

 associering i en senere fase.
På investeringsområdet indeholder aftalen bestemmelser, der vil forbedre  

 betingelserne for direkte investeringer.
Dette samarbejde skal gennemføres  

 ved iværksættelse af ordninger for systematisk udveksling af oplysninger,  

 identifikation og udbredelse af lovgivninger og investeringsmuligheder,  

 støtte til udviklingen af juridiske rammer, der kan fremme investeringerne  

 mellem parterne, og indgåelse af aftaler om fremme og beskyttelse af  

 investeringer.
Aftalens kapitel om økonomisk samarbejde mellem parterne dækker en lang  

 række sektorer, hvor parterne har fælles interesser.
Det gælder områder som  

 investeringsfremme, energi, transport, videnskab og teknologi,  

 telekommunikation og informationsteknologi, og miljøbeskyttelse.
 Endelig indeholder aftalen bestemmelser om samarbejde på områderne told,  

 statistik, intellektuel ejendomsret, uddannelse, kultur, regionaludvikling og  

 bekæmpelse af narkotikahandel.
 5. Tilsidesættelse af de demokratiske principper og fundamentale  

 menneskerettigheder vil kunne bringe aftalen til ophør.
 6. De tekster, som Danmark skal tiltræde, og hvortil Folketingets samtykke  

 med dette forslag til Folketingsbeslutning søges indhentet, er aftalen med  

 bilag.
Skriftlig fremsættelse Udenrigsministeren (Niels Helveg Petersen):
 Hermed tillader jeg mig for det Høje Ting at fremsætte:
 Forslag til folketingsbeslutning om tiltrædelse af mellemregional  

 rammeaftale om samarbejde mellem Det Europæiske Fællesskab og dets  

 medlemsstater på den ene side og Det Sydamerikanske Fællesmarked (Mercosur)  

 og dets deltagerstater på den anden side.
(Beslutningsforslag nr.
B 6).
 Med vedtagelsen af det fremsatte forslag til folketingsbeslutning vil  

 Danmarks være blandt de første EU-lande, der tiltræder rammesamarbejdsaftalen  

 med Det Sydamerikanske Fællesmarked og dets deltagerstater Argentina,  

 Brasilien, Uruguay og Paraguay.
Rammesamarbejdsaftalen med Mercosur udgør et vigtigt skridt i retning af  

 øget samarbejde med en region, hvis lande er på vej til at konsolidere en  

 demokratisk proces, der er påbegyndt for ganske få år siden, og som sine  

 steder fortsat har behov for omverdenens støtte.
Paraguays regering har  

 således understreget betydningen af EU's og Mercosurs støtte i forbindelse  

 med kupforsøget i april 1996. Politisk får Mercosur større og større  

 betydning på det sydamerikanske kontinent.
Således har Bolivia i juni i år  

 indgået en aftale med Mercosur, der med tiden skal føre til oprettelsen af et  

 frihandelsområde mellem Mercosur og Bolivia.
Bolivia er et af de fem  

 medlemmer af toldunionen ANDIN-pagten, den anden betydelige gruppering af  

 lande på det sydamerikanske kontinent, og aftalen mellem Bolivia og Mercosur  

 giver gode forhåbninger om en tilnærmelse mellem Mercosur og ANDIN-pagten,  

 der ud over Bolivia tæller Colombia, Ecuador, Peru og Venezuela.
Chile har i  

 lighed med Bolivia indgået en frihandelsaftale med Mercosur.
Dermed tegner  

 der sig et billede af en - omend forsigtig - så dog tiltagende  

 integrationsproces på det sydamerikanske kontinent.
Denne proces er et  

 vigtigt led i at øge stabiliteten og sikkerheden i Sydamerika.
Rammesamarbejdsaftalen mellem EU og Mercosur blev undertegnet af  

 udenrigsministrene under Det Europæiske Råds møde d. 15. december 1995. Ved  

 en brevveksling mellem parterne blev der samtidig indgået aftale om  

 midlertidig anvendelse af aftalens bestemmelser om det handelsmæssige  

 samarbejde samt om oprettelsen af de institutioner, der skal varetage  

 aftalens iværksættelse.
Endvidere blev parterne enige om at iværksætte  

 mekanismen for den politiske dialog.
Det første møde i den politiske dialog på ministerplan mellem EU og  

 Mercosur blev afholdt d. 10. juni 1996. Mødet blev vurderet som et vigtigt  

 led i udviklingen af tættere relationer og øgede handelsstrømme mellem  

 regionerne.
Der var endvidere enighed om, at blandt de vigtigste  

 samarbejdsområder er bekæmpelsen af narkokriminalitet, hvidvaskning af penge  

 og terrorisme.
Samarbejde om bæredygtig udvikling og miljø samt multilaterale  

 spørgsmål af fælles interesse, bl.a.
FN's økonomiske krise, blev ligeledes  

 fremhævet.
 Idet jeg i øvrigt henviser til bemærkningerne til forslaget, og idet jeg  

 kan tilføje, at tiltrædelsen ikke vil medføre statsfinansielle udgifter, skal  

 jeg tillade mig at anbefale dem til det Høje Tings velvillige behandling.
