 Der kunne ikke ydes hjælp til dækning af udgifter til opmagasinering  

 af bohave til en frasepareret kontanthjælpsmodtager M.
 Ankestyrelsen lagde vægt på, at løbende udgifter til opmagasinering af  

 indbo ikke kunne betragtes som en udgift, der havde tilknytning til boligen,  

 jf. bistandslovens § 37, stk. 3, 2. pkt.
 Ankestyrelsen fandt heller ikke, at der i bistandslovens § 46 om hjælp  

 til enkeltudgifter var hjemmel til at yde hjælp til løbende udgifter til  

 opmagasinering af bohave.
 REDEGØRELSE FOR SAGEN:
 En kontanthjælpsmodtager M ansøgte det sociale udvalg om hjælp til  

 betaling af udgiften til opmagasinering af hans og hans fraseparerede hustru  

 H's bohave.
 M og H havde sammen beboet et lejet hus i A kommune indtil februar 1987,  

 hvor H forlod hjemmet sammen med ægteparrets to fællesbørn.
 I begyndelsen af juni 1987 blev huset, som M boede i, solgt, og M måtte  

 flytte til en midlertidig adresse.
Det sociale udvalg i A kommune bevilgede M hjælp i henhold til  

 bistandslovens § 47, stk. 1, til flytning samt hjælp til opmagasinering af  

 bohave, indtil bodeling mellem M og H kunne finde sted.
Hjælpen blev ydet på  

 betingelse af, at M blev boende i kommunen.
Hjælp til opmagasinering blev  

 ydet for en periode af 3 måneder.
 Efter ca 1 måneds forløb flyttede M til to lejede værelser i B kommune,  

 hvor han ikke havde plads til indboet.
 Det sociale udvalg i B kommune gav M afslag på hjælp til betaling af  

 opmagasinering.
 Socialudvalget begrundede afslaget med, at hjælp til en løbende  

 opmagasinering ikke kunne ydes efter reglerne i bistandslovens § 37 (hvor  

 ydelserne er grundydelse, boligtillæg og børnetillæg).
 Socialudvalget fandt heller ikke hjemmel i bistandslovens § 46, idet der  

 ikke var tale om en enkeltudgift.
 M indankede det sociale udvalgs afgørelse for amtsankenævnet.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afslag på hjælp til betaling  

 af udgiften til opmagasinering.
 Amtsankenævnet anførte som begrundelse, at kontanthjælp i henhold til  

 bistandslovens § 37 - efter reglerne fra den 1. juli 1987 - alene bestod af  

 tre bestanddele: Grundydelse, boligtillæg samt børnetillæg.
 Amtsankenævnet fandt herefter ikke hjemmel i bistandslovens § 37 til at  

 yde særskilt hjælp til andre udgifter.
 Efter amtsankenævnets opfattelse kunne opmagasineringsudgiften ikke  

 vurderes som en boligudgift og dermed indgå i boligtillægget.
 Amtsankenævnet fandt heller ikke grundlag for at yde M hjælp til  

 opmagasineringsudgiften efter bistandslovens § 46, idet der ikke var tale om  

 en rimeligt begrundet enkeltudgift.
 KLAGEN TIL ANKESTYRELSEN:
Afgørelsen var indanket af M, som anførte, at uoverensstemmelser  

 vedrørende bodelingen havde ført til, at udgiften til opmagasinering indtil  

 den 1. juli 1987 var blevet dækket efter bistandsloven.
M fandt derfor, at  

 hans og H's retsstilling var blevet forringet ved de ny regler i  

 bistandsloven pr. 1. juli 1987.
 LOVGRUNDLAG:
 Bistandslovens §§ 37 og 46.
 Socialministeriets vejledning af 5. marts 1987 om kontanthjælp efter  

 bistandsloven.
 ANKESTYRELSENS AFGØRELSE:
 Ankestyrelsen tiltræder ankenævnets afgørelse.
 Ankestyrelsen har lagt vægt på, at løbende udgifter til opmagasinering af  

 indbo ikke kan betragtes som en udgift, der har tilknytning til boligen, jf.  

 bistandslovens § 37, stk. 3, 2. pkt.
 Ankestyrelsen finder heller ikke, at der i bistandslovens § 46 om hjælp  

 til enkeltudgifter er hjemmel til at yde hjælp til løbende udgifter til  

 opmagasinering af bohave.
