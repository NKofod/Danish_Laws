Nr BTL 47 Betænkning over Forslag til lov om ændring af lov om afgift af renter af  

 forbrugslån og af skattekontrolloven (Lempelse af forbrugsrenteafgiften og  

 udvidelse af rentekontrolloven)   

 Nr L 47 1988-89, 1. samling Afgivet af Skatte- og Afgiftsudvalget Afgivet: 19881028 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Nogle af disse spørgsmål er tillige med skatteministerens svar herpå  

 optrykt som bilag til betænkningen.
 Udvalget har endvidere modtaget mundtlige og/eller skriftlige henvendelser  

 fra:
Assurandør-Societetet, Butikshandelens Fællesråd, Den Danske Bankforening, Ejendomsbranchens Fællesråd, Stig Jagd, statsaut. revisor, og Jyske Bank.
 To af disse henvendelser samt skatteministerens kommentarer hertil er  

 optrykt som bilag til denne betænkning.
 Der er af skatteministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets og Socialistisk Folkepartis medlemmer) lovforslaget til  

vedtagelse med de af skatteministeren stillede ændringsforslag.
 Et mindretal inden for flertallet (Socialdemokratiets medlemmer af  

 udvalget) ønsker at udtale følgende:
 Med vedtagelse af nærværende lovforslag findes den bedst mulige løsning på  

 renteafgiftens problemer med den sammensætning, Folketinget har.
Muligheden for, at alle lån optaget før 11. oktober 1988 kan opnå  

 afgiftsfritagelse for 1988 og fremefter, betyder, at dispositioner, der er  

 foretaget af borgerne i tillid til gældende regler, ikke efterfølgende ændres  

 drastisk.
Selv om ikke alle skævheder i renteafgiftsloven afhjælpes ved  

 lovændringen, betyder det, at borgerne kender de økonomiske konsekvenser, når  

 dispositionen foretages.
 Det er på denne baggrund, at Socialdemokratiet har indgået aftalen om  

 ændring af renteafgiften, selv om vi stemte imod loven i oktober 1986.
Desværre lykkedes det kun at få halvdelen af dem, der skulle betale afgift  

 for 1987, helt fritaget.
En logisk konsekvens af den langsigtede løsning  

 ville være helt at opgive 1987-afgiften.
Det var dog ikke muligt med  

 Folketingets sammensætning at opnå en bedre løsning for 1987-afgiften,  

 såfremt der også skulle findes en holdbar løsning for 1988 og fremefter.
Socialistisk Folkeparti har taget afstand fra helt at fritage gamle lån  

 for afgiften og har i stedet foreslået en skematisk aftrapningsordning for  

 gamle lån.
En sådan løsning ville videreføre hovedparten af de eksisterende  

 tilfældigheder og urimeligheder og gøre det umuligt at løse lovens utallige  

 administrative problemer.
Alene den langsigtede løsning, der er indeholdt i  

 lovforslaget med fritagelse af lån optaget før den 11. oktober 1988, muliggør  

 at pålægge pengeinstitutter m.fl. at indberette afgiftspligtige lån til  

 skattemyndighederne.
Denne indberetning er helt afgørende for at forhindre en  

 gentagelse af det administrative kaos, som vi oplevede i sommeren 1988.
Mindretallet er betænkelig ved skatteministerens oplysninger om op imod  

 100.000 fejlbehæftede opkrævninger for 1987-afgiften.
Derfor lægger  

 mindretallet vægt på ministerens udsagn til Skatte- og Afgiftsudvalget om, at  

 han har fundet en »smidig måde at klare problemet på«, og at han  

 påtager sig det fulde administrative ansvar for problemets løsning.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.  

 Mindretallet vil endvidere stemme imod de af skatteministeren stillede  

 ændringsforslag samt redegøre for sin stilling til de af Fremskridtspartiet  

 stillede ændringsforslag.
 Mindretallet ønsker i øvrigt at udtale følgende:
Med denne ændring af renteafgiften sættes loven, som nu har haft virkning  

 i to år, i realiteten næsten ud af kraft.
Den får stort set kun virkning  

 fremover, fordi alle lån optaget indtil 11. oktober 1988 i realiteten vil  

 blive fritaget, såfremt skatteyderen i øvrigt har behov herfor.
Mindretallet er modstander af denne dramatiske lempelse og mener, at der  

 var behov for en betydelig lempelse for 1987-afgiften gennem et højt  

 bundfradrag, som aftrappes over 5 år.
Mindretallet mener, at renteafgiften  

 burde opkræves sammen med kildeskatten og indregnes i skattekortet, så man  

 undgår efterbetalingerne, og at rentefradragsretten i øvrigt skal aftrappes i  

 første omgang for så vidt angår forbrugslån.
Men mindretallet understreger,  

 at det må ske over en årrække.
 I den forbindelse vil mindretallet citere Venstres formand, nuværende  

 udenrigsminister Uffe Ellemann-Jensen, der i en artikel i Jyllands-Posten den  

 3. januar 1979 skrev:
»En af de virkelig hellige køer i vort skattesystem er retten til at  

 fratrække renter på selvangivelsen.
Den danner grundlag for mange menneskers  

 privatøkonomi, hvor man indretter sit forbrug i dag efter sine forventede  

 indtægter i morgen.
Mange føler derfor grunden skride under sig, når der  

 tales om at gribe ind over for rentefradragsretten.
Det er imidlertid bydende  

 nødvendigt, at der gøres noget.« Med denne lovændring tror forligspartierne formentlig, at der nu er skabt  

 ro om renteafgiften.
Virkeligheden vil vise noget andet.
Befolkningen kan  

 naturligvis ikke forstå, at forligspartierne på een gang eftergiver  

 »fortidens synder«, forstået som forbrugslån optaget helt frem til  

 10. oktober 1988, men samtidig opkræver afgiften for 1987 på det foreliggende  

 grundlag og med kun en ubetydelig lempelse.
Af svarene på spørgsmål 18 og 19  

 fremgår det desuden, at der på grund af fejl m.v. er ca. 115.000 skatteydere,  

 der endnu ikke har modtaget opkrævning for renteafgiften.
I alt forventes  

 365.000 opgørelser udsendt.
Heraf skønner ministeriet, at 100.000 forventes  

 fejlbehæftede.
Af de 365.000 husstande, der i december 1988 modtager  

 renteafgiftsopkrævninger, vil altså mindst 215.000 have god grund til at være  

 utilfredse.
Så alene af den grund vil debatten om renteafgiften ikke  

 forstumme.
For 1988 vil de nye ændringer vanskeligt kunne nås inden årets udløb, og  

 det er mindretallets vurdering, at pengeinstitutterne vil få særdeles svært  

 ved at opfylde oplysningspligten uden mange fejl.
Alt tyder således på en  

 tilsvarende debat om renteafgiften, når næste opkrævning udsendes i efteråret  

 1989, også selv om ministeren har sikret sig imod en udsendelse midt i  

 dagspressens agurketid.
Med de ændringer, der nu bliver vedtaget, vil en meget, meget stor gruppe  

 af skatteydere få mulighed for at optage nye forbrugslån.
Det gælder typisk  

 skatteydere med kassekreditter, der helt eller delvis er afdækket af en  

 værdipapirbeholdning.
 Set over hele det hidtidige forløb har renteafgiftsloven været et udpræget  

 eksempel på hele to regeringers og deres støtepartiers ufuldkommenhed.
 Selv om Socialistisk Folkeparti har sympati for nogle af de lempelser, der  

 er gennemført for 1988 og fremover, og som fjerner nogle af de  

 uretfærdigheder, den oprindelige lovgivning indførte, så vil vi ikke tage  

 noget medansvar for dette roderi.
Og det skulle ikke undre os, hvis virkeligheden viser, at den endegyldige  

 dato for lån, der omfattes af renteafgift, ikke er nået endnu.
Først  

 fastsattes 6. oktober 1986 som dato.
Senere blev datoen fremrykket til 31.  

 december 1986. Så flyttedes datoen frem til 30. juni 1988 for nu atter at  

 blive flyttet til 10. oktober 1988. Men mon dette er sidste ændring af  

 datoen? Denne lovgivning er og bliver noget makværk.
Det beklager Socialistisk  

 Folkeparti dybt.
Efter Socialistisk Folkepartis opfattelse er det fornuftigt  

 nok at tilstræbe det lånefinansierede forbrug formindsket, ligesom det er  

 fornuftigt at formindske skatteværdien af rentefradragsretten for  

 forbrugslån.
Et mindretal (Fremskridtspartiets medlem af udvalget) har igennem  

 de sidste år gentagne gange dokumenteret, at kartoffelskatten er en i alle  

 måder dum foranstaltning.
Se f.eks. lovforslag nr.
L 69 om afskaffelse af  

 kartoffelskatten for 1987, fremsat den 25. oktober 1988.
 1988-ændringerne i loven har givet Fremskridtspartiet ret (uden at nogen  

 af kartoffelpartierne på mindste måde har takket og/eller rost Z'erne for i  

 tide at have påvist, at kartoffelafgiften til 100 pct. var en tåbelighed).  

 Det foreliggende lovforslag viser, at flertalspartierne nu har fået øje på,  

 at endnu flere af Fremskridtspartiets kritikpunkter simpelt hen ikke længere  

 kan siddes overhørige.
Og det er selvfølgelig godt.
Derfor indstiller mindretallet lovforslaget  

 til vedtagelse.
Da flere af ministerens ændringsforslag er fremskridt  

 i forhold til lovforslaget, indstilles også disse ændringsforslag til  

 vedtagelse (ændringsforslag nr. 3, 5, 11, 13 og 14).
Men det er dumsmart, når flertallet vil bevare nogle af uretfærdighederne  

 alene i forsøg på at redde eget ansigt og sådan, at der ikke er nogen som  

 helst grund til at være særlig skrap over for dem, der stadig skal betale  

 skatten, sammenlignet med dem, der går fri.
Tværtimod er det de svagest  

 stillede, som bliver gidslerne for flertalspartiernes egoforfængelighed.
 Fremskridtspartiet fortsætter kampen herimod, indtil også de resterende  

 afsindigheder er udraderede: I denne omgang søger vi at få et par af  

 ukrudtstidslerne rykket op med rode gennem ændringsforslag nr. 2, 6, 7, 9,  

 10, 12 og 15.
Et af de emner, der herefter skal tages fat på, er den embedsmandsudtænkte  

 låneomlægningsordning, som er livsbesværliggørende.
Over otte år vil der  

 opstå et væld af situationer, hvor der i de forventede ca. 300.000  

 låneforhold bliver behov for midlertidigt eller mere varigt at ændre  

 vilkårene.
Måske for at gå fra det oprindelige pengeinstitut til et, der  

 byder mere attraktive vilkår for kunden, måske i forbindelse med flytning,  

 skilsmisse, dødsfald, firmaomdannelse, sygdom, debitortab, anden ulykke,  

 bortrejse eller hundredvis af andre udefra kommende omstændigheder af  

 forbigående eller permanent karakter.
Ændringsforslag Til § 1 Af skatteministeren, tiltrådt af et flertal (udvalget med  

 undtagelse af SF og FP):
 1) I den under nr. 1 foreslåede affattelse af § 3 ændres i  

stk. 2, nr. 1 og 3, og stk. 3, nr. 4, 1. og 2.  

 pkt., »1. juli 1988« til: »11. oktober 1988«.
 Af et mindretal (FP):
Underændringsforslag til ændringsforslag nr. 1 2) Den i ændringsforslag nr. 1 foreslåede nye dato »11. oktober  

 1988« ændres til: »1. december 1988«.
 Af skatteministeren, tiltrådt af et flertal (udvalget med  

 undtagelse af SF):
 3) I den under nr. 1 foreslåede affattelse af § 3 affattes  

stk. 3, nr. 5, således:
»5) Lån med adgang til variabel udnyttelse, hvis lånet ved udgangen  

 af 1988 ikke overstiger nettorenteudgifterne i 1987 ganget med 8 eller  

 nettorenteudgifterne i perioden 1. januar 1988-30. september 1988 ganget med  

 11. Afgiftsfrihed på lån med adgang til variabel udnyttelse forudsætter, at  

 den afgiftspligtige inden udgangen af 1988 har forpligtet sig til, at  

 restgælden på lånet til enhver tid ikke overstiger, hvad restgælden ville  

 være på et serielån, hvis hovedstol opgøres efter 1. pkt., og som ydes den 1.  

 januar 1989 med helårlig termin og 8 års løbetid.
Afvikles lånet ikke i  

 overensstemmelse med 2. pkt., bortfalder afgiftsfriheden for hele lånet fra  

 og med det afgiftsår, hvor overskridelse finder sted.
Skatteministeren kan  

 fastsætte nærmere regler om kontrollen med afviklingen af de her omhandlede  

 lån.« Af skatteministeren, tiltrådt af et flertal (udvalget med  

 undtagelse af SF og FP):
 4) I den under nr. 1 foreslåede affattelse af § 3, stk. 3,  

 indsættes efter nr. 5 som nyt nummer:
»6) I stedet for den under nr. 5 omtalte adgang til afgiftsfrihed for  

 renter af et lån med adgang til variabel udnyttelse kan den afgiftspligtige  

 etablere et omlægningslån.
Omlægningslån skal være optaget inden udgangen af  

 1988 og kan højst udgøre et beløb, der svarer til den afgiftspligtiges  

 nettorenteudgifter på det eller de pågældende lån med adgang til variabel  

 udnyttelse i kalenderåret 1987 ganget med 8 eller i perioden 1. januar  

 1988-30. september 1988 ganget med 11. Omlægningslån skal afvikles over højst  

 8 år som annuitetslån.« Af skatteministeren, tiltrådt af et flertal (udvalget med  

 undtagelse af SF):
 5) I den under nr. 6 foreslåede § 6 a ændres i stk. 1, 1.  

 pkt. og 2. pkt., »30. juni 1988« til: »10. oktober  

 1988«.
 Af et mindretal (FP):
 6) I den under nr. 10 foreslåede affattelse af § 13, stk. 3, 1.  

 pkt., indsættes efter »750 kr.« ordene: », jf. dog stk.  

 4«.
 7) Efter nr. 10 indsættes som nyt nummer:
 » 01. I § 13 indsættes som nyt stk. 4:
»Stk. 4. Personer, der er født før 1. januar 1920, betaler ingen  

 renteafgift for afgiftsåret 1987.«» Til § 2 Af skatteministeren, tiltrådt af et flertal (udvalget med  

 undtagelse af SF og FP):
 8) Før nr. 1 indsættes som nye numre:
 » 01. I § 3, stk. 1, 1. pkt., udgår », samt til  

 inden udløbet af fristen for indgivelse af selvangivelse til  

 ligningsmyndighederne at indsende et på grundlag af dette regnskabsmateriale  

 udarbejdet årsregnskab«.
 02. § 3, stk. 2 og 3, affattes således:
» Stk. 2. Personer, der er bogføringspligtige eller pålagt  

 regnskabspligt efter stk. 1, skattepligtige dødsboer og selskaber og  

 skattepligtige erhvervsdrivende fonde, foreninger, institutioner og lignende  

 skal udarbejde og inden udløbet af fristen for indgivelse af selvangivelse  

 indsende årsregnskab til ligningsmyndigheden.
Samme pligt påhviler  

 skattepligtige ikke-erhvervsdrivende fonde, foreninger m.v., der efter den  

 øvrige lovgivning eller efter stk. 1 skal føre regnskab. 1. pkt. finder dog  

 ikke anvendelse for de almennyttige foreninger, der er omfattet af § 27, stk.  

 2, i selskabsskatteloven.
Stk. 3. Efter indstilling fra Ligningsrådet kan skatteministeren fastsætte  

 regler om det regnskabsmæssige grundlag for og udarbejdelsen af det  

 årsregnskab, der efter stk. 2 skal indsendes til ligningsmyndigheden.  

 Skatteministeren kan på samme måde fastsætte regler om den form, hvori  

 skattepligtige som nævnt i stk. 2 skal meddele regnskabsoplysninger efter  

 stk. 2 og 1. pkt., samt afgive oplysninger efter § 1, stk. 1, og § 2, stk.  

 1.« 03. I § 3, stk. 4, indsættes efter »årsregnskab«:  

 »eller regnskabsoplysninger m.v.« 04. I § 3, stk. 6, 3. pkt., ændres »der er regnskabspligtige  

 efter stk. 1 eller efter statsskattelovens § 22, stk. 4,» til: »der  

 er regnskabspligtige efter stk. 1 eller stk. 2,».
05. § 3 A ophæves.« Af et mindretal (FP):
 9) Nr. 2 udgår.
 10) Nr. 3 udgår.
 Af skatteministeren, tiltrådt af et flertal (udvalget med  

 undtagelse af SF):
 11) I den under nr. 3 foreslåede affattelse af § 8 P, stk. 3, 1.  

 pkt., ændres »hvis lånet er aftalt skriftligt den 1. juli 1988 eller  

 senere« til: »hvis lånet ikke er aftalt skriftligt inden den 11.  

 oktober 1988«, og i den foreslåede affattelse af § 8 P, stk. 4,  

 ændres to steder »1. juli 1988« til: »11. oktober 1988«.
 Af et mindretal (FP):
 12) Nr. 4 udgår.
 Af skatteministeren, tiltrådt af et flertal (udvalget med  

 undtagelse af SF):
 13) I den under nr. 4 foreslåede affattelse af § 8 Q, stk. 2,  

 nr. 1, ændres »1. juli 1988« til: »11. oktober 1988«.
Til § 3 Af skatteministeren, tiltrådt af et flertal (udvalget med  

 undtagelse af SF):
 14) I stk. 4 og i stk. 8 ændres »nr. 5« til:  

 »nr. 6«.
 Af et mindretal (FP):
 15) Stk. 6 affattes således:
» Stk. 6. Oplysningspligten for Postgirokontoret efter § 2,  

 nr. 1, har dog først virkning for oplysninger vedrørende kalenderåret 1989 og  

 senere år.« Af skatteministeren, tiltrådt af et flertal (udvalget med  

 undtagelse af SF og FP):
 16) Efter stk. 8 indsættes som nyt stykke:
» Stk. 9. § 2, nr. 01-05, har virkning fra og med indkomståret  

 1988.« Bemærkninger Til nr. 1 og 5 I lovforslaget er skæringsdatoen mellem gamle afgiftsfri og nye  

 afgiftspligtige lån fastsat til 1. juli 1988. Denne dato foreslås ændret til  

 11. oktober 1988, hvor forslaget om ændring af renteafgiftsloven blev  

 fremsat.
Herved opnås, at afgiftspligtige, der har forhøjet deres lån eller  

 har forlænget lånenes løbetid i perioden 1. juli 1988-10. oktober 1988 undgår  

 afgiftspligt på lånene.
Dette forekommer rimeligt, da man ikke har kendt  

 lovforslagets skæringsdato på det tidspunkt, hvor man foretog dispositionen.  

 Den afgiftspligtige har derfor ikke kunnet forudse, at ændringer ville  

 medføre afgiftspligt på hele lånet.
Desuden afgiftsfritages lån, der er  

 optaget i denne periode.
 Ændringen medfører endvidere en administrativ lettelse for  

 pengeinstitutterne, som undgår at foretage en manuel gennemgang af de lån,  

 der er ydet i nævnte periode, med henblik på indberetning af de  

 afgiftspligtige renteudgifter.
 Om de provenumæssige virkninger henvises til bemærkningerne til  

 ændringsforslag nr. 3 og 4.
Til nr. 2 Ministerens begrundelse for at foreslå den 11. oktober 1988 som  

 skæringsdag er, at såvel skattepligtige som pengeinstitutter på forhånd kan  

 være bekendt med, hvornår skæringsdagen bliver.
Dette er imidlertid ikke  

 opfyldt ved, at Folketinget en gang i november måned vedtager 11. oktober som  

 skæringsdag.
Det er nødvendigt af hensyn til de af ministeren anførte  

 begrundelser for hans ændringsforslag, at skæringsdagen kommer til at ligge  

 en passende tid efter, at lovændringen er behandlet i Folketinget.
Såfremt underændringsforslaget vedtages, vil det være nødvendigt med nogle  

 ændringer i andre bestemmelser.
Disse ændringsforslag vil i givet fald blive  

 stillet til lovforslagets 3. behandling.
Til nr. 3 og 4 Efter lovforslaget afgiftsfritages kassekreditter m.v. ved, at  

 afgiftspligtige med kassekreditter får adgang til inden udgangen af 1988 at  

 optage et afgiftsfrit lån kaldet et omlægningslån.
Provenuet kan benyttes til  

 at nedbringe saldoen på kassekreditten.
En eventuel resterende saldo på  

 kassekreditten er afgiftspligtig.
Omlægningslån skal afvikles over højst 8 år som annuitetslån, dvs. at de  

 ikke må afvikles langsommere end et 8-årigt annuitetslån optaget 1. januar  

 1989 med helårlig termin.
Ved variabelt forrentede lån lægges forrentningen  

 på omlægningstidspunktet til grund for beregningen af annuitetslånets forløb.
Ændringsforslagene går ud på, at der indtil udgangen af 1988 gives den  

 afgiftspligtige, der har et lån med adgang til variabel udnyttelse,  

 valgfrihed mellem at optage et omlægningslån som nævnt eller at aftale en  

 afvikling af kassekreditten.
Dette betyder, at kassekreditterne bliver  

 afgiftsfri, og at adgangen til variabel udnyttelse bevares, hvis  

 kassekreditterne afvikles over højst 8 år efter et serielånsprincip.
Afgiftsfritagelsen forudsætter, at saldoen på kassekreditten ved udgangen  

 af 1988 ikke overstiger et mål for det gennemsnitlige træk på kassekreditten,  

 som beregnes ud fra rentetilskrivningen i 1987 eller i perioden 1. januar  

 1988-30. september 1988. Endvidere må restgælden til enhver tid ikke  

 overstige, hvad restgælden ville være på et 8-årigt serielån med helårig  

 termin.
Overskrider gælden det således fastlagte beløb for maksimum,  

 bortfalder lånets afgiftsfrihed fra og med det afgiftsår, hvor overskridelsen  

 finder sted.
Som følge af, at skæringsdatoen mellem gamle afgiftsfri og nye  

 afgiftspligtige lån foreslås ændret fra 1. juli 1988 til 11. oktober 1988,  

 foreslås det, at den periode, der skal anvendes ved opgørelsen af den  

 afgiftspligtiges renteudgifter i 1988 i forbindelse med beregning af maksimum  

 for afgiftsfritagelse, ændres.
I stedet for perioden 1. januar 1988 til 30.  

 juni 1988 er det således perioden 1. januar 1988 til 30. september 1988, der  

 skal anvendes.
Som konsekvens af periodeforskydningen skal den faktor, som  

 rentetilskrivningen ganges med, ændres fra 16 til 11.
Provenumæssige virkninger af ændringsforslag nr. 1, 3, 4 og 5 Ifølge ændringsforslag nr. 1 afgiftsfritages lån aftalt inden 11. oktober  

 1988, mens skæringsdagen ifølge lovforslaget skulle være 1. juli 1988.  

 Ændringen af skæringsdatoen medfører en beskeden forøgelse af den lånemasse,  

 som afgiftsfritages i 1988 og følgende afgiftsår.
Der foreligger ikke  

 oplysninger om optagelsen af hidtil afgiftspligtige lån i perioden 1.  

 juli-10. oktober 1988, og der er følgelig ikke holdepunkter for skøn over, i  

 hvilket omfang provenutabet ved at fritage gamle lån for renteafgift bliver  

 forøget.
Hvis mængden af afgiftsfritagne lån forøges i forhold til det fremsatte  

 lovforslag som følge af ændringsforslag nr. 3 og 4 om kassekreditter m.v.,  

 bliver provenuet af forbrugsrenteafgiften reduceret.
Der foreligger ikke  

 holdepunkter for at skønne over omfanget heraf.
For så vidt kassekreditter  

 afvikles hurtigere som følge af kravet om serielånsvilkår, kan der blive tale  

 om en forøgelse af opsparingen.
Til nr. 6 og 7 Ændringsforslagene indebærer, at personer, der inden udgangen af 1988 er  

 fyldt 69 år, fritages for at betale forbrugsrenteafgift for afgiftsåret 1987.  

 Det skønnes nemlig at være helt horribelt, at ældre mennesker skal oprette en  

 pensionsordning.
Til nr. 8 Ændringsforslaget er foranlediget af lov nr. 360 af 1. juli 1988 om  

 ændring af forskellige skattelove. (Fortrykt selvangivelse). Ved denne lov er  

 § 22, stk. 4, i lov nr. 149 af 10. april 1922 om indkomst- og formueskat til  

 staten ophævet fra og med indkomståret 1988. Bestemmelsen i § 22, stk. 4,  

 foreslås overført til skattekontrollovens § 3, stk. 2. Det medfører  

 konsekvensændringer af skattekontrollovens § 3, stk. 1, 3 og 6. Herudover  

 foreslås skattekontrollovens § 3 A indarbejdet i § 3.
Ad nr. 01 Ændringen er en redaktionel følge af den foreslåede ændring af § 3, stk.  

 2.
Ad nr. 02 og 05 Bestemmelserne i statsskattelovens § 22, stk. 4, om, at bogføringspligtige  

 prsoner, skattepligtige dødsboer, selskaber, foreninger og andre  

 institutioner skal vedlægge deres selvangivelse et driftsregnskab, foreslås  

 overført til § 3, stk. 2.
Statsskattelovens § 22, stk. 4, blev fortolket således, at de  

 skattepligtige selskaber m.v., der ikke var regnskabspligtige efter anden  

 lovgivning, efter § 22, stk. 4, havde pligt til at udarbejde et  

 driftsregnskab, der kunne vedlægges selvangivelsen.
Bestemmelsen er  

 eksempelvis blevet anvendt til at anse udenlandske selskabers  

 erhvervsdrivende filialer med fast driftssted her i landet, jf.  

 selskabsskattelovens § 2, stk. 1, litra a, for regnskabspligtige.
 Ved den foreslåede formulering af § 3, stk. 2, ændres der ikke i den  

 hidtidige retstilstand.
 De almennyttige foreninger, der ved selskabsskattelovens § 27, stk. 2, er  

 fritaget for selvangivelsespligt, skal således ikke udarbejde og inden  

 selvangivelsesfristens udløb indsende årsregnskab til ligningsmyndigheden.
Af redaktionelle grunde er skatteministerens bemyndigelse til at bestemme  

 den form, hvori visse regnskabsoplysninger skal afgives, overflyttet fra § 3  

 A, stk. 1, til § 3, stk. 3, 2. pkt.
Der er ikke herved ændret i  

 skatteministerens bemyndigelse.
Ad nr. 03-04 Ændringerne er redaktionelle.
Til nr. 9 Den foreslåede udvidelse af kredsen af oplysningspligtige til også at  

 omfatte finansieringsselskaber udgår.
Den bemyndigelsessærskat på mindre end  

 1 pct. af renteudgifterne, som flertalspartierne nu vil have, kan ikke med  

 rimelighed begrunde, at Christiansborgflopperne kræver øget papirnusseri af  

 Danmarks nyttevirkomheder.
Til nr. 10 og 12 Den foreslåede udvidelse af de oplysninger, der skal indberettes til  

 skattemyndighederne, udgår jf. den under bemærkningerne til ændringsforslag  

 nr. 9 nævnte begrundelse.
Til nr. 11 Ændringen indebærer ud over ændring af skæringsdatoen en ændring af  

 oplysningspligten til at omfatte lån, der ikke er aftalt skriftligt.
Sådanne  

 lån vil være afgiftspligtige ligesom lån, der er aftalt skriftligt den 11.  

 oktober 1988 eller senere.
Til nr. 13 og 14 Ændringerne er redaktionelle.
Til nr. 15 Ændringsforslaget er en konsekvens af ændringsforslaget under nr. 9.
Til nr. 16 Ikrafttrædelsestidspunktet er afpasset efter ophævelsestidspunktet for  

 statsskattelovens § 22, stk. 4.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Grete Schødts (S) Stavad (S) fmd.  

Bjørn Poulsen (SF) Jens Thoft (SF) Bilag 1 Nogle af udvalgets spørgsmål til skatteministeren og dennes besvarelse  

 heraf Spørgsmål 16:
 Ministerens kommentarer udbedes til vedhæftede Politiken-artikel fra den  

 13. oktober 1988 (»Kartoffelkur stopper billigere leje«).
 Svar:
I artiklen gøres opmærksom på, at en del villaejere omkring 1980 har  

 optaget et højt forrentet pensionskasselån med ret til indfrielse efter 10  

 år.
Det siges i artiklen, at såfremt et sådant lån indfries i forbindelse med  

 optagelse af et lavere forrrentet banklån, vil renterne af banklånet være  

 afgiftspligtige.
 Jeg kan hertil oplyse, at det efter de i L 47 foreslåede regler vil være  

 muligt at optage et banklån til erstatning for et højt forrentet  

 pensionskasselån, uden at banklånet vil blive afgiftspligtigt, forudsat at  

 løbetiden for banklånet ligger inden for den oprindeligt fastsatte løbetid.
 Spørgsmål 17:
Kan ministeren oplyse, hvorfor det ikke lykkedes at få udgifter til  

 vedvarende energianlæg med i fritagelsesordningen for renteafgift? Svar:
 Jeg mener ikke, at der er behov for generelt at fritage lån optaget til  

 vedvarende energianlæg eller for at indføre adgang til at meddele  

 dispensation vedrørende sådanne lån.
 Jeg kan oplyse, at der efter realkreditlovens regler ikke er noget til  

 hinder for, at der optages realkreditlån, der er fritaget for renteafgift,  

 til opførelse af vindmøller.
 Spørgsmål 18:
 Der ønskes en redegørelse for situationen omkring forbrugsrenteafgiftens  

 opgørelse for afgiftsåret 1987, herunder bl.a.:
a.
Hvor mange opgørelser forventes udsendt? b.
Hvor mange af modtagerne har ikke tidligere modtaget opgørelse efter de  

 hidtil gældende regler? c.
Hvor mange opgørelser forventes allerede på nuværende tidspunkt at være  

 fejlagtige? d.
Hvordan er disse forventede fejl konstateret, og hvad gør man ved dem  

 inden udsendelse af opgørelserne? e.
Hvordan fordeler afgiftsbeløbene sig på de formodede korrekte og de  

 formodede fejlagtige opgørelser? Svar:
 ad a: Der forventes udsendt opgørelser til ca. 365.000 husstande  

 vedrørende afgiftsåret 1987, såfremt lovforslag L 47 gennemføres.
 ad b: Af de under punkt a omtalte opgørelsesmodtagere skønnes 115.000 ikke  

 tidligere at have modtaget en opgørelse.
 ad c: Ca. 100.000 opgørelser skønnes at kunne være fejlbehæftede.
 ad d: Selvangivelsesblanketterne for 1987 var udformet således, at den  

 afgiftspligtige skulle opgive de afgiftsfrie renteudgifter (felterne 34 og  

 60). I de tilfælde, hvor det afgiftsfrie beløb enten har manglet eller set i  

 forhold til de samlede renteudgifter må antages at være forkert, er  

 opgørelsen tilbageholdt med henblik på berigtigelse af eventuelle mangler i  

 de meddelte oplysninger.
De kommunale ligningsmyndigheder orienteres løbende om selvangivelser, der  

 er udsøgt på baggrund af sådanne uoverensstemmelser.
Ligningsmyndigheden vil  

 i visse tilfælde kunne opgøre de afgiftsfrie renteudgifter alene på baggrund  

 af de selvangivne renteudgifter og renteindtægter, men fejlrettelser vil  

 normalt kræve den afgiftspligtiges medvirken.
 ad e: Det er ikke på det foreliggende grundlag muligt at afgive et skøn  

 over fordelingen af afgiftsbeløbene.
 Spørgsmål 19:
Finder ministeren, at den påkrævede administrative indsats er udtryk for,  

 at loven vedrørende 1987 er administrativt forsvarlig? Svar:
 Det er svært at skønne over, hvor mange opgørelser af renteafgiften for  

 1987 der vil være fejlbehæftede, men det antages, at op imod 100.000 kan  

 indeholde fejl.
Disse fejl kan kun afhjælpes ved den afgiftspligtiges medvirken.
Derfor  

 vedlægges de afgiftsopgørelser, der skønnes fejlbehæftede, et  

 korrektionsskema ved udsendelsen i december måned 1988. Ved hjælp af dette  

 korrektionsskema kan den afgiftspligtige foretage en opgørelse af sit  

 afgiftsgrundlag.
Findes den af Statsskattedirektoratet udsendte  

 afgiftsopgørelse herved at være urigtig, vil den afgiftspligtige kunne rette  

 henvendelse til den kommunale ligningsmyndighed for at få  

 renteafgiftsberegningen ændret.
 Ved denne ordning finder jeg at man har fundet den for såvel de  

 afgiftspligtige som skattemyndighederne mest smidige måde at klare problemet  

 på.
 Spørgsmål 21:
Er ministeren fortsat parat til at påtage sig det fulde administrative  

 ansvar over for såvel Folketing som befolkning? Svar:
 Jeg må henvise til svaret på spørgsmål 19.
 Spørgsmål 22:
Kan ministeren bekræfte, at en skatteyder, der har optaget en kassekredit  

 på f.eks. 50.000 kr. før 1. juli 1988, som er afdækket med f.eks.  

 obligationskøb, for selv at høste den maksimale renteindtægt af de  

 variationer, der er imellem terminsbetalinger, lønudbetalinger m.v. nu - alt  

 andet lige - kan optage yderligere forbrugslån på 50.000 kr. uden at skulle  

 betale renteafgift heraf, og finder ministeren dette i overensstemmelse med  

 hensigten i renteafgiftsloven? Svar:
 Jeg kan oplyse, at det er korrekt, at der efter den i L 47 foreslåede  

 ordning vil kunne optages et afgiftsfrit omlægningslån uanset anvendelsen af  

 provenuet af kassekreditten.
 I henhold til L 47 kan omlægningslånet højst udgøre et beløb, der svarer  

 til renterne på det variable lån i 1987 ganget med 8 eller renterne i første  

 halvår 1988 ganget med 16, og omlægningslånet skal afvikles over højst 8 år  

 som annuitetslån.
 Bortset herfra er der ingen begrænsninger i adgangen til optagelse af  

 afgiftsfri omlægningslån, ligesom der ikke stilles krav om, at provenuet  

 anvendes til nedbringelse af kassekreditten.
 Spørgsmål 30:
Kan ministeren bekræfte, at dispensationsmuligheden for uddannelseslån  

 også kan tages i anvendelse for lån optaget før 1/7 1988 (11/10-88),  

 eksempelvis et uddannelseslån, som der ikke er aftalt afvikling for, og som  

 låntager ikke kan forpligte sig til at afvikle over 8 år som følge af, at  

 uddannelsen endnu ikke er afsluttet? Svar:
 Jeg kan bekræfte, at der ikke vil være noget til hinder for, at der  

 meddeles dispensation angående et uddannelseslån optaget før 1. juli 1988  

 (11. oktober 1988). Det vil ikke være en betingelse for meddelelse af  

 dispensation, at der inden den 1. juli 1988 (11. oktober 1988) er indgået  

 aftale om afvikling.
 Spørgsmål 31:
Kan det bekræftes, at en omlægning normalt ikke kan medføre nye  

 stempelafgifter på hhv. 4 pct. og 1,5 pct., da et pantebrev kan ændres ved  

 påtegning imod et normalt tinglysningsgebyr, såfremt pantebrevet er uden  

 afdrag, og såfremt pantebrevet ikke kan danne baggrund for kreditter med  

 variabel udnyttelse, men alene som håndpant, der så ikke kræver nyt stempel? Svar:
Betingelserne for, hvornår pantebreve og andre dokumenter stempelfrit kan  

 ændres, findes i stempellovens § 10. Herefter kan et nyt dokument - herunder  

 en påtegning på det gamle - undgå ny stempling, hvis det ny dokument oprettes  

 mellem de samme parter (subjektiv identitet) og angår det samme retsforhold  

 (objektiv identitet). Man har dog specielt for pantebreve reduceret kravet om  

 objektiv identitet.
Således accepteres, at påtegninger på pantebreve om  

 moderation (rykning), ændring i rente-, afdrags- eller opsigelsesvilkår,  

 relaksation, inddragelse af nyt pant tilhørende udstederen eller ombytning af  

 pantet almindeligvis ikke udløser stempelpligt.
 Det er uden betydning for anvendelsen af § 10, om pantebrevet afdrages  

 eller ej.
 Om tingslysningsgebyret bemærkes, at det henhører under  

 Justitsministeriets forretningsområde.
 I øvrigt vil et eventuelt stempelkrav være afhængigt af en konkret  

 vurdering af den enkelte aftale.
 Spørgsmål 34:
Indebærer besvarelsen af spørgsmål 21 et »ja« til det stillede  

 spørgsmål? Svar:
 Svaret er et ja, som jeg også understregede det under 1. behandling af  

 lovforslaget.
Bilag 2 To af henvendelserne til udvalget og skatteministerens kommentar hertil BUTIKSHANDELENS FÆLLESRÅD Folketingets Skatte- og Afgiftsudvalg21. oktober 1988 Vedrørende forslag til lov om ændring af lov om afgift af renter af  

 forbrugslån, lovforslag nr.
L 47.
Butikshandelens Fællesråd finder det særdeles tiltrængt, at der sker en  

 ændring af lov om afgift af renter af forbrugslån, således at  

 generationsskiftet i virksomhederne ikke belastes af afgiften.
Derfor er BF  

 som udgangspunkt tilfreds med den foreslåede lempelse af loven, der  

 indebærer, at lån til brug ved erhvervelse af aktier eller anparter i et  

 selskab ikke belastes af renteafgiften, når en række nærmere betingelser er  

 opfyldt.
 Det fremgår af lovforslagets § 1, punkt 6, at afkastgrundlaget, dvs.  

 aktiernes eller anparternes anskaffelsessum, skal udgøre mindst 100.000 kr.  

 Dette beløb er efter BF's opfattelse for højt, og det foreslås, at det i den  

 endelige lov nedsættes til kr. 50.000. Baggrunden herfor er, at overtagelse  

 af mindre virksomheder ikke nødvendigvis kræver kapital i den angivne  

 størrelsesorden.
Af lovforslaget fremgår det endvidere, at det i samme bestemmelse  

 beregnede afkast af aktierne kun kan beregnes i 5 afgiftsår.
Dette er efter  

 BF's opfattelse en alt for kort periode, og BF skal derfor foreslå 10 eller i  

 det mindste 8 år som en rimelig afkastperiode.
Endvidere skal Butikshandelens Fællesråd påpege de særlige problemer, der  

 gør sig gældende i forbindelse med virksomhedslukninger.
Såfremt en  

 selvstændig erhvervsdrivende lukker sin virksomhed og i den forbindelse  

 opretholder eller optager lån med henblik på betaling af virksomhedens  

 kreditorer, vil dette lån efter virksomhedens ophør blive betragtet som et  

 forbrugslån med deraf følgende renteafgift.
Dette finder BF særdeles  

 urimeligt, og vi skal kraftigt henstille, at der findes en løsning på dette  

 problem, således at lån, der modsvarer ubetalte fordringer i den ophørte  

 virksomhed, ikke belastes af renteafgiften.
Med venlig hilsen BUTIKSHANDELENS FÆLLESRÅD Lars Barfoed Direktør ASSURANDØR-SOCIETETET Folketingets Skatte- og Afgiftsudvalg 26. oktober 1988 Lovforslag L 47 - Forslag til lov om ændring af lov om afgift af renter af forbrugslån og af skattekontrolloven.  

 (Lempelse af forbrugsrenteafgiften og udvidelse af rentekontrolordningen) Under  

 henvisning til ovennævnte lovforslag, der er fremsat af skatteministeren den  

 11. oktober 1988, skal Assurandør-Societetet herved fremkomme med følgende  

 kommentarer til forslaget:
Ad forslagets § 1, nr. 1 For lån optaget med sikkerhed i livsforsikringspolicer er det et  

 almindeligt vilkår, at lånet forfalder til betaling på det tidspunkt, hvor  

 forsikringen forfalder til udbetaling.
 Assurandør-Societetet tillader sig at gå ud fra, at der i det beskrevne  

 tilfælde er tale om »aftalt afvikling«, og at lån optaget før  

 01.07.1988 (nu: 11.10.1988) vil være undtaget fra forbrugsrenteafgiften.
 Skulle Skatte- og Afgiftsudvalget mod forventning ikke være enig heri,  

 skal det i stedet for - for at undgå unødige omkostninger - foreslås, at lån  

 optaget med sikkerhed i livsforsikringspolicer før 01.07.1988 (nu:  

 11.10.1988), og hvor forsikringen og dermed lånet i henhold til de  

 eksisterende vilkår forfalder inden for en 8-årig periode, undtages fra  

 renteafgift.
Ad forslagets § 2 Den foreslåede udvidelse af rentekontrolordningen vil indebære ændring af  

 forsikringsselskabernes indberetningssystemer.
Disse ændringer vil på grund  

 af det fremskredne tidspunkt ikke kunne være klar til ibrugtagning for  

 indeværende år.
Da der endvidere skal ske en manuel gennemgang af samtlige  

 policelån, må Assurandør-Societetet meddele, at det ikke er praktisk muligt  

 at foretage indberetning af de nye oplysninger pr. 01.02.1989. Man skal  

 derfor opfordre til, at der findes en løsning, som det også rent praktisk er  

 muligt at efterleve.
Det er Assurandør-Societetets håb, at der under udvalgsbehandlingen kan  

 tages hensyn til det ovenfor fremførte.
Såfremt udvalget måtte ønske  

 yderligere oplysninger, står Assurandør-Societetet naturligvis til rådighed.
Med venlig hilsen Steen Leth Jeppesen / Åse Kogsbøll Til Folketingets Skatte- og Afgiftsudvalg Ad forslag til lov om ændring af lov om afgift af renter af forbrugslån (L  

 47).
Butikshandelens Fællesråd har ved brev af 21. oktober 1988 (L 47 - bilag  

 15) rettet henvendelse til Folketingets Skatte- og Afgiftsudvalg angående  

 lovforslag nr.
L 47.
 I henvendelsen fremsættes for det første et par bemærkninger angående den  

 i L 47 foreslåede adgang til at beregne afkast af aktier.
I henhold til L 47 er adgangen til at beregne afkast af aktier bl.a.  

 betinget af, at afkastgrundlaget i hele afgiftsåret har udgjort mindst  

 100.000 kr.
Endvidere kan der ifølge L 47 kun beregnes afkast i en periode på  

 5 år, regnet fra og med det år, hvor aktionæren første gang er berettiget til  

 at beregne afkast.
 Butikshandelens Fællesråd finder, at grænsen på 100.000 kr. bør nedsættes  

 til 50.000 kr., og at perioden, hvori der kan beregnes afkast, bør hæves til  

 8 eller 10 år.
Jeg skal i den anledning oplyse, at jeg ikke agter at foranledige den  

 foreslåede ordning ændret, idet jeg anser såvel den foreslåede beløbsgrænse  

 som 5 års perioden for beregning af afkast for rimelig.
I den forbindelse må  

 man også huske på, at beregning af afkast er et tilbud til aktionæren, der i  

 stedet år for år kan vælge at modregne aktieudbytte og skattegodtgørelse ved  

 opgørelsen af afgiftsgrundlaget.
 For det andet finder Butikshandelens Fællesråd, at det er urimeligt, at  

 gæld, der vedrører en ophørt erhvervsvirksomhed, ikke er fritaget for  

 afgiftspligt.
 I den anledning skal jeg meddele, at jeg ikke kan medvirke til at fritage  

 tidligere erhvervsdrivendes erhvervsmæssige gæld.
 En sådan ordning ville give meget betydelige administrative og  

 kontrolmæssige problemer, herunder ikke mindst ved afgrænsningen af, hvad der  

 skal anses for privat henholdsvis erhvervsmæssig gæld.
Anders Fogh Rasmussen / Morten Kirkeby Hansen Skatteministerens kommentarer til henvendelsen fra Assurandør-Societetet  

 af 26. oktober 1988 I henvendelsen fra Assurandør-Societetet gøres for det  

 første opmærksom på, at det ved optagelse af lån med sikkerhed i  

 livsforsikringspolicer er et almindeligt vilkår, at lånet forfalder til  

 betaling på det tidspunkt, hvor forsikringen forfalder til udbetaling.
 Assurandør-Societetet ønsker at få oplyst, om der i det beskrevne tilfælde  

 er tale om lån med »aftalt afvikling«, således at lån optaget før  

 skæringsdagen vil være fritaget for renteafgift.
 Jeg kan oplyse, at et lån optaget på det vilkår, at lånet forfalder til  

 betaling, når den pågældende forsikring kommer til udbetaling, må anses for  

 et lån med aftalt afvikling, hvis tidspunktet for forsikringens udbetaling er  

 fastsat ved optagelsen af lånet.
For det andet tilkendegiver Assurandør-Societetet, at den foreslåede  

 udvidelse af rentekontrolordningen nødvendiggør ændring af  

 forsikringsselskabernes indberetningssystemer.
Disse ændringer vil ikke kunne  

 gennemføres til ibrugtagning for 1988. Endvidere findes det nødvendigt med en  

 manuel gennemgang af samtlige policelån, hvorfor Assurandør-Societetet ikke  

 finder det praktisk muligt at foretage indberetning af de nye oplysninger pr.  

 1. februar 1989.
 Forsikringsselskabernes vanskeligheder med ændringen af  

 indberetningssystemet skyldes, at de p.t. er ved at indkøre et  

 pensionsindberetningssystem, der skal virke første gang for 1988. Derfor er  

 deres EDB-afdelinger arbejdsmæssigt stærkt belastede.
 Jeg må være af den opfattelse, at det kan være nødvendigt at benytte min  

 bemyndigelse efter skattekontrollovens § 8 P, stk. 3, til at fritage  

 forsikringsselskaber for at indberette de nye kontroloplysninger allerede for  

 1988.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Udvalget har modtaget en skriftlig henvendelse fra Den Danske  

 Bankforening.
Denne henvendelse samt skatteministerens kommentarer hertil er  

 optrykt som bilag til denne tillægsbetænkning.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse i den form, hvori det foreligger efter 2. behandling.
 Et mindretal (Socialistisk Folkepartis medlemmer af udvalget) indstiller  

 lovforslaget til forkastelse.
 Et andet mindretal (Fremskridtspartiets medlem af udvalget) indstiller  

 lovforslaget til vedtagelse, men vil stille ændringsforslag til  

 lovforslagets 3. behandling uden for tillægsbetænkningen.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Grete Schødts (S) Stavad (S) fmd.  

Bjørn Poulsen (SF) Jens Thoft (SF) Bilag Den Danske Bankforenings henvendelse til udvalget samt skatteministerens  

 kommentarer hertil Folketingets Skatte- og afgiftsudvalg Vedrørende forslag til lov om ændring af lov om afgift af renter af  

 forbrugslån og af skattekontrolloven (L 47) Bankforeningen har noteret sig  

 indholdet af udvalgets betænkning over lovforslaget og hilser med  

 tilfredshed, at skæringsdatoen for afgiftspligtige lån foreslås ændret til  

 11. oktober 1988.
 Bankforeningen skal dog tillade sig at henlede udvalgets opmærksomhed på  

 følgende punkt.
I ændringsforslag nr. 3 vedrørende betingelserne for afgiftsfritagelse af  

 lån med adgang til variabel udnyttelse foreslås følgende formulering af  

 betingelserne for afgiftsfrihed: ». . . . at restgælden på lånet til  

 enhver tid ikke overstiger, hvad restgælden ville være på et serielån, hvis  

 hovedstol opgøres efter 1. pkt., og som ydes den 1. januar 1989 med helårlig  

 termin og 8 års løbetid.
Afvikles lånet ikke i overensstemmelse med 2. pkt.,  

 bortfalder afgiftsfriheden for hele lånet fra og med det afgiftsår, hvor  

 overskridelse finder sted.
Skatteministeren kan fastsætte nærmere regler om  

 kontrollen med afviklingen af de her omhandlede lån.« Såfremt denne formulering vedtages, vil det for de pengeinstitutter, der  

 vælger at give mulighed for videreførelse af kassekreditter, være nødvendigt  

 at sikre, at de pågældende kassekreditter m.v. ikke kan overtrækkes.
Dette  

 vil i praksis indebære, at der i tilknytning til den afgiftsfrie kassekredit  

 skal etableres en ny (og afgiftspligtig) kreditfacilitet, hvorfra der manuelt  

 eller automatisk overføres beløb til kassekreditter med henblik på at sikre,  

 at denne ikke overtrækkes, hvilket for eksempel kunne forekomme i tilfælde af  

 en forsinket lønoverførsel.
 For hovedparten af bankerne vil det være betydelig enklere at administrere  

 en løsning, hvorefter overtræk på kassekreditten tillades, men hvor  

 skattemyndighederne ved den årlige indberetning modtager oplysning om  

 renteudgifternes opdeling i henholdsvis ordinære renter (afgiftsfrie) og  

 overtræksrenter (afgiftspligtige).
Virkningen af den her foreslåede løsning adskiller sig ikke materielt fra  

 ændringsforslaget, og skattekontrolmæssige hensyn ses ikke at tale herimod.  

 Samtidig vil denne løsning være betydelig enklere at administrere for  

 pengeinstitutterne og pålægger ikke disse at udvikle nye systemer til sikring  

 af, at overtræk ikke kan finde sted.
For kunderne indebærer forslaget, at der  

 fortsat kun findes een konto.
Det skal derfor anbefales, at der tages højde  

 for denne løsning ved den endelige vedtagelse af bestemmelsen.
Med venlig hilsen K.
Willerslev-Olsen Skatteministeriet 1. november 1988 Til Folketingets Skatte- og Afgiftsudvalg Ad forslag til lov om ændring af lov om afgift af renter af forbrugslån (L  

 47) Den Danske Bankforening har i en henvendelse til Folketingets Skatte- og  

 Afgiftsudvalg af dags dato (L 47 - bilag 40) kommenteret mit ændringsforslag  

 vedrørende betingelserne for afgiftsfritagelse af gamle kassekreditter m.v.  

 (ændringsforslag nr. 3 i Skatte- og Afgiftsudvalgets betænkning af 28.  

 oktober 1988).
Ved udarbejdelsen af ændringsforslaget blev der lagt vægt på at finde en  

 klar løsning, der kan fungere entydigt i kontrolsammenhæng.
Overskridelse af  

 det beregnede forløb for gældens maksimum medfører således bortfald af  

 afgiftsfritagelsen.
Bankforeningen ønsker mulighed for en ordning, hvor overtræk accepteres  

 mod beregning af en overtræksrente, der indberettes særskilt som  

 afgiftspligtig.
En effektiv ligningsmæssig kontrol vil i så fald blive  

 væsentlig vanskeligere, da den forudsætter indblik i  

 renteberegningsprocedurer, valideringsregler etc.
På denne baggrund fastholder jeg det stillede ændringsforslag, hvor  

 overtræk ikke accepteres.
Pengeinstitutter og kunder, for hvem dette volder  

 problemer, kan benytte omlægningslån som alternativ.
