Forenings udbetaling af dividende Reference:
SEL § 9, stk. 2 Foreningen A Amba klagede for indkomståret 1997 over, at de stedlige  

 skattemyndigheder ikke havde godkendt fradrag for dividende udbetalt til  

 foreningens medlemmer.
 Foreningen har for indkomståret 1997 - hvor indkomsten er opgjort  

 efter de for brugsforeninger gældende regler i selskabsskattelovens §  

 1, stk. 1, nr. 3 a - fratrukket dividende til medlemmerne med 356.554 kr.
 Indkomstopgørelsen som brugsforening har baggrund i en af  

 Landsskatteretten for skatteårene 1993/94 - 1995/96 afsagt kendelse af  

 29. maj 1998, hvor det henset til det oplyste om Foreningens varesortiment  

 blev statueret, at Foreningen ikke kunne anses for omfattet af  

 selskabsskattelovens dagældende § 1, stk. 1, nr. 3 a, om  

 indkøbsforeninger, men måtte anses som en brugsforening omfattet  

 af selskabsskattelovens dagældende § 1, stk. 1, nr. 3 (senere nr. 3 a).  

 Samtidig blev det statueret, at der ikke ud fra de  

 vedtægtsmæssige bestemmelser var grundlag for fradrag for  

 dividende m.v. efter selskabsskattelovens § 9, stk. 2.
Den for indkomståret 1997 fratrukne dividende på 356.554 kr.  

 udgør 4 % af medlemsomsætningen.
Foreningens bestyrelse havde  

 på bestyrelsesmøde den 7. februar 1997 vedtaget "at udbetale op  

 til 10 % af medlemmernes køb i dividende". På  

 generalforsamlingen den 6. december 1997, hvor regnskabet for  

 regnskabsåret 1996/97 blev godkendt og vedtægterne ændret,  

 herunder som følge af en af skattemyndighederne for tidligere år  

 foretagen revision, blev den endelige dividende samtidig fastsat til 4 %.
Ifølge selskabsskattelovens § 9, stk. 2, kan brugsforeninger ved  

 indkomstopgørelsen fradrage dividende, efterbetaling eller bonus, der  

 ydes medlemmerne for det pågældende regnskabsår.
Det er  

 bl.a. en betingelse herfor, at dividenden m.v. er endeligt fastsat af  

 foreningen senest 6 måneder efter begyndelsen af vedkommende  

 regnskabsår.
 Den stedlige selskabsbeskatning har ved indkomstansættelsen for  

 indkomståret 1997 (regnskabsåret 1996/97 omfattende perioden fra  

 den 1. oktober 1996 til den 30. september 1997) ikke godkendt fradrag for  

 dividende 356.554 kr. efter selskabsskattelovens § 9, stk. 2, idet  

 betingelsen om, at dividenden skal være endeligt fastsat af  

 brugsforeningen senest 6 måneder efter begyndelsen af vedkommende  

 regnskabsår ikke findes opfyldt.
 Der er henvist til, at beslutningen på bestyrelsesmødet den  

 7. februar 1997 om at udbetale op til 10 % af medlemmernes køb i  

 dividende, ikke er en af Foreningen fastsat endelig dividende i relation til  

 selskabsskattelovens § 9, stk. 2, herunder er det bemærket, at  

 dividendeprocenten efter bestyrelsens beslutning kan udgøre alt lige  

 fra 0 % til 10 % inkl., og at det er op til generalforsamlingen at beslutte,  

 med hvilken procent dividenden skal udbetales.
Specielt for så vidt det har været gjort gældende, at en  

 formålsfortolkning af selskabsskattelovens § 9, stk. 2, fører  

 til, at beslutning om dividende "op til 10 % af medlemmernes køb"  

 berettiger til fradrag efter bestemmelsen, har selskabsbeskatningen fundet,  

 at det ikke af forarbejderne fremgår, at en variabel dividende kan  

 anses som en endelig dividende i relation til den omhandlede bestemmelse.
Til  

 støtte for, at der skal være tale om en specifik procent og ikke  

 en dividendeprocent indenfor et interval, er der henvist til diverse  

 litteratur.
 Det er i øvrigt bemærket, at Foreningens gamle  

 vedtægter er gældende frem til vedtagelsen af de nye  

 vedtægter den 6. december 1997, således at de gamle  

 vedtægter er gældende for det af sagen omhandlede år, og at  

 det i den foran nævnte landsskatteretskendelse af 29. maj 1998 er  

 fastslået, at der heller ikke i vedtægterne er fastsat en  

 specifik dividendeprocent eller en nærmere fastsat efterbetaling til  

 hvert enkelt medlem.
 Der er nedlagt påstand om, at den påklagede regulering  

 bortfalder.
 Det er gjort gældende, at betingelsen i selskabsskattelovens § 9,  

 stk. 2 om, at "dividenden m.v. er endeligt fastsat af brugsforeningen senest  

 6 måneder efter begyndelsen af vedkommende regnskabsår" er  

 opfyldt ved beslutningen på bestyrelsesmødet den 7. februar  

 1997.
 Det er anført, at de væsentligste faktorer, der indgår  

 i fortolkningen af en bestemmelse, er ordlyden, dens motiver, domspraksis,  

 administrativ praksis, samt ikke mindst formålet med bestemmelsen, som  

 der i den forvaltningsretlige teori er enighed om skal tillægges  

 afgørende vægt til fordel for borgerne, hvis forskellige  

 fortolkningsbidrag peger i hver sin retning.
Vedrørende selskabsskattelovens § 9, stk. 2 - som blev indsat ved  

 lov nr. 203 af 8. juni 1966 - er det anført, at det nærmeste  

 fortolkningsbidrag vedrørende den omhandlede problemstilling  

 fremgår af Ligningsvejledningen 1997, afsnit S.C.3.1., at der ikke i  

 Ligningsvejledningen fokuseres på ordet endeligt, og at ordet endeligt  

 i øvrigt ikke kan anses at være tillagt afgørende  

 vægt, jf. herved, at det bl.a. anføres: "Hvis  

 generalforsamlingen således ikke mener at kunne yde dividende, der er  

 så stor, som besluttet inden for de første 6 måneder af  

 regnskabsåret, kan der kun fradrages et beløb svarende til  

 generalforsamlingens vedtagelse.
Hvis omvendt generalforsamlingen  

 fastsætter en dividende, som overstiger den tidligere beslutning, kan  

 der ikke gives fradrag for det overskydende beløb, hverken for det  

 pågældende indkomstår eller for senere  

 indkomstår." Konsekvensen af ændring af en tidligere fastsat  

 dividendeprocent er derfor ikke, at fradragsretten helt bortfalder, og ordet  

 endeligt ses derfor i praksis for så vidt ikke at have nogen  

 selvstændig betydning.
Ud fra forarbejderne til selskabsskattelovens § 9, stk. 2 - som  

 først fik den nuværende formulering under andenbehandlingen af  

 forslag til lov om ændring i lov om indkomstbeskatning af selskaber,  

 jf.
Betænkningen spalte 1146 - findes ordet "endeligt" i  

 selskabsskattelovens § 9, stk. 2, endvidere naturligt at måtte  

 forstås på den måde, at bestyrelsen inden for fristen  

 på 6 måneder skal have taget "endeligt" stilling til, hvorvidt  

 generalforsamlingen efterfølgende med fradragsret kan beslutte, at der  

 kan udbetales dividende, og at der i givet fald skal fastsættes en  

 øvre grænse for denne dividende, og begge betingelser findes  

 opfyldt i nærværende sag.
 Ved vedtagelsen på bestyrelsesmødet den 7. februar 1997 om  

 dividende "op til 10 % af medlemmernes køb" er der sket en  

 præcisering af, at generalforsamlingen kan beslutte, at dividende op  

 til 10 % af medlemmernes køb kan udbetales med fradrag for foreningen.  

 Der er således fastsat en ramme, indenfor hvilken dividende senere  

 endeligt kan fastsættes af generalforsamlingen, og  

 størrelsesmæssigt kan fastsættelse af en dividende op til  

 10 % inden for 6 måneder efter regnskabsårets begyndelse anses  

 for rimelig.
Der er tale om en beslutning, som generelt kan siges at høre under  

 bestyrelsens beslutningskompetence.
Bestyrelsen er som udgangspunkt kompetent  

 til at foretage dispositioner, som ikke strider mod vedtægterne eller  

 de love, som foreningen er underlagt, og der er ingen begrænsninger i  

 bestyrelsens kompetence i denne henseende i vedtægterne.
De  

 dagældende vedtægter, som gik tilbage til 21. november 1987,  

 indeholdt ikke en bestemmelse om fastsættelse af dividende,  

 således at det var op til Foreningen selv at tage stilling til, hvem  

 der havde kompetencen.
Endvidere var bestyrelsen efter de dagældende  

 vedtægter tillagt kompetence til at træffe beslutning på en  

 række andre områder, herunder vedrørende optagelse af  

 medlemmer, jf. vedtægternes § 4. Bestyrelsens beslutning var heller  

 ikke blevet omgjort af generalforsamlingen, hvilket i givet fald må  

 anses som udtryk for en stiltiende bemyndigelse.
Der er i øvrigt  

 henvist til Werlauff Selskabsret, 2. udgave, side 246, idet det er  

 bemærket, at det heraf fremgår, at selskabsskatteretten ikke  

 blander sig i, hvilket organ i brugsforeningen, der træffer § 9, stk.  

 2, beslutningen.
I øvrigt er der tale om en beslutning, som det var  

 nødvendigt at træffe med kort varsel, og som ville have  

 medført særlig økonomisk ulempe, såfremt den var  

 blevet udskudt til generalforsamlingen.
Der er erindret om, at Foreningen  

 oprindeligt var af den opfattelse, at Foreningen skulle beskattes som en  

 indkøbsforening - herunder at dette har betydet, at Foreningens  

 vedtægter, da beslutningen om dividende for indkomståret 1997  

 blev truffet, ikke har været revideret, hvilket først skete den  

 6. december 1997 efter Højesterets dom i TfS 1997.100, samt at  

 Landsskatteretten også først har afsagt kendelse  

 vedrørende beskatningen som brugsforening den 29. maj 1998.
 Landsskatteretten udtalte:
Det fremgår af selskabsskattelovens § 9, stk. 2, at fradrag for  

 dividende, efterbetaling eller bonus, som ydes en brugsforenings medlemmer  

 for det pågældende regnskabsår, bl.a. er betinget af, at  

 dividende m.v. er endeligt fastsat af foreningen senest 6 måneder efter  

 begyndelsen af vedkommende regnskabsår.
Fastsættelse af dividende  

 m.v. må være foretaget af det dertil kompetente foreningsorgan,  

 jf. herved cirkulære til selskabsskatteloven nr. 136 af 7. november  

 1988, punkt 58.
 Af det i sagen oplyste fremgår, at Foreningen for indkomståret  

 1997 - omfattende regnskabsåret fra 1. oktober 1996 til 30. september  

 1997 - har fastsat en dividende på 4 %, eller i alt 356.554 kr. jf.  

 vedtagelse på Foreningens generalforsamling den 6. december 1997, hvor  

 regnskabet for det pågældende år blev godkendt, og at der  

 forud for dette tidspunkt alene forelå en beslutning på  

 bestyrelsesmøde den 7. februar 1997 om at udbetale op til 10 % af  

 medlemmernes køb i dividende.
 Retten kan herefter i overensstemmelse med den påklagede  

 indkomstansættelse tiltræde, at Foreningen for indkomståret  

 1997 ikke kan anses for berettiget til fradrag for dividende 356.554 kr.  

 efter selskabsskattelovens § 9, stk. 2. Det bemærkes herved, at der  

 hverken ud fra bestemmelsens ordlyd eller forarbejderne til bestemmelsen  

 findes grundlag for at anse betingelsen om, at dividenden skal være  

 endeligt fastsat af foreningen senest 6 måneder efter begyndelsen af  

 regnskabsåret, for opfyldt i et tilfælde som det foreliggende.
 Den påklagede indkomstansættelse stadfæstes derfor,  

 hvilket er tiltrådt af Told- og Skattestyrelsen.
