Skriftlig fremsættelse (19. december 2022) Klima-, energi- og forsyningsministeren (Lars Aagaard):
 Herved tillader jeg mig for Folketinget at fremsætte:
Forslag til lov om ændring af lov om fremme af effektiv energianvendelse og drivhusgasreduktion (Lovforslag nr.
L 7) Lovforslaget implementerer dele af en lang række politiske aftaler vedrørende CCUS, det vil sige fangst, transport, anvendelse og lagring af CO2. Det drejer sig om Klimaaftalen for Energi og Industri m.v. af 22. juni 2020, Principaftalen om en køreplan for lagring af CO2 af 30. juni 2021, Første del af en samlet CCS-strategi, Aftalen om en køreplan for fangst, transport og lagring af CO2, Anden del af en samlet CCS-strategi af 14. december 2021 samt Aftalen om rammevilkår for CO2-lagring i Danmark, Opfølgning på Danmarks CCS-strategi af 21. juni 2022.
Lovforslaget har navnlig til formål at muliggøre udmøntningen af beslutningen fra Klimaaftalen 2020 om at oprette en teknologineutral, markedsbaseret pulje til støtte af CCUS, idet den nye bestemmelse i § 7 a muliggør gennemførelse af udbud af statslig støtte til CCUS.
Dermed tager lovforslaget et vigtigt skridt i retning af at bidrage til indfrielsen af klimamålene i Klimaloven.
Derudover muliggør lovforslaget, at kommuner kan påtage sig økonomiske forpligtelser i forbindelse med, at kommunale forsyningsvirksomheder deltager i udbud af statslig støtte til CCUS.
Formålet hermed er at sikre, at kommunale affaldsforbrændings- og biomasseanlæg kan bidrage med CO2-reduktioner som følge af CO2-fangst på disse anlæg.
Dette følger op på beslutningerne fra Anden del af CCS-strategien fra 2021 og Aftalen om rammevilkår for CO2-lagring om, at CCUS-puljen skal tilrettelægges således, at også kommunalt ejede affaldsforbrændings- og biomasseanlæg kan søge første udmøntning af CCUS-puljen.
Endvidere muliggør lovforslaget, at de kommunale affaldsforbrændings- og biomasseanlæg får mulighed for at forpligte sig for alle led i CCUS-værdikæden og dermed opnå mulighed for at modtage statslig støtte til CCUS.
Formålet hermed er at sikre, at kommunalt- og privatejede virksomheder kan deltage i udbud på lige vilkår.
Lovforslaget er erhvervsrettet og omfattet af de fælles ikrafttrædelsesdatoer.
Lovforslaget foreslås at træde i kraft d. 1. januar 2023.
For at sikre en planmæssig udmøntning af CCUS-puljen, herunder de reduktioner, som det er skønnet, at puljen skal levere fra 2025, og for at signalere sikkerhed over for tilbudsgiverne, er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
