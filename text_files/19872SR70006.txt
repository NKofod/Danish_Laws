Nr BR 6 Beretning om et socialt udviklingsprogram   

 Nr 70006 1987-88, 2. samling Afgivet af Socialudvalget Afgivet: 19880623 Socialudvalget har i et møde drøftet et socialt udviklingsprogram på baggrund af, at Folketinget har afsat 50 mio. kr. på finansloven for finansåret 1988 og 100 mio. kr. om året i de følgende 3 finansår til social udvikling.
Midler, der ikke er disponeret over i det enkelte års udviklingspulje, overføres til det følgende års udviklingspulje.
 På baggrund af disse drøftelser anbefaler et flertal (udvalget med  

 undtagelse af Fremskridtspartiets medlem) etablering af et socialt  

 udviklingsprogram efter følgende retningslinjer:
1. Formålet med udviklingsprogrammet Formålet er at styrke det lokale initiativ og fremme omstillingen og den  

 forebyggende indsats inden for det sociale område.
Udviklingsprogrammet skal  

 fremme lokalt forankret udviklingsarbejde for at styrke det lokale fællesskab  

 og nedbryde generationsopsplitningen.
Gennem programmet skal der skabes bedre  

 muligheder for menneskers udfoldelse og deltagelse i de beslutningsprocesser,  

 som vedrører deres dagligdag.
 Programmet skal bidrage til at styrke forebyggelse og fremme løsning af  

 sociale problemer på tværs af sektor-, forvaltnings- og faggrænser.
 Økonomisk set er ideen at binde eksisterende ressourcer sammen på nye  

 måder.
Aktiviteterne kan ske både i offentlige og private institutioner og  

 foreninger og gerne gennem et samarbejde.
En koordination af det private  

 hjælpearbejde med den offentlige indsats prioriteres højt.
Det er vigtigt, at der bliver tale om projekter og ideer, som er  

 grænseoverskridende, så der sker en opblødning af de forskellige  

 båsesystemer.
Der vil derfor blive lagt vægt på, at der er tale om projekter,  

 der går på tværs af de eksisterende systemer og sektorer.
Tværfagligt  

 samarbejde er et nøgleord.
2. Hvilke områder? Der er tale om et program, som lægger op til en bred udvikling inden for  

 det sociale område.
 Der kan dog her peges på nogle områder, som er særlig vigtige.
De lokale netværk og enheders muligheder for at løse opgaver i fællesskab  

 må styrkes.
Det skal ske med inddragelse af befolkningen i lokalområdet og af  

 forskellige faggruppper, på tværs af sektorer, gennem samarbejde med private  

 foreninger og andre aktører i lokalsamfundet.
- Det kan f.eks. være støtte til kulturelle, fritids- og  

 uddannelsesaktiviteter, der søger at skabe bedre rammer og større helhed i  

 børns dagligdag.
Det gælder bl.a. tilbud for de 0-6-årige og deres familier.  

 Det gælder i øvrigt projekter, der angiver nye veje for tilbud, der kan  

 støtte børn og børnefamilier i særligt vanskelige situationer.
- Det kan være støtte til aktiviteter, der skal få folk i gang igen.
Der  

 kan være tale om at give kontanthjælpsmodtagere, dagpengemodtagere, yngre  

 førtidspensionister, grupper af truede unge - kort sagt mennesker i de  

 erhvervsaktive aldersgrupper uden kontakt til arbejdslivet - mulighed for at  

 vende tilbage til erhverv eller til at indgå i en mere aktiv og udadvendt  

 tilværelse.
 - Det kan være til støtte for den fortsatte udvikling af omsorgen for  

 ældre, f.eks. projekter, der styrker samarbejdet mellem social- og  

 sundhedssektoren og mellem det kommunale og amtskommunale niveau.
- Det kan være støtte til projekter, der støtter grupper med særlige  

 behov.
Der tænkes her på de meget ressourcesvage grupper: flygtninge,  

 indvandrere, forsorgshjemsklienter og mennesker med handicap.
 - Derudover kan der gives støtte til projekter, der har nye og  

 utraditionelle indfaldsvinkler til forebyggelse/løsning af menneskers  

 problemer, som medarbejderne i institutionerne, i forvaltningerne og i de  

 frivillige organisationer m. v. møder dem. (De hidtidige forsøgserfaringer  

 viser, at det er vigtigt, at der ikke lægges begrænsninger, som hindrer  

 støtte til spændende lokale ideer og initiativer, selv om de ikke passer ind  

 i et bestemt tema).
3. Hvem tager initiativet? Det sociale udviklingsprogram skal tage udgangspunkt i lokale ideer eller  

 regionale problemstillinger.
Temaudmeldinger skal virke inspirerende eller  

 afklarende for lokale ildsjæle.
Det grundlæggende er ideernes afprøvning.
 Ansøgere til støtte kan være lokale og regionale myndigheder, offentlige  

 institutioner, selvejende institutioner, private organisationer og  

 foreninger, grupper af borgere, beboer- og boligforeninger,  

 grundejerforeninger, detailhandlere, kirkelige organisationer m.v. eller  

 kombinationer heraf i et samarbejde.
 Midlerne fra det sociale udviklingsprogram skal fungere som  

 »fødselshjælper« for omstillingsprocessen, medens  

 projektmedarbejderne og de bagved liggende offentlige myndigheder bl.a. må  

 bidrage med tanker og planer for, hvorledes en god ide kan videreføres ud  

 over den givne projektperiode.
4. Hvad kan støtten gives til? Grupper af borgere, foreninger og lokale myndigheder skal kunne få støtte  

 til udvikling af deres ideer og igangsættelse af et projekt.
Der skal være  

 mulighed for at søge hjælp til løsning af problemer, der opstår undervejs,  

 til erfaringsopsamling og til formidlingsvirksomhed.
En sådan støtte vil  

 kunne gives gennem eksisterende kontaktnet mellem regionale og lokale  

 institutioner.
 Der tænkes her på uddannelsesinstitutioner inden for det sociale,  

 pædagogiske og kulturelle område i tilknytning til lokale og regionale  

 myndigheder eller andre socialmiljøer, som er egnede og »i gang«.
Den økonomiske støtte til udviklingsprojekter kan gives på forskellig måde  

 alt under hensyn til det enkelte projekts opbygning.
Den mest almindelige  

 støtte forudsættes dog ydet som bistand til ideudvikling, til  

 projektforberedelse, til konsulentstøtte og koordinering, til efteruddannelse  

 af medarbejdere m.v., medens projektet løber, og til evaluering og formidling  

 lokalt.
 Normalt skal der ske en lokal, typisk kommunal, finansiering af de løbende  

 driftsudgifter for at sikre, at en god erfaring også fastholdes efter  

 tilskudsperiodens ophør.
 Udviklingsmidlerne skal sikre, at der sker en evaluering og en spredning  

 (formidling) af erfaringerne.
Evaluering betyder ikke, at det drejer sig om dyr, omfangsrig og langvarig  

 forskning.
Det vigtigste er, at alle får mulighed for at gennemskue, hvad der  

 foregår: Hvad det er, der er gjort? Hvilke overvejelser fører dette til? Hvad  

 er resultatet? Hvordan er resultatet opnået? Hvad gik galt? Det giver  

 mulighed for, at både deltagerne i et projekt og andre kan lære af indsatsen,  

 og at enhver kan få oplysninger om det.
For at sikre de lokale forandringers gennemslag på centralt hold bør der  

 gennem udviklingsprogrammet være en central erfaringsopsamling.
Der kan bl.a.  

 blive brug for at tilpasse regler m.m. til udviklingsbehovet, og der kan være  

 behov for at sprede ideer, metoder og udviklingstendenser.
5. Struktur og administration Til styring af udviklingsprogrammet nedsættes et udviklingsråd,  

Socialministeriets Udviklingsråd og et bevillingsudvalg samt  

lokale ressource- og formidlingspersoner.
a.
Socialministeriets Udviklingsråds opgave er at rådgive om de  

 overordnede retningslinier for bevillingsudvalgets arbejde og rådgive i  

 principielle spørgsmål omkring gennemførelse af udviklingsprogrammet.
 Der kan blive tale om at rådgive i principielle spørgsmål om:
 - Gennemførelse, vurdering og opfølgning af udviklingsprogrammer m.v.
 - Sikring af information, formidling, erfaringsopsamling og evaluering på  

 lokalt og centralt niveau.
 - Ideer til anvendelse af finanslovsbevillingen inden for de angivne  

 udviklingsområder.
 - Udveksling på tværs af sektor- og faggrænser af ideer og erfaringer med  

 forsøgs- og udviklingsvirksomhed, evaluering, formidling og administrativ  

 praksis m.v.
 - Bidrag til koordinering på tværs mellem de forskellige statslige  

 forsøgs-, udviklings- og forskningspuljer.
 - Igangsættelse af nye initiativer m.v.
For at skabe størst mulig opbakning omkring initiativerne og få de mange  

 forskelligartede interesser frem kan udviklingsrådet holde årlige  

 konferencer.
Deltagerne kan være et bredt udsnit af centrale og lokale  

 beslutningstagere, politikere, foreninger, faglige organisationer,  

 institutioner m.v.
Rådet sammensættes af personer, som har baggrund og forudsætninger for at  

 deltage i et centralt socialt udviklingsråd.
Rådet skal bestå af 15-20  

 personer.
Rådet sammensættes af socialministeren efter indstilling fra  

 kommunale og amtskommunale samarbejdspartnere, fra ministerier med relevans  

 for det tværsektorielle samarbejde, fra forskningsinstitutioner og fra  

 arbejdsmarkedet.
Der skal herudover være repræsentanter fra private  

 organisationer og foreninger, fra personer med særlig interesse og/eller  

 sagkundskab på området f.eks. fra udviklingscentre, uddannelsesinstitutioner  

 og lignende.
b.
Bevillingsudvalgets opgave er at behandle de konkrete  

 ansøgninger om økonomisk tilskud til projekter og om støtte til lokale  

 ressource- og formidlingspersoner samt at rådgive socialministeren med hensyn  

 til fordeling af projektmidlerne.
 For at sikre arbejdsdueligheden må der være tale om et udvalg af begrænset  

 størrelse, dvs. 7-9 personer.
 I bevillingsudvalget bør følgende interesser bl.a. være repræsenteret: de  

 (amts)kommunale samarbejdspartnere, andre udviklingspuljer,  

 forskningsområdet, de private organisationer og foreninger samt  

 Socialministeriet.
Der skal ved sammensætningen tages hensyn til, at midlerne skal have  

 gennemslagskraft på længere sigt, men også til, at der sker en videreførelse  

 lokalt.
Endvidere må der tages hensyn til, at der kan ske en koordinering på  

 tværs af sektor- og faggrænser.
 Bevillinger bør kunne ydes som flerårige.
 Socialministeriet og Socialstyrelsen varetager sekretariatsopgaverne for  

 de to udvalg, og socialministeren udpeger formanden eller formændene.
c.
Der kan etableres lokale formidlingsenheder i tilknytning til  

 eksisterende udviklingsmiljøer på det sociale og tilgrænsende områder.
Det  

 kan ske i form af tilskud til ansættelse og aflønning af 1/2-1 person  

 forskellige steder.
 Disse enheder med ressource- og formidlingspersoner skal fremme  

 udviklingsprogrammets formål og formidle samarbejdet mellem offentlige  

 myndigheder, private foreninger og uddannelses- og forskningsinstitutioner,  

 herunder ikke mindst fremme tværsektorielt og tværfagligt samarbejde.
 Opgaverne vil variere med de lokale behov, men omfatter f.eks.
- bistand til igangsættelse, udvikling og formidling af projekterfaring, - information om udviklingsprogrammet og andre støttemuligheder, - formidling af kontakter imellem projekter, beslutningstagere m.fl.
- medvirken til, at erfaringerne anvendes i (amts)kommunale  

 omstillingsprocesser, bl.a. i form af rådgivning om forankring og  

 udviklingsprojekter, - bidrag til lokale konferencer og udvikling af undervisningsmaterialer og  

 lignende, - bidrag til den centrale erfaringsopsamling og spredning af information, - opsøgende virksomhed over for projekter med behov for rådgivning.
 Ansøgning om tilskud kan indsendes af offentlige eller private  

 institutioner m.v., herunder uddannelsesinstitutioner, (amts)kommunale  

 forvaltninger og institutioner, private foreninger og virksomheder m.v.
 Disse enheder ses gerne oprettet i samarbejde mellem offentlige  

 myndigheder, private foreninger og uddannelsesinstitutioner.
 Ved ansøgningerne lægges der bl.a. vægt på:
 - Projektbeskrivelsens formål og faglige indhold samt faglige og  

 ressourcemæssige forudsætninger blandt de medarbejdere og institutioner, der  

 står bag projektet.
 - At de regionale samarbejdspartnere også bidrager med egne ressourcer.
 - At der etableres et samarbejde mellem offentlige myndigheder, private  

 foreninger og brugere samt uddannelses- eller forskningsinstitutioner.
 - At der skal være en geografisk spredning.
 Ansøgninger vurderes af bevillingsudvalget.
Central koordination For at sikre koordination af det lokale arbejde skal der være mulighed  

 for, at disse ressource- og formidlingspersoner mødes.
Dette kan foregå dels  

 på regionalt niveau, dels på landsplan.
 Koordineringen på landsplan varetages af Socialstyrelsen og  

 Socialministeriet, som sikrer, at der spredes information, og som arbejder  

 med central erfaringsopsamling, opfølgning af regeltilpasning m.v. samt i  

 øvrigt bistår de decentrale enheder ved løsning af opgaverne.
 Et mindretal (Fremskridtspartiets medlem af udvalget) ønsker at  

 udtale følgende:
Fremskridtspartiet kan ikke anbefale etablering af et socialt  

 udviklingsprogram.
Partiet mener ikke, at landets økonomi tillader, at der på  

 finansloven over 4 år afsættes 350 mio. kr.
Fremskridtspartiet stiller sig selvfølgelig positivt over for, at der  

 skabes lokale initiativer, og at det forebyggende arbejde prioriteres højere.  

 Endvidere ser Fremskridtspartiet gerne en øget privatisering og et udbygget  

 samarbejde mellem private og offentlige organisationer.
Imidlertid må disse  

 forsøg såvel som de mange udmærkede frikommuneforsøg holdes inden for de  

 bestående økonomiske rammer. Øgede bevillinger til kommunerne og etablering  

 af bevillingsudvalg samt udviklingsråd under Socialministeriet harmonerer  

 også dårligt med regeringens intentioner om besparelser i såvel statsligt som  

 kommunalt regi.
 P. u. v.
