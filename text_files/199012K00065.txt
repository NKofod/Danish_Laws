Nr LSF 65 Forslag til Lov om ændring af lov om offentlige myndigheders registre Fremsat af Leif Hermann (SF) Carsten Andersen (SF) Tommy Dinesen (SF)  

 Birgitte Husmark (SF) Ingerlise Koefoed (SF) Bjørn Poulsen (SF) Ebba Strange  

 (SF) den 8. november 1990 § 1 I lov om offentlige myndigheders registre, jf. lovbekendtgørelse nr. 621  

 af 2. oktober 1987, foretages følgende ændringer:
 1. § 1, stk. 1, affattes således:
»Loven gælder for edb-registre, der føres for den offentlige  

 forvaltning, og som indeholder fortrolige personoplysninger.
Bestemmelserne i  

 kapitel 4 gælder dog alle personoplysninger i edb-registre, der føres for den  

 offentlige forvaltning.
 2. § 1, stk. 3, affattes således:
»Stk. 3. Ved fortrolige personoplysninger forstås  

 oplysninger, som ved lov eller anden gyldig bestemmelse er betegnet som  

 fortrolige, eller når det i øvrigt er nødvendigt at hemmeligholde dem for at  

 varetage væsentlige hensyn til offentlige eller private interesser.« 3. § 1, stk. 4 og 5, ophæves.
 4. § 4, stk. 1 og 2, affattes således:
 »Registre med oplysninger om enkeltpersoners rent private forhold,  

 jf. § 9, stk. 2, der føres for en statslig myndighed, må kun oprettes i  

 henhold til godkendelse af vedkommende minister efter forhandling med  

 finansministeren.
Stk. 2. Forinden et register, der indeholder oplysninger om  

 enkeltpersoners rent private forhold, jf. § 9, stk. 2, tages i brug, skal der  

 af vedkommende minister eller den, han bemyndiger dertil, være fastsat  

 særlige forskrifter om det pågældende registers opbygning og drift, der  

 opfylder bestemmelserne herom i kapitel 3-6.« 5. § 6, stk. 1 og 2, affattes således:
 »Registre med oplysninger om enkeltpersoners rent private forhold,  

 jf. § 9, stk. 2, der føres for en kommunal myndighed, må kun oprettes i  

 henhold til beslutning, der træffes i et møde af vedkommende  

 kommunalbestyrelse.
Stk. 2. Forinden et register, der indeholder oplysninger om  

 enkeltpersoners rent private forhold, jf. § 9, stk. 2, tages i brug, skal der  

 af kommunalbestyrelsen eller af vedkommende kommunale myndighed være fastsat  

 særlige forskrifter om det pågældende registers opbygning og drift, der  

 opfylder bestemmelserne herom i kapitel 3-6.« 6. § 7, stk. 1, affattes således:
»Tilslutning til et register eller et system af registre, der er  

 indrettet med henblik på at kunne føres for kommunale myndigheder fra flere  

 kommuner, og som indeholder oplysninger om enkeltpersoners rent private  

 forhold, jf. § 9, stk. 2, må kun finde sted, når registret er godkendt af  

 finansministeren og denne eller efter dennes bestemmelse en anden minister  

 har fastsat særlige forskrifter om det pågældende registers opbygning og  

 drift, der opfylder bestemmelserne herom i kapitel 3-6.« 7. § 8, stk. 3 og 4, ophæves.
 8. Efter § 8 indsættes i kapitel 2 som nye paragraffer:
» § 8 a.
De kommunale registeransvarlige myndigheder afgiver  

 hvert år en beretning til Registertilsynet om, hvilke registre der er  

 oprettet det foregående år.
Beretningen skal indeholde oplysninger om  

 registrenes indhold, anvendelse og sikkerhed.
Stk. 2. Mindst een gang hvert fjerde år udarbejder de  

 registeransvarlige kommunale myndigheder en plan for registre, der indeholder  

 fortrolige personoplysninger.
Planen skal indeholde en redegørelse for  

 registrenes indhold, anvendelse og sikkerhed og retningslinjer for den  

 kommende periode.
Planen fremlægges til offentlig debat og senere vedtagelse  

 af kommunalbestyrelsen.
§ 8 b.
De statslige registeransvarlige myndigheder afgiver hvert  

 år til finansministeren og Registertilsynet en beretning om, hvilke registre  

 indeholdende fortrolige personoplysninger der er oprettet det foregående år,  

 og hvilke registre der påtænkes oprettet.
Beretningen skal indeholde  

 oplysninger om registrenes indhold, anvendelse og sikkerhed.
Stk. 2. Mindst een gang hvert fjerde år afgiver regeringen en  

 redegørelse til Folketinget om de statslige myndigheders registre.« 9. Efter § 9 indsættes som ny paragraf:
» § 9 a.
Fortrolige oplysninger, der er indsamlet med henblik  

 på varetagelse af forskellige opgaver, skal registreres i adskilte  

 registre.« 10. § 10 affattes således:
» § 10. De registeransvarlige myndigheder skal inden 4 uger  

 efter registreringen give meddelelse til den, der første gang optages i  

 registret.
Meddelelsen skal indeholde oplysning om den registreredes adgang  

 til at få oplysninger fra registret efter bestemmelserne i §§ 13-15.« 11. § 13, stk. 1, affattes således:
»En registreret person har ret til at få meddelelse om de  

 oplysninger, der er registreret om ham.
En begæring herom skal angive det  

 register eller det forvaltningsområde, der ønskes indsigt i.
En begæring om  

 registerindsigt skal besvares snarest muligt.
Er begæringen ikke imødekommet  

 eller afslået inden 10 dage efter, at den er modtaget af myndigheden, skal  

 denne underrette den registrerede om grunden hertil samt om, hvornår der kan  

 forventes besked.« 12. § 13, stk. 2, affattes således:
»Stk. 2. Hvis en person, hvorom der er registreret  

 oplysninger som nævnt i § 9, stk. 2, fremsætter begæring herom, skal den  

 pågældende med mellemrum, der fastsættes ved bekendtgørelse fra  

 justitsministeren eller i forskrifter for registret, have udskrift af de  

 oplysninger, der er registreret om ham.
Dette gælder dog kun, hvis den  

 registrerede ikke på anden måde gøres bekendt med de registrerede  

 oplysninger.
Der kan fastsættes regler om betaling for meddelelser som nævnt  

 i 1. pkt.« 13. § 13, stk. 3, affattes således:
»Stk. 3. Det kan ved bekendtgørelse fra justitsministeren  

 eller ved forskrifter for registret fastsættes, at den registrerede med  

 nærmere fastsatte mellemrum skal have udskrift af de oplysninger, der er  

 registreret om ham, eller at den registrerede skal kunne fremsætte begæring  

 herom.
Der kan fastsættes regler om betaling herfor.« 14. § 13, stk. 4, ophæves.
 Stk. 5-7 bliver herefter stk. 4-6.
 15. § 13, stk. 5 og 6, der bliver stk. 4 og 5,  

 affattes således:
»Stk. 4. Bestemmelserne i stk. 1 og 2 gælder ikke, hvis den  

 registreredes interesse i at få kendskab til oplysningerne findes at burde  

 vige for afgørende hensyn til andres private interesser eller offentlige  

 interesser.
Gør sådanne hensyn sig kun gældende for en del af oplysningerne,  

 skal den registrerede gøres bekendt med de øvrige oplysninger.
Stk. 5. Bestemmelserne i stk. 1-3 finder ikke anvendelse for  

 registre, der udelukkende er oparbejdet med henblik på at foretage  

 statistiske uddrag.« 16. I § 13, stk. 7, der bliver stk. 6, ændres »efter  

 stk. 1 og 3-4« til: »efter stk. 1 og 3«.
 17. § 14 affattes således:
» § 14. Meddelelser i henhold til § 13 skal på forlangende  

 gives skriftligt.« 18. I § 15 ændres »§ 13, stk. 1, 2, 4, 5 og 7«  

 til: »§ 13, stk. 1, 2, 4 og 6«, og »§ 13, stk. 2, 3 og 6«  

 ændres til: »§ 13, stk. 2, 3 og 5«.
 19. § 17, stk. 1 og 2, affattes således:
 »Andre fortrolige oplysninger end dem, der er nævnt i § 9, stk. 2, må  

 ikke videregives til private personer og virksomheder m.v.
Stk. 2. Videregivelse af de i stk. 1 nævnte oplysninger kan dog  

 ske i det omfang, der er nævnt i § 16.« 20. § 17, stk. 3 og 5, ophæves.
 Stk. 4 bliver herefter stk. 3.
 21. § 21, stk. 2, nr. 4, affattes således:
 »4) videregivelsen er et nødvendigt led i sagens behandling eller er  

 nødvendig for, at en myndighed kan gennemføre tilsyns- eller  

 kontrolopgaver,».
 22. § 21, stk. 3, affattes således:
»Stk. 3. Andre fortrolige oplysninger må ud over de i stk. 2  

 nævnte tilfælde kun videregives til en offentlig myndighed, når det må  

 antages, at oplysningen vil være af væsentlig betydning for myndighedens  

 virksomhed eller for en afgørelse, myndigheden skal træffe, jf. dog § 9, stk.  

 1, 2. pkt.« 23. Efter § 21 indsættes som nyt kapitel:
»Kapitel 6 a Samkøring § 21 a.
Registre med oplysninger om enkeltpersoners rent private  

 forhold, jf. § 9, stk. 2, må kun samkøres med henblik på statistiske eller  

 videnskabelige formål.
Stk. 2. Registre med andre fortrolige oplysninger kan samkøres med  

 henblik på offentlige myndigheders kontrol af enkeltpersoners økonomiske  

 forpligtelser over for det offentlige.
Samkøring må dog kun finde sted, hvis  

 de kontrollerede inden oplysningernes afgivelse har fået meddelelse  

 herom.« 24. Efter § 21 indsættes som nyt kapitel:
»Kapitel 6 b Bekendtgørelser § 21 b.
Justitsministeren fastsætter nærmere regler om  

 opbygningen, anvendelsen og sikkerheden ved forskellige typer registre.« 25. I § 28, stk. 2, udgår »§ 8, stk. 3,».
 26. I § 29, stk. 1, nr. 3, udgår »§ 17, stk. 5,».
 27. § 31 ophæves.
§ 2 Loven træder i kraft den 1. juli 1991.
Bemærkninger til lovforslaget Almindelige bemærkninger Siden loven om offentlige myndigheders registre blev vedtaget i 1978, er  

 der sket store ændringer i anvendelsen af edb.
Registeropbygningen var i 1978  

 domineret af relativt få store centrale registre.
Der er siden sket en stærk  

 vækst i antallet af registre, og væksten er i de senere år især sket i form  

 af decentrale registre.
Denne udvikling må forventes at fortsætte.
Det vil  

 blive almindeligt, at den enkelte forvaltning/institution selv indretter og  

 ajourfører de edb-registre, den har brug for i den daglige administration.
Den gældende lov er ikke et hensigtsmæssigt redskab til at regulere  

 udviklingen.
På den ene side besværliggør den - gennem sine procedurekrav -  

 oprettelsen af »banale« edb-registre, som rigtigt anvendt kan give  

 både større effektivitet og mere service og åbenhed til borgerne.
På den  

 anden side giver loven ikke tilstrækkelig beskyttelse af følsomme  

 personoplysninger.
Der er voksende kritik af, at lovens krav gælder for alle edb-registre med  

 personoplysninger, uanset om disse er fortrolige eller ej.
Denne kritik er  

 berettiget.
Ifølge straffeloven og forvaltningsloven er ikke alle  

 personoplysninger omfattet af tavshedspligt, men kun de fortrolige.  

 »Banale« oplysninger om adresser, personale, campingpladsejere,  

 marinapladslejere m.v. er ikke fortrolige - de er faktisk offentligt  

 tilgængelige - og det er svært at se nogen fornuft i at kræve særlige  

 foranstaltninger ved oprettelse af edb-registre herom.
Risikoen er, at  

 registerloven med sin altomfattende udformning fører til svigtende respekt  

 for registersikkerhed i det hele taget.
Det foreslås derfor, at loven  

 begrænses til at gælde for edb-registre med fortrolige personoplysninger.
Den gældende lov stiller krav om, at den politiske ledelse skal tage  

 stilling til oprettelse af hvert enkelt register.
Kravet betyder f.eks. i  

 kommunerne, at oprettelsen af et nyt register skal på dagsordenen til et møde  

 i kommunalbestyrelsen.
Der er ikke som ellers mulighed for delegation.  

 Behandlingen af disse sager opfattes for det meste som en besværlig og  

 ligegyldig rutine.
Når registrene kommer til behandling eet for eet, får  

 politikerne og offentligheden ikke det overblik, som kunne give anledning til  

 en relevant registerpolitisk debat.
Det foreslås derfor, at forbudet mod  

 delegation kun skal gælde ved oprettelse af registre med særlig følsomme  

 personoplysninger - oplysninger om rent private forhold (jf. § 9, stk. 2).
For at sikre muligheden for overblik både for myndigheden selv og for  

 offentligheden stilles krav om en årlig beretning om, hvilke registre  

 myndigheden har oprettet, registrenes indhold, anvendelse, sikkerhed m.v.  

 Kommunerne skal mindst een gang hvert fjerde år, det vil sige een gang i hver  

 valgperiode, fremlægge en plan for myndighedens registerpolitik med særlig  

 vægt på anvendelsen til kontrolopgaver.
Planen skal dels gøre status over  

 indholdet, anvendelsen og sikkerheden vedrørende de eksisterende registre,  

 dels indeholde overvejelser om og retningslinjer for den kommende udvikling.  

 Formålet er at skabe større offentlighed om og politisk ansvarlighed for  

 udviklingen.
Planen skal fremlægges til offentlig debat i en periode og  

 derefter drøftes og vedtages af den politiske ledelse.
Statslige myndigheder  

 skal tilsvarende en gang årligt afgive en beretning til finansministeren og  

 Registertilsynet, og hvert fjerde år skal regeringen afgive en redegørelse  

 til Folketinget om de statslige myndigheders registre.
Den gældende lov stiller som hovedregel krav om forskrifter for det  

 enkelte register.
Forskrifterne indeholder mere præcise bestemmelser end  

 loven.
Det samme formål kunne opnås gennem ministerielle bekendtgørelser.  

 Eftersom Registertilsynet, som er høringsinstans, gør en stor indsats for at  

 standardisere forskrifterne, er det nærliggende at foreslå den gældende  

 ordning erstattet af bekendtgørelser fra Justitsministeriet.
Det vil blive  

 nemmere for både offentligheden og myndighederne at få overblik over  

 retstilstanden, hvis de mange forskrifter erstattes af nogle få  

 bekendtgørelser.
Hermed vil der blive et bedre grundlag for den politiske  

 debat om, hvilke krav der skal stilles til forskellige typer af registre.  

 Kravet om forskrifter for det enkelte register foreslås opretholdt for  

 registre med særlig følsomme oplysninger.
Disse forskrifter skal herefter  

 indeholde meget detaljerede bestemmelser, der skal holdes inden for såvel  

 lovens som bekendtgørelsens rammer.
Det vigtigste retssikkerhedsmæssige spørgsmål er, hvilke grænser og  

 betingelser der skal gælde for samkøring af registre.
Ved samkøring forstås,  

 at to eller flere registre sammenflettes til et ny register.
Den gældende lov  

 skelner ikke mellem videregivelse af enkeltstående oplysninger og  

 masseoplysninger til samkøring.
Der gælder de samme materielle kriterier.
Der  

 skal blot iagttages de samme procedureregler ved samkøring af registre som  

 ved oprettelsen af de oprindelige registre.
Samkøring kan tjene vidt forskellige formål.
Samkøring af registre til  

 rent statistiske eller videnskabelige formål kan give ny nyttig viden om  

 f.eks. sammenhængen mellem sygdomme og samfundsmæssige faktorer, som ikke bør  

 hindres.
Samkøring med henblik på ajourføring af basisoplysninger om navne,  

 adresser og andre ikkefortrolige oplysninger er både ressourcebesparende og  

 uproblematisk.
Samkøring med henblik på kontrol af enkeltpersoner rejser  

 derimod væsentlige retssikkerhedsmæssige spørgsmål.
Der er stor principiel  

 forskel på videregivelse af enkeltstående oplysninger til verifikation af  

 data i en igangværende sagsbehandling eller i kontroløjemed efter en konkret  

 mistanke og automatisk sammenstilling af masseoplysninger med henblik på at  

 opspore mulige, men hidtil ukendte overtrædelser.
Det problematiske er bl.a.,  

 at myndigheder gennem samkøring kan få et meget omfattende og nærgående  

 billede af det enkelte menneske, og kontrollen kan foregå usynligt, uden at  

 offentligheden eller de kontrollerede får besked om den.
For at imødegå truslerne mod den personlige integritet stilles forslag om  

 et forbud mod samkøring af registre med særlig følsomme oplysninger til  

 kontrolformål.
De særlig følsomme oplysninger er f.eks. oplysninger om  

 helbredsforhold, strafbare forhold og væsentlige sociale problemer (§ 9, stk.  

 2). Registre med andre fortrolige oplysninger - typisk økonomiske oplysninger  

 - kan efter lovforslaget samkøres med henblik på offentlige myndigheders  

 kontrol af borgernes økonomiske mellemværender med det offentlige, men det  

 stilles som en betingelse, at de registrerede er blevet advaret om en mulig  

 eller planlagt samkøring inden afgivelsen af oplysninger.
Hermed undgås for  

 det første, at kontrollen foregår usynligt, og for det andet opnås en  

 præventiv effekt.
Det er altid bedre at forebygge kriminalitet end at  

 opsnappe syndere.
 Efter lovforslaget skal de hidtidige procedureregler fortsat gælde ved  

 samkøring af registre.
For at undgå unødig spredning af fortrolige oplysninger og sikre, at  

 samkøringsreglerne får effekt, præciserer lovforslaget, at oplysninger, der  

 indsamles med henblik på forskellige opgaver, skal registreres i adskilte  

 registre.
Som en konsekvens heraf må den enkelte ansatte kun have adgang til  

 registre, som er oprettet med henblik på de sagsopgaver, som vedkommende  

 varetager.
Registerbegrebet må fastholdes for så vidt angår fortrolige  

 personoplysninger.
Det er meget vigtigt, at borgerne gennem registerindsigt kan kontrollere,  

 hvad der er registreret om dem.
Muligheden for registerindsigt er utvivlsomt  

 med til at styrke ansvarligheden hos myndighederne.
Der er hidtil ikke mange,  

 der har benyttet sig af adgangen til registerindsigt.
Der er derfor grund til  

 at styrke adgangen på forskellig vis.
Bl.a. må det sikres, at registerindsigt  

 meddeles på udskrifter, som er læsbare for borgere uden særligt  

 forhåndskendskab til edb.
Det foreslås, at den ansvarlige myndighed skal have pligt til at give  

 meddelelse til borgerne ved optagelse i et register og i den forbindelse gøre  

 opmærksom på retten til registerindsigt.
De myndigheder, der har mange  

 registre, sender typisk i forvejen en del meddelelser til borgerne, så  

 merarbejdet ved at indføje denne pligt er til at overskue.
Ifølge loven om  

 private registre er en sådan ordning gældende for kreditoplysningsbureauer.  

 Det er vigtigt, at anmodninger om registerindsigt bliver ekspederet hurtigt.  

 Derfor indføjes en 10-dages-frist som hovedregel.
Hvis myndigheden er  

 forhindret i at opfylde denne frist, skal den sende borgeren en konkret  

 begrundelse herfor.
Hermed stilles samme krav om hurtig ekspedition ved  

 registerindsigt som ved aktindsigt, jf. offentlighedsloven og  

 forvaltningsloven.
Myndighedernes ekspedition lettes ved, at det samtidig  

 bestemmes, at anmodninger om registerindsigt skal angive det register eller  

 det forvaltningsområde, som der ønskes indsigt i.
Ved anmodninger om  

 aktindsigt gælder et lignende krav om identifikation.
Myndighederne har pligt  

 til at vejlede borgerne med henblik på at finde de registre, som de er  

 interesserede i at få indsigt i.
 Adgangen til at nægte registerindsigt af hensyn til den pågældende selv er  

 udtryk for en utidig formynderisk tankegang og foreslås derfor fjernet.  

 Registerindsigt skal efter forslaget formidles skriftligt, hvis borgeren  

 ønsker det, jf. reglerne i forvaltningsloven og offentlighedsloven om  

 aktindsigt og journalindsigt.
 Lovforslaget er en uændret genfremsættelse af L 197, som blev fremsat i  

 folketingsåret 1989-90. Se Folketingstidende 1989-90, forhandlingerne sp.  

 6672 og 7686 samt tillæg A sp. 5079.
Bemærkninger til lovforslagets enkelte bestemmelser Til nr. 1 Loven begrænses til at angå registre med fortrolige personoplysninger.  

 Hermed får loven samme afgrænsning som straffelovens og forvaltningslovens  

 regler om tavshedspligt.
Registre med ikkefortrolige oplysninger kan frit oprettes, i det omfang de  

 er relevante for myndighedens arbejde, jf. forvaltningslovens § 32. CPR-numre  

 er i sig selv fortrolige oplysninger.
Et register, der anvender CPR-nummeret,  

 vil derfor altid være omfattet af loven.
Bestemmelserne om registerindsigt i lovens kapitel 4 gælder for alle  

 registre.
Det skal være muligt at kontrollere, om adresseoplysninger m.v. er  

 korrekte, og om de »banale« oplysninger er banale.
Til nr. 2 Bestemmelsen indeholder en definition af, hvad der forstås ved fortrolige  

 personoplysninger, svarende til forvaltningslovens § 27 om tavshedspligt.
Til nr. 3 Bestemmelserne ophæves som overflødige, når loven begrænses til at angå  

 registre med fortrolige oplysninger.
Til nr. 4, 5 og 6 Bestemmelserne betyder, at de særlige procedurekrav (godkendelse af den  

 politiske ledelse, udarbejdelse af forskrifter og høring af Registertilsynet)  

 skal opfyldes ved oprettelse af registre med særlig følsomme oplysninger.  

 Desuden skal de som hidtil opfyldes ved samkøring af registre med fortrolige  

 oplysninger, jf. § 3, § 4, stk. 3, § 6, stk. 4, og § 7, stk. 3, sammenholdt  

 med den foreslåede affattelse af § 1, stk. 1. I andre tilfælde vil der være  

 mulighed for delegation hos den enkelte myndighed.
Det hidtidige generelle  

 krav om forskrifter erstattes af bekendtgørelser, jf. den som nr. 24  

 foreslåede ændring.
Til nr. 7 De hidtidige muligheder for undtagelser fra kravet om forskrifter bliver  

 overflødige, jf. de som nr. 4, 5 og 6 foreslåede ændringer.
Til nr. 8 Kravet om en årlig beretning skal sikre, at myndigheden selv og  

 offentligheden kan have overblik over registerudviklingen.
Beretningen skal  

 bl.a. informere om registrenes anvendelse til kontrolformål.
Mindst een gang  

 hvert fjerde år skal de kommunale myndigheder fremlægge en plan med status  

 over den aktuelle og retningslinjer for den kommende anvendelse af  

 personregistre.
Formålet er gennem offentlig debat og politisk vedtagelse at  

 sikre, at udviklingen bliver et resultat af bevidste valg.
Tilsvarende skal  

 regeringen mindst een gang hvert fjerde år give en redegørelse til  

 Folketinget om de statslige myndigheders registre.
Til nr. 9 Den nye bestemmelse skal ses i sammenhæng med de nye regler om samkøring  

 (nr. 23). Begrænsningerne i adgangen til samkøring af registre kunne blive  

 illusoriske, hvis der var fri adgang til at samle oplysninger i eet register.  

 Det præciseres, at oplysninger, der indsamles med henblik på forskellige  

 opgaver, skal registreres i adskilte registre.
Ansatte kan kun få adgang til  

 registre, der er oprettet med henblik på de opgaver, som de varetager.  

 Muligheden for edb-mæssige sammmenfletninger af oplysninger, der er indsamlet  

 med henblik på forskellige opgaver, beror herefter på de nye regler om  

 samkøring.
Til nr. 10 Efter denne bestemmelse er det en betingelse for optagelse i et register,  

 at den registrerede borger informeres, jf. reglerne for  

 kreditoplysningsbureauer i loven om private registre.
Til nr. 11 Kravene i denne bestemmelse er på linje med de gældende regler om  

 aktindsigt i offentlighedsloven og forvaltningsloven.
Til nr. 12 og nr. 13 Med lovforslaget vil bekendtgørelser delvis afløse de hidtidige  

 forskrifter.
Derfor kan disse ordninger fremover indføres både ved  

 bekendtgørelse og forskrift.
 Muligheden for at fastsætte betalingsregler gælder som hidtil ikke ved den  

 almindelige registerindsigt efter § 13, stk. 1.
Til nr. 14 Den særlige procedureregel for registerindsigt i patientregistre ophæves.
Til nr. 15 Med den nye udformning af reglen kan registerindsigt ikke længere nægtes  

 under henvisning til afgørende hensyn til den pågældende selv.
Registre, der udelukkende er oparbejdet med henblik på statistiske uddrag,  

 er generelt undtaget fra registerindsigt.
Bortset herfra betyder den nye  

 udformning af stk. 5, at registerindsigt kun kan nægtes efter en konkret  

 afvejning af hensynene i stk. 4.
Til nr. 16 og 18 De foreslåede ændringer er en konsekvens af den foreslåede ændring i nr.  

 14 om ophævelse af lovens § 13, stk. 4.
Til nr. 17 Registerindsigt skal efter den nye bestemmelse i alle tilfælde meddeles  

 skriftligt, hvis det ønskes.
Ifølge offentlighedslovens § 9 har patienter ret  

 til skriftlig journalindsigt (eventuelt kopi). Der er derfor ikke længere  

 grund til at have et mere frit valg mellem mundtlig og skriftlig  

 registerindsigt.
Til nr. 19 De foreslåede ændringer er en følge af, at loven begrænses til registre  

 med fortrolige personoplysninger.
Til nr. 20 Den hidtidige bestemmelse i § 17, stk. 3, ophæves som overflødig og  

 forvirrende, idet indholdet er dækket af henvisningen til § 16 i § 17, stk.  

 2.
 Den hidtidiige bestemmelse i § 17, stk. 5, ophæves som overflødig med  

 lovens begrænsning til registre med fortrolige personoplysninger.
Til nr. 21 Bestemmelsen ændres, så den kommer i overensstemmelse med  

 forvaltningsloven.
Efter den hidtidige bestemmelse har der været en  

 videregående adgang til at videregive følsomme oplysninger, når de er  

 edb-registrerede, end når de er manuelt registrerede.
Den foreslåede  

 bestemmelse hjemler ligesom forvaltningslovens tilsvarende kun videregivelse  

 af hensyn til afgivermyndighedens sag og hensyn til kontrol og tilsyn med  

 denne myndighed.
Det forudsættes, at Rigspolitichefen har en sådan overordnet status i  

 forhold til de lokale politikredse, at politiet kan betragtes som een  

 myndighed.
Det er således ikke nødvendigt med en særlig regel af hensyn til  

 anvendelsen af det centrale kriminalregister.
Til nr. 22 En konsekvensændring som følge af lovens begrænsning til fortrolige  

 personregistre.
Til nr. 23 Med den foreslåede ændring fastslås det, at registre kan samkøres med  

 henblik på statistiske eller videnskabelige formål.
 Registre med oplysninger om enkeltpersoners rent private forhold må ikke  

 samkøres med henblik på kontrol af enkeltpersoners forhold.
Registre med andre fortrolige oplysninger - typisk af økonomisk art - kan  

 samkøres med henblik på offentlige myndigheders kontrol af borgernes  

 økonomiske mellemværender med det offentlige, f.eks. kontrol af indkomst-,  

 formue-, gælds- og ejendomsoplysninger af hensyn til fastsættelse og  

 inddrivelse af skatter og afgifter.
Det er dog en betingelse, at de  

 kontrollerede inden afgivelsen af oplysningen har fået besked om den  

 planlagte eller mulige registersamkøring.
Denne besked kan gives særskilt,  

 men kan også gives i forbindelse med ordinære meddelelser fra myndigheden.
Til nr. 24 Justitsministeren giver nærmere regler ved bekendtgørelser.
Denne  

 nyordning skal ses i sammenhæng med de under nr. 4, 5 og 6 foreslåede  

 ændringer, der betyder, at kravet om forskrifter ophæves for de fleste  

 registre.
Til nr. 25 Den foreslåede ændring er en konsekvens af den i nr. 7 foreslåede  

 ophævelse af lovens § 8, stk. 3.
Til nr. 26 Den foreslåede ændring er en konsekvens af den i nr. 20 foreslåede  

 ophævelse af lovens § 17, stk. 5.
Til nr. 27 Politiets og forsvarets efterretningstjenester skal ikke længere være  

 generelt undtaget fra loven.
Hermed kommer Danmark på linje med de øvrige  

 skandinaviske lande.
Loven om offentlige myndigheders registre skal finde anvendelse i disse  

 tjenester ligesom offentlighedsloven og forvaltningsloven.
Det betyder bl.a.,  

 at anmodninger om registerindsigt skal imødekommes, medmindre der efter en  

 konkret vurdering i henhold til § 13 er grundlag for afslag, f.eks. under  

 henvisning til afgørende offentlige interesser (eventuelt sikkerhedsmæssige  

 hensyn).
