Familievirksomhed, medlemmets søn viderefører medlemmets virksomhed, søn ansætter medlemmet, bevisbyrde for mundtlig aftale om, at medlemmet kunne færdiggøre arbejde fra anden tidligere virksomhed Ankenævnet har behandlet Deres klage på møde den 26. marts 2009.
Nævnet traf denne A F G Ø R E L S E De er ikke selvforskyldt ledig, og De skal ikke have en karantæne på 3 uger med virkning fra den 24. november 2007.
 Ankenævnet ændrer således Arbejdsdirektoratets afgørelse af den 16. juli 2008.
B E G R U N D E L S E Ankenævnet har lagt til grund, at  De solgte Deres virksomheds driftsenheder til Deres søn ved fakturaer den 1. september 2007,  De lukkede Deres virksomhed den 30. september 2007,  De blev ansat i Deres søns virksomhed den 1. september 2007, og  De havde sidste arbejdsdag i Deres søns virksomhed den 23. november 2007.
 Arbejdsdirektoratet traf den 16. juli 2008 afgørelse om, at De var selvforskyldt ledig, og at De skulle have en karantæne på 3 uger med virkning fra den 24. november 2007.
 Et medlem er selvforskyldt ledig, hvis medlemmet bliver afskediget af en grund, der væsentligst kan tilregnes medlemmet.
Det beror på et samlet skøn, om en afskedigelse væsentligst kan tilregnes medlemmet.
I skønnet indgår blandt andet arbejdsgiverens begrundelse for afskedigelsen, og medlemmets forklaring om hændelsesforløbet.
 Ankenævnet har ved afgørelsen lagt vægt på, at De er opsagt, idet De blev bortvist fra Deres stilling med øjeblikkelig virkning.
 Arbejdsgiver har forklaret, at De blev opsagt, fordi De gentagne gange blev taget i at arbejde i egen virksomhed i arbejdstiden.
 De har forklaret, at De i den tid De drev selvstændig virksomhed ved siden af arbejdede med små landbrugsmaskiner, og at De ikke var helt færdig med dette arbejde den 1. september 2007.
 De aftalte derfor mundtligt med arbejdsgiveren, som en del af salget af driftsenheder til Deres søn, at De kunne bruge virksomhedens værksted til at gøre arbejdet med landbrugsmaskinerne færdigt.
 De har videre forklaret, at dette arbejde gav anledning til mange problemer og uenigheder mellem Dem og arbejdsgiveren.
 Ankenævnet skal hertil bemærke, at en mundtlig aftale er lige så gyldig som en skriftlig aftale.
 Ankenævnet finder, at De ikke er selvforskyldt ledig, da De ikke er blevet afskediget af en grund, som væsentlig skyldes Dem.
Ankenævnet har lagt vægt på, at i mangel af bevis for det modsatte, finder ankenævnet det godtgjort, at De og Deres arbejdsgiver har indgået en mundtlig aftale om, at De kunne benytte virksomhedens værksted til at færdiggøre Deres arbejde med landbrugsmaskiner.
Arbejde som De ikke var færdig med på overdragelsestidspunktet den 1. september 2007.
R E G L E R Ankenævnet henviser til  § 63, stk. 1, nr. 3 og stk. 6, i lov om arbejdsløshedsforsikring mv., jf. lov bekendtgørelse nr. 994 af 8. august 2007, og  § 9, stk. 1, 1. pkt. i Arbejdsdirektoratets bekendtgørelse nr. 178 af 19. februar 2007 om selvforskyldt ledighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007:
§ 63. Dagpenge må ikke udbetales, jf. stk. 4, til et medlem, hvis ledighed skyldes, 1) at medlemmet uden fyldestgørende grund afslår et rimeligt arbejde, der er formidlet af staten i jobcenteret, arbejdsløshedskassen eller andre efter kapitel 3 i lov om en aktiv beskæftigelsesindsats, 2) at medlemmet uden fyldestgørende grund ophører med sit arbejde, 3) at medlemmet afskediges af en grund, der væsentligst kan tilregnes medlemmet, 4) at medlemmet under en jobsamtale uden fyldestgørende grund afslår at medvirke til at indgå aftaler om tilbud efter lov om en aktiv beskæftigelsesindsats eller at følge op på indgåede aftaler om beskæftigelsesindsatsen, eller 5) at medlemmet uden fyldestgørende grund udebliver fra, afslår eller ophører i tilbud efter lov om en aktiv beskæftigelsesindsats.
Stk. 2. Bestemmelsen i stk. 1, nr. 2, finder ikke anvendelse ved ophør af selvstændig virksomhed, jf. § 57, stk. 3. I disse tilfælde udbetales dagpenge ikke for de første 3 uger efter ophøret.
Dog udbetales dagpenge efter den første uge i følgende tilfælde:
1) Ved ophør på grund af konkurs, 2) ved ophør på grund af betalingsstandsning, eller 3) ved ophør på grund af tvangsauktion.
 Stk. 3. Et medlem, der nægter at medvirke til udvikling og produktion af krigsmateriel, jf. lov om krigsmateriel m.v., anses for at have fyldestgørende grund til at undlade at overtage arbejde eller ophøre med arbejdet, jf. stk. 1.
Stk. 4. Ved selvforskyldt ledighed efter stk. 1 pålægges medlemmet en karantæne på 3 uger.
Hvis medlemmet inden for de seneste 12 måneder forud for den selvforskyldte ledighed har fået en karantæne efter § 63 a, stk. 2, for at udeblive fra en samtale, eller er blevet selvforskyldt ledig, jf. stk. 1, bortfalder retten til dagpenge, indtil 1) et fuldtidsforsikret medlem har haft mere end 300 timers arbejde inden for 10 uger, 2) et deltidsforsikret medlem har haft mindst 150 timers arbejde inden for 10 uger eller 3) et medlem i mindst 26 uger uafbrudt har drevet selvstændig virksomhed i væsentligt omfang.
 Stk. 5. For et medlem, der er mellem 25 og 30 år, og som ikke har gennemført en uddannelse, der berettiger til optagelse i en arbejdsløshedskasse, jf. § 41, bortfalder retten til dagpenge, jf. stk. 4, 2. pkt., hvis medlemmet efter at have afslået eller være ophørt i et tilbud efter § 85, stk. 3, i lov om en aktiv beskæftigelsesindsats, uden fyldestgørende grund afslår at finde, søge ind på eller påbegynde en uddannelse, jf. § 85, stk. 4, i lov om en aktiv beskæftigelsesindsats.
 Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1-5.
 Arbejdsdirektoratets bekendtgørelse nr. 178 af 19. februar 2007 om selvforskyldt ledighed:
 Afskedigelse mv.
§ 9. Et medlem er selvforskyldt ledig, hvis medlemmet bliver afskediget af en grund, der væsentligst skyldes medlemmet.
Dette gælder også, hvis 1) medlemmet bliver afskediget fra et tilbud af en grund, der væsentligst skyldes medlemmet, 2) et uddannelsessted afbryder medlemmets tilbud om uddannelse af en grund, der væsentligst skyldes medlemmet, eller 3) medlemmet bliver afskediget af en grund, der væsentligst skyldes medlemmet, mens medlemmet er på orlov efter lov om ret til orlov og dagpenge ved barsel eller efter lov om børnepasningsorlov eller får godtgørelse efter lov om godtgørelse ved deltagelse i erhvervsrettet voksen- og efteruddannelse eller får voksenuddannelsesstøtte efter lov om statens voksenuddannelsesstøtte.
