Klager over at der blev stillet en forkert diagnose Nævnet fandt grundlag for at kritisere afdelingslæge A fra radiologisk afdeling.
Nævnet lagde herved vægt på, at MR-scanningsbillederne ikke viste yderligere læsioner i hjernen, der kunne tyde på dissemineret sklerose.
Dette forhold, sammenholdt med processens ganske betydelige størrelse og rumopfyldende karakter, burde efter nævnets opfattelse have givet afdelingslæge A anledning til at overveje, om der kunne være tale om anden sygdomsårsag, specielt svulst i hjernestammen.
 Nævnet fandt ikke grundlag for at kritisere overlæge B fra neurologisk afdeling.
 Nævnet har herved lagt vægt på, at det ikke var udtryk for manglende omhu og samvittighedsfuldhed, at overlægen i første omgang ikke rekvirerede MR-scanningsbillederne fra radiologisk afdeling til gennemsyn.
 Nævnet fandt videre, at det ikke var udtryk for manglende omhu og samvittighedsfuldhed, at overlægen ved konsultationen i juli 2002 alene foranstaltede et forløb med klinisk kontrol efter seks måneder, med mulighed for fremskyndet kontrol.
Nævnet fandt dog, at det havde været hensigtsmæssigt om overlægen havde oplyst patient om, at diagnosen dissemineret sklerose ikke kunne stilles uden forbehold.
Nævnet fandt videre, at det havde været hensigtsmæssigt om journalen havde indeholdt oplysninger om de overvejelser, der medførte, at patienten i august 2002 blev indkaldt til fornyet MR-scanning.
