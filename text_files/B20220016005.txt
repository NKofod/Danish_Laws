Bekendtgørelse om slæbe-, bugser- og ankerhåndteringsspil samt slæbekroge i skibe1) I medfør af § 3, stk. 1, og § 32, stk. 9, i lov om sikkerhed til søs, jf. lovbekendtgørelse nr. 1629 af 17. december 2018, og § 3, stk. 1, og § 32, stk. 2, i anordning om ikrafttræden for Grønland af lov om sikkerhed til søs, jf. anordningsbekendtgørelse nr. 1674 af 16. december 2015, fastsættes efter bemyndigelse i henhold til § 1, stk. 1, nr. 3, i bekendtgørelse nr. 261 af 23. marts 2020 om henlæggelse af visse beføjelser til Søfartsstyrelsen og om klageadgang m.v., og § 1, stk. 1, nr. 2, i bekendtgørelse nr. 279 af 23. marts 2020 for Grønland om henlæggelse af visse beføjelser til Søfartsstyrelsen og om klageadgang m.v.:
Anvendelsesområde § 1. Bekendtgørelsen finder anvendelse på slæbe-, bugser- og ankerhåndteringsspil samt slæbekroge installeret i skibe hjemmehørende i Danmark og Grønland, jf. dog stk. 2.
 Stk. 2. Slæbe-, bugser- og ankerhåndteringsspil samt slæbekroge, der er konstrueret, installeret og godkendt inden 1. oktober 2006 efter daværende gældende bestemmelser, er ikke omfattet af nærværende bekendtgørelse.
 Stk. 3. Skibe med et maksimalt pæletræk på 500 kN (50 ton), der anvendes til slæb af skibe, pramme eller andre flydende konstruktioner, er ikke omfattet af denne bekendtgørelse, når et klassifikationsselskab har godkendt arrangementet efter klassifikationsselskabets egne regler, jf. dog stk. 4. Skibet skal kunne fremvise behørig dokumentation for godkendelsen, der skal udgøres af klassenotationen Tug eller Escort Tug.
 Stk. 4. Stk. 3 finder ikke anvendelse for skibe, der udfører Escort Tug-operationer.
Definitioner § 2. Følgende definitioner finder anvendelse i bekendtgørelsen:
 1) Ankerhåndteringsspil: Ethvert spil, der specielt er bygget til ankerhåndtering og lignende operationer for skibe, boreplatforme og lignende.
 2) Bugserspil: Ethvert spil, der specielt er bygget og indrettet til bugseringsopgaver.
 3) Eksisterende installationer: Installationer, der er udført før datoen for bekendtgørelsens ikrafttræden.
 4) Klassifikationsselskab: En organisation, som er anerkendt og bemyndiget af Søfartsstyrelsen i overensstemmelse med bestemmelserne i den til enhver tid gældende bekendtgørelse om anerkendelse og autorisation af organisationer, som udfører inspektion og syn af skibe.
 5) Renderingskraft: Den kraft der skal til for at få spiltromlen til at bevæge sig i modsat retning af det moment, der er tilført fra spillets driftsenhed.
 6) Slæbekrog: En krog eller tilsvarende, der anvendes i forbindelse med slæbeoperationer, og som let og hurtigt kan udløses under enhver situation i forbindelse med slæb.
 7) Slæbespil: Ethvert spil, der er specielt bygget til brug ved slæbeoperationer til søs.
 8) Største pæletræk: Den maksimale statiske slæbekraft (pæletræk), som skibet kan præstere, og som er målt i henhold til en anerkendt metode og dokumenteret i pæletrækscertifikatet.
 9) SWL: Den maksimalt tilladelige arbejdsbelastning (Safe Working Load).
 10) Tug: Skibe der anvendes til slæb af skibe, pramme eller andre flydende konstruktioner og som er godkendt med klassenotationen Tug.
 11) Escort Tug: Skibe der anvendes til Escort Tug-operationer og er godkendt med klassenotationen Escort Tug.
 12) Escort Tug-operationer: Slæbeoperation, der indebærer tæt assistance til navigation, styring, bremsning igennem en kombination af fremdrivnings- og hydrodynamiske kræfter, generet fra slæbebåden igennem en trosse fastgjort til det assisterede skib.
 Ækvivalens m.v.
§ 3. Søfartsstyrelsen kan efter kriterierne i stk. 2 tillade, 1) at man om bord benytter andet udstyr, materiale, udrustninger, apparater m.v., 2) at der træffes en anden foranstaltning i fartøjet, eller 3) at fartøjet er bygget eller konstrueret på anden måde, herunder efter anerkendte internationale standarder.
Stk. 2. Søfartsstyrelsens tilladelse efter stk. 1 kan gives, når det er godtgjort, at ækvivalerende foranstaltninger er mindst lige så effektive og repræsenterer et tilsvarende beskyttelsesniveau som det, der kræves efter denne bekendtgørelse.
Dette kan eksempelvis findes godtgjort ved afprøvning af ækvivalerende foranstaltninger, men også på anden måde.
 Stk. 3. Hvis det i nærværende bekendtgørelse kræves, at et bestemt tilbehør, materiale, anordning eller apparat, eller type heraf, skal anbringes eller forefindes i et skib, eller at der skal træffes en bestemt foranstaltning, kan Søfartsstyrelsen tillade, at der anbringes eller forefindes et andet tilbehør, materiale, anordning eller apparat, eller type heraf, som er lovligt produceret eller markedsført i en anden EU-medlemsstat eller i Tyrkiet, eller som er lovligt produceret i en anden EFTA-stat, som er kontraherende part i EØS-aftalen, med et tilsvarende beskyttelsesniveau som de danske standarder, eller at der træffes en anden foranstaltning i skibet, hvis den er lige så effektiv som det, der kræves efter bekendtgørelsen.
 Stk. 4. Søfartsstyrelsen accepterer afprøvninger, der udføres af anerkendte prøveinstitutter, herunder prøveinstitutter i andre EU-medlemsstater, i EFTA-stater, som er kontraherende parter i EØS-aftalen, og i Tyrkiet, som giver passende og tilfredsstillende garantier af afprøvningernes tekniske, fagmæssige og uafhængige art.
Konstruktion § 4. Ethvert arrangement af slæbe-, bugser- og ankerhåndteringsspil samt slæbekroge skal i hele sin indretning besidde den styrke, der er nødvendig til formålet, og skal ikke kunne overbelastes under normal drift.
 Stk. 2. Slæbe-, bugser- og ankerhåndteringsspil samt slæbekroge, der på slæbebåde, forsyningsskibe eller lignende skibe anvendes ved slæbning, bugsering, ankerhåndtering eller lignende skal, ud over kravene i denne bekendtgørelse, opfylde anerkendte internationale normer og standarder, samt opfylde reglerne fra et klassifikationsselskab med hensyn til konstruktion, styrke, materialer, materialedimensioner, svejsning og installation samt elektriske og hydrauliske installationer.
 Stk. 3. Slæbe-, bugser- og ankerhåndteringsspil skal være forsynet med et nødbremsesystem, som er uafhængigt af skibets hovedenergikilde.
 Stk. 4. Slæbespil skal være forsynet med spoleapparat.
 Stk. 5. Spil til slæbning eller ankerhåndtering skal være konstrueret og forsynet med instrumenter på en sådan måde, at det til enhver tid er muligt at aflæse belastningen på wiren ved såvel træk-, som affirings- og bremseoperationer.
 Stk. 6. Regulering af bremse-, træk- og affiringskraft skal normalt kunne foretages fra spillets kontrolpaneler.
 Stk. 7. Skibsskroget skal, i de områder hvor slæbekroge eller spil fastgøres, forstærkes i forhold til den maksimale belastning der kan forventes under driften og i overensstemmelse med et klassifikationsselskabs regler.
 Stk. 8. Stk. 4, 5 og 6 finder ikke anvendelse på skibe med et maksimalt pæletræk på 500 kN (50 ton), der anvendes til slæb af skibe, pramme eller andre flydende konstruktioner, jf. dog stk. 9.
 Stk. 9. Stk. 8 finder ikke anvendelse for skibe, der udfører Escort Tug-operationer.
Krav til slæbe-, bugser- og ankerhåndteringsspil om bord § 5. Slæbe-, bugser- og ankerhåndteringsspil skal placeres om bord på en sådan måde, at betjeningen og arbejdet i forbindelse med disse kan foregå sikkert.
§ 6. Bevægelige dele skal afskærmes i et sådant omfang, at ulykker forebygges.
Alle nødvendige gangpassager ved spil eller slæbekrog skal være min. 0,6 m brede.
 Stk. 2. Fra spillets eller spillenes manøvrepladser og fra styrehuset skal der, evt. ved hjælp af TV-overvågning, være tilstrækkelig oversigt over spillets eller spillenes bevægelige dele, herunder spoleapparat, tromler og kabelarer.
 Stk. 3. Manøvrepladsen skal endvidere være placeret på en sådan måde, at operatøren er beskyttet ved et eventuelt wirebrud.
 Stk. 4. Stk. 2 og 3 finder tilsvarende anvendelse for udløsningsstederne for slæbekroge.
Stk. 5. Der skal monteres bøjler, beslag, surringsøje (pad-eyes), vejviserruller eller lignende i nødvendigt omfang.
Disse skal dimensioneres og fastgøres under hensyntagen til de maksimale kraftpåvirkninger, der kan opstå i forbindelse med deres brug.
 § 7. Wirens eller trossens vandring skal i fornødent omfang begrænses af pullerter, bøjler, støtter eller lignende, som er afrundet for til enhver tid at sikre god manøvrering med slæbet og forhindre, at wiren/ trossen kommer i bekneb eller på anden måde beskadiges.
 Stk. 2. Hvor stoppullerter findes anbragt i borde, skal disse være udformet således, at de kan stoppe slæbetrossen i en uhensigtsmæssig bevægelse.
 § 8. Manøvrehåndtag for hivning og firing skal automatisk gå i neutral stilling, når de slippes.
 Stk. 2. Slæbe- og ankerhåndteringsspil skal være udstyret med håndbetjente nødstop, der afbryder krafttilførslen og hurtigt bringer bremsen i funktion.
 Stk. 3. Nødudløsning skal kunne foretages fra alle spillets manøvrepulte, fra styrepladsen og fra passende steder på dækket.
 Stk. 4. Efter nødudløsning skal spillets bremser straks kunne anvendes normalt.
 Stk. 5. Betjeningsknapper eller lignende til nødudløsning skal sikres mod utilsigtet påvirkning.
 Stk. 6. Nødudløsning skal kunne foretages, selv om skibets hovedenergikilde svigter, under alle forekommende forhold med hensyn til krængning og trim for skibet og ved en hvilken som helst mulig trækretning af wiren.
Særligt for ankerhåndtering § 9. Skibe, som anvendes til ankerhåndtering, skal have hækruller med tilstrækkelig stor diameter eller tilsvarende arrangement.
Stk. 2. Skibe, som anvendes til ankerhåndtering, skal være udstyret med fjernbetjente wire- og kædestoppere.
Disse skal kunne nødudløses fra styrehuset eller fra et betjeningssted, hvorfra der er kommunikation med broen.
Nødudløsning skal kunne foretages også ved udfald af skibets hovedstrømforsyning (black out).
Krav til slæbekroge § 10. Slæbekroge skal placeres således om bord, at betjeningen og arbejdet i forbindelse med disse kan foregå sikkert.
Stk. 2. Bevægelige dele skal afskærmes i et sådant omfang, at ulykker forebygges.
Alle nødvendige gangpassager ved slæbekroge skal være min. 0,6 m brede.
Stk. 3. Fra manøvrepladser og fra styrehuset skal der være tilstrækkelig oversigt over slæbekrogen.
Udløsningssteder for slæbekrogen skal endvidere være placeret således, at mandskabet er beskyttet ved et eventuelt wirebrud.
Stk. 4. Der skal monteres bøjler, beslag, surringsøje (pad-eyes), vejviserruller eller lignende i nødvendigt omfang.
Disse skal dimensioneres og fastgøres under hensyntagen til de maksimale kraftpåvirkninger, der kan opstå i forbindelse med deres brug.
 § 11. Wirens eller trossens vandring skal i fornødent omfang begrænses af pullerter, bøjler, støtter eller lignende, som er afrundede, for til enhver tid at sikre god manøvrering med slæbet og forhindre, at wiren eller trossen kommer i bekneb eller på anden måde beskadiges.
§ 12. Slæbekrogen skal anbringes så lavt og tæt på midtskibs som praktisk muligt, og hele slæbearrangementet skal være således indrettet, at trækket i slæbetrossen eller -wiren, når denne viser tværskibs, giver mindst muligt krængningsmoment.
Slæbekrogarrangementet skal om nødvendigt være forsynet med nedridder.
§ 13. Slæbekrogen skal være forsynet med en mekanisme til udløsning af trossen eller wiren, når denne er belastet.
Denne udløsning skal kunne ske fra styrehuset eller betjeningsstedet.
Udløsermekanismen må ikke kunne blokeres og skal være af en sådan art, at udløsning ikke utilsigtet kan finde sted på grund af ryk eller rystelser i slæbetrossen.
§ 14. Slæbetrossens vandring i tværskibs retning skal begrænses af pullerter eller støtter svarende til det største udsving af slæbekrogen, således at trækket i slæbekrogen altid falder i dennes længderetning.
Stoppullerter anbragt i borde skal være udformet således, at de kan »fange« wiren eller trossen.
 Stk. 2. I nærheden af slæbekrogen skal der være en eller to økser anbragt i bøjler, der er indrettet dertil. Øksen skal være ophængt på en sådan måde, at det er muligt at nå denne fra begge sider af skibet.
 § 15. Betjeningsgreb eller lignende til nødudløsning skal sikres mod utilsigtet påvirkning.
 Stk. 2. Nødudløsning skal kunne foretages, selv om skibets hovedenergikilde svigter og under alle forekommende forhold med hensyn til krængning og trim for skibet samt ved en hvilken som helst mulig trækretning af wiren.
Afprøvning og godkendelse § 16. Alle slæbe-, bugser- og ankerhåndteringsspil samt slæbekroge skal, før de tages i brug, afprøves og godkendes af Søfartsstyrelsen eller et klassifikationsselskab, jf. dog § 3, stk. 4.
 Stk. 2. Slæbe- og ankerhåndteringsspil samt slæbekroge skal leveres med et certifikat, hvoraf det fremgår, at disse er konstrueret, installeret og afprøvet i overensstemmelse med reglerne fra et klassifikationsselskab.
 Stk. 3. Kroge og løst udstyr skal være prøvebelastet og certificeret i overensstemmelse med anerkendte normer og påmærket den maksimale SWL.
Stk. 4. Afprøvning om bord skal blandt andet påvise, at wiren vikler sig tilfredsstillende op på spiltromlen.
Dette skal afprøves både i belastet og i ubelastet tilstand.
Vedligeholdelse og eftersyn § 17. Før hver slæbe- bugser- eller ankerhåndteringsopgave skal spillet funktionsprøves efter et udarbejdet program, der er udviklet af spilfabrikanten eller rederiet, jf. stk. 3, nr. 4. Resultatet skal indføres i skibets register over skibets hejsemidler og lossegrej eller skibsdagbogen.
Stk. 2. Mindst en gang om året skal der foretages en grundig undersøgelse af slæbekrog og slæbespil med tilhørende udstyr og befæstigelser inklusive bolte og svejsninger for konstatering af slidtage, deformationer, revnedannelser og lignende skader.
Denne undersøgelse skal foretages under ledelse og ansvar af skibets fører eller maskinchef.
Resultatet skal indføres i skibets register over skibets hejsemidler og lossegrej.
 Stk. 3. Der skal om bord i skibet forefindes alle nødvendige instruktionsbøger og tegninger m.v. for det aktuelle spil samt slæbekrog, herunder følgende:
 1) Oplysninger, der er nødvendige for forståelse af spillets eller slæbekrogens virkemåde og for udførelse af de nødvendige og almindelige justeringer, reparationer og udskiftninger.
 2) Alle oplysninger om spillets eller slæbekrogens begrænsninger ved brug under normale forhold.
 3) Pæletrækscertifikat.
 4) Et enkelt funktionsprøveprogram for spil og slæbekrog for udførelse af nødudløsning.
 5) Et smøreskema.
 6) Arrangementstegninger over spillet.
 7) Certifikater for wirer, trosser, sjækler, træk og løftekroge samt alt andet løst udstyr, der indgår i slæbe- og ankerhåndteringsarrangementet.
Løst udstyr § 18. Alt løst udstyr, der indgår i slæbe- og ankerhåndteringsarrangementet, så som sjækler, ringe, wirer, trosser, pelikan-karabinhage (pelican-hooks) og lignende skal være afprøvet som angivet i § 16 og forsynet med certifikat.
 Stk. 2. Skærebrænderudstyr skal altid være klar til øjeblikkelig brug under slæbe- og ankerhåndteringsoperationer, hvor en økse ikke kan anvendes som følge af wirens dimension.
 Stk. 3. Under forhold, hvor der er store belastninger på slæbe- og ankerhåndteringsudstyr, skal skibsføreren drage omsorg for, at der i videst mulig omfang ikke færdes personel på dækket.
 Straf og ikrafttræden m.v.
 § 19. Overtrædelse af §§ 4 til 18 i denne bekendtgørelse straffes med bøde eller fængsel i indtil 1 år.
Stk. 2. Straffen kan stige til fængsel i indtil 2 år, hvis der 1) ved overtrædelsen, herunder i forbindelse med forvoldelse af søulykke eller sejlads i strid med godt sømandskab, er sket skade på liv eller helbred eller fremkaldt fare herfor, 2) tidligere er afgivet forbud eller påbud for samme eller tilsvarende forhold, eller 3) ved overtrædelsen er opnået eller tilsigtet en økonomisk fordel for den pågældende selv eller andre.
 Stk. 3. Det skal betragtes som en særlig skærpende omstændighed, at der for unge under 18 år er sket skade på liv eller helbred eller fremkaldt fare herfor, jf. stk. 2, nr. 1.
 Stk. 4. Sker der ikke konfiskation af udbytte, som er opnået ved overtrædelsen, skal der ved udmåling af bøde, herunder tillægsbøde, tages særligt hensyn til størrelsen af en opnået eller tilsigtet økonomisk fordel.
 Stk. 5. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 20. Såfremt forholdet er omfattet af anordning om ikrafttræden for Grønland af lov om sikkerhed til søs, kan der fastsættes foranstaltninger i henhold til kriminalloven for Grønland.
 Stk. 2. De i § 19, stk. 2 og 3, nævnte forhold skal anses som skærpende omstændigheder.
 Stk. 3. Sker der ikke konfiskation af udbytte, jf. kriminallovens § 120, som er opnået ved overtrædelsen, skal der ved udmåling af bøde, herunder tillægsbøde, tages særligt hensyn til størrelsen af en opnået eller tilsigtet økonomisk fordel.
Stk. 4. Er en overtrædelse begået af selskaber m.v. (juridiske personer), kan der pålægges den juridiske person som sådan bødeansvar.
Er overtrædelsen begået af staten, Grønlands Selvstyre, en kommune eller en bygdebestyrelse, kan der pålægges vedkommende offentlige myndighed som sådan bødeansvar.
 Stk. 5. Såfremt den pågældende ikke er bosat i Grønland, eller den pågældendes tilknytning til det grønlandske samfund i øvrigt har en sådan løsere karakter, at forudsætningerne for anvendelse af foranstaltninger ikke er til stede, kan sagen anlægges eller henvises til forfølgning i Danmark, jf. § 7 i kriminalloven for Grønland.
 § 21. Bekendtgørelsen træder i kraft den 2. februar 2022.
 Stk. 2. Teknisk forskrift af 13. september 2006 om slæbe- og ankerhåndteringsspil samt slæbekroge i skibe ophæves.
Søfartsstyrelsen, den 28. januar 2022 Martin Hvid John / Malene Loftager Mundt 1) Teknisk forskrift af 13. september 2006 om slæbe- og ankerhåndteringsspil samt slæbekroge i skibe, som denne bekendtgørelse afløser, har som udkast været notificeret i overensstemmelse med direktiv 2015/1535/EU om en informationsprocedure med hensyn til tekniske forskrifter for informationssamfundets tjenester (kodifikation).
