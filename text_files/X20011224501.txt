Bindende forhåndsbesked  

 selvstændigt erhvervsdrivendes fradrag for indskud på  

 pensionsordning   pensionsbeskatningslovens § 15 A Spørgsmål Vil A kunne få fradrag for indskud på en  

 pensionsordning i medfør af pensionsbeskatningslovens §15A,  

 såfremt indskuddet består i avance fra salg af landbrugsjord  

 på ca. 1,5 mio. kr? Svar Ja, såfremt de øvrige betingelser i  

 pensionsbeskatningslovens § 15 A er opfyldt.
Beskrivelse af de faktiske forhold Pensionsbeskatningslovens § 15A er en ny regel, som  

 første gang får virkning for indkomståret 2001. Reglen  

 bestemmer, at personer, der i forbindelse med afståelse af deres  

 erhvervsmæssige virksomhed eller en andel af denne opnår en  

 skattepligtig fortjeneste, kan indskyde fortjenesten på en  

 pensionsordning og derved få fradragsret det indskudte  

 beløb.
Bestemmelsen har til formål at indføre en  

 særlig adgang for personer over 55 år, der har drevet  

 selvstændig virksomhed i mindst 10 år, til at oprette  

 pensionsordninger i forbindelse med virksomhedsophør.
Disse personer  

 står ved erhvervsvirksomhedens ophør typisk dels med en  

 skattepligtig fortjeneste hidrørende fra virksomheden, dels med en  

 meget begrænset eller helt manglende pensionsopsparing.
 Bestemmelsen går ud på at tillade en  

 nærmere afgrænset persongruppe at anvende et beløb  

 svarende til den skattepligtige fortjeneste ved afståelse af  

 virksomhed, dog maks. 2 mio. kr. (2001-niveau) til at oprette  

 pensionsordninger med løbende udbetalinger og ratepensionsordninger  

 efter særlige beskatningsregler, der tilgodeser de  

 pågældendes særlige situation.
 Ved salg af en virksomhed, der har været drevet i  

 personligt regi, opgøres beløbet på grundlag af de  

 skattepligtige gevinster, der opnås ved salg af virksomhedens aktiver,  

 såsom driftsmidler, goodwill og andre immaterielle aktiver, fast  

 ejendom og værdipapirer, med fradrag af tab.
A købte en landbrugsejendom i 1969. Ejendommen var  

 på 80,7 hektar.
Heraf var 7-8 hektar vådenge, mens der på  

 resten af arealet blev dyrket korn, kartofler, ærter m.v.
Der har ikke  

 været husdyr på ejendommen de sidste 20-25 år.
 Den 1. juli 2000 solgte A 71,14 hektar til en nabo.  

 Avancen fra dette salg androg et beløb på mellem 1.400.000 og  

 1.450.000 kr.
Den 1. marts 2001 solgte A en byggegrund på 0,3  

 hektar.
Avancen fra dette salg androg et beløb på ca. 150.000  

 kr.
Restarealet på 9,26 hektar består dels af ca.  

 7 hektar eng, der er udlagt til vådenge.
Resten er vej m.v.
Desuden er  

 der på ejendommen et smådyrs-krematorie, som fortsætter  

 efter salget af jorden.
Avancen fra  jordsalget er samlet ca. 1,5 mio. kr.  Dette  

 beløb ønskes indskudt på en pensionsordning senest den  

 30. juni 2001 med henblik på at få fradrag for indskuddet i  

 henhold til pensionsbeskatningslovens § 15A.
Indkomståret er 1. juni  

 til 30 maj.
Den skatteansættende myndigheds udtalelse Da det i anmodningen er oplyst, at A fortsætter med  

 at drive smådyrs-krematoriet efter salget af jorden, finder A´s  

 kommune, som er den skatteansættende myndighed, at A fortsat må  

 anses for erhvervsdrivende både efter det første og det andet  

 salg af jord.
Kommunen har i den forbindelse oplyst, at omsætningen i  

 krematoriet i indkomståret 1999 udgjorde 120.231 kr. ifølge  

 selvangivelsen.
 A´s kommune finder på denne baggrund, at A kan  

 anvende de omhandlede avancer som et fradragsberettiget indskud på en  

 pensionsordning i medfør af pensionsbeskatningslovens § 15 A.
Styrelsens indstilling og begrundelse Efter det oplyste blev A´s ejendom drevet som  

 selvstændig erhvervsvirksomhed ved det første delsalg den 1.  

 juli 2000. Det indstilles derfor, at avancen fra dette delsalg kan anvendes  

 som fradragsberettiget indskud på en pensionsordning i medfør af  

 pensionsbeskatningslovens § 15A.
Det fremgår af bemærkningerne  

 til pensionsbeskatningslovens § 15A, at ved salg af en virksomhed, der har  

 været drevet i personligt regi, opgøres beløbet på  

 grundlag af de skattepligtige gevinster, der opnås ved salget af  

 virksomhedens aktiver som bl.a. fast ejendom, med fradrag af tab.
Det indstilles, at også avancen fra det andet  

 delsalg den 1. marts 2001 kan anvendes som fradragsberettiget indskud  

 på en pensionsordning i medfør af  pensionsbeskatningslovens §  

 15A.
Der er i den forbindelse lagt vægt på, at der fortsat er  

 drift af smådyrskrematorie på ejendommen efter det andet delsalg,  

 at A´s kommune har oplyst, at omsætningen i krematoriet  i  

 indkomståret 1999 udgjorde 120.231 kr. ifølge selvangivelsen, og  

 at kommunen på den baggrund har fundet, at der fortsat er tale om  

 selvstændig erhvervsmæssig virksomhed efter det andet  

 delsalg.
Det forudsættes, at A udfylder erklæring i  

 medfør af pensionsbeskatningslovens § 15 A, stk. 8, jf. § 14 i  

 bekendtgørelse om beskatningen af pensionsordninger (blanket nr.  

 02.032 eller 02.033). Det forudsættes endvidere, at de øvrige  

 betingelser for at kunne få fradrag efter pensionsbeskatningslovens §  

 15A er opfyldt, herunder at A  har drevet selvstændig  

 erhvervsvirksomhed i en periode på mindst 10 år forud for det  

 indkomstår, hvori pensionsordningen oprettes.
De øvrige  

 betingelser for at få fradrag fremgår af blanketten.
 Ligningsrådet tiltrådte Told- og  

 Skattestyrelsens indstilling.
