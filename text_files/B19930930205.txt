Bekendtgørelse om Nibe- og Gjøl Bredning Vildtreservat I medfør af §§ 35 og 51, stk. 4, i lov om jagt og vildtforvaltning, jf. lovbekendtgørelse nr. 801 af 11. december 1987 fastsættes:
Kapitel 1 Formål § 1. Bekendtgørelsen har til formål at sikre Nibe- og Gjøl Bredning som raste-, fouragerings- og yngelområde for vandfugle.
Kapitel 2 Afgrænsning § 2. Nibe- og Gjøl Bredning Vildtreservat i Nordjyllands Amt omfatter som angivet på kortbilag:
1) Den del af Limfjorden incl.
Halkær Bredning og Sebbersund, der mod vest afgrænses af en ret linje fra Attrup Havn i sydlig retning over fjorden til det østligste punkt på diget ved Vår og mod øst af en ret linje fra Gjøl Havn i sydlig retning over den nærmeste bagbords sideafmærkning (rød) til kysten på fjordens sydside ud for Vilsager Gård.
 2) Følgende landarealer (øer i Nibe Bredning) indenfor det under nr. 1 afgrænsede område: Hornsgård Holm og Tøtten (11 lodder af matr. nr. 51a, 13 lodder af matr. nr. 11b samt matr. nr. 11c, Stavn By Farstrup).
 Vår Holm og Kyø Holm (samtlige matr. nr. i Vår Holm og Kyø Holm, Farstrup, samt matr. nr. 85d Stavn By smst.).
 Klosterholm (9 lodder af matr. nr. 1a Sebberkloster Hgd., Sebber). Startøtterne (matr. nr. 1a, 2a, 2b, 2c, 2d og 2e Sebberkloster Hgd., Sebber; samt tre holme matrikuleret under matr. nr. 21a, 22, 27b, 29a, 30a, 31f og 32a Valsted By, Sebber.
 Rønholm (matr. nr. 35 Nibe Markjorder). Troldholmene og Mellemgrundholmene (matr. nr. 87 Hvolgård, Øland).
 3) Tilvækstarealer til de under nr. 2 nævnte arealer.
 Stk. 2. Mod land afgrænses de i stk. 1, nr. 1 nævnte dele af fiskeriterritoriet af højeste, daglige vandstandslinje.
Kapitel 3 Jagt § 3. På vildtreservatets område er det forbudt at udøve jagt på eller på anden måde at ombringe, indfange eller forjage pattedyr og fugle på den del af det i § 2, stk. 1, nr. 1, nævnte område, der er beliggende indenfor følgende afgrænsning (jf. kortbilag):
 1) Mod øst af en ret linje i syd-sydøstlig retning fra Bjerget ved Ulvedybet mod Klitgård Hage til den nærmeste styrbords sideafmærkning.
 2) Mod sydøst af en ret linje fra ovennævnte sideafmærkning til den styrbords sideafmærkning udfor Klitgård Hage og af en ret linje videre til kompasafmærkning (2 lysreflekser) ved Draget.
 3) Mod syd af Draget følgende bagbords sidemærkninger til kompasafmærkningen (1 lysrefleks) nordøst for Rønholm og herfra af en ret linje videre til den første styrbords side afmærkning ved Skuls Hage.
 4) Mod vest af en ret linje fra ovennævnte sideafmærkning til det østligste knækpunkt på fjorddiget sydøst for Knudegårdsbjerg på Øland.
 5) Mod nord af vejdæmningen mellem Øland og Gjøl.
 Stk. 2. På vildtreservatets område er det forbudt at udøve jagt fra motordrevet fartøj.
 Stk. 3. På vildtreservatets område er isjagt samt jagt i våger forbudt.
 Stk. 4. På det i stk. 1 nævnte område er færdsel med ladt skydevåben forbudt.
Kapitel 4 Færdsel og sejlads § 4. På de i § 2, stk. 1, nr. 2 og 3, nævnte øer og tilvækstarealer samt på søterritoriet i en afstand af 50 meter ud for øerne regnet fra højeste, daglige vandstandslinje er færdsel forbudt i perioden 1. april til og med 15. juli.
 Stk. 2. Det er forbudt at ødelægge og indsamle æg.
 Stk. 3. Bestemmelserne i stk. 1 gælder ikke for:
1) Ejere/brugere samt disses husstand og personale.
Hunde må dog ikke medtages.
 2) Sejlads i forbindelse med fiskeri.
 § 5. På det i § 3, stk. 1, nævnte del af søterritoriet samt i de på kortbilaget angivne dele af søterritoriet (ålegræsbevoksninger) i Nibe Bredning og nord for Fjordholmene, er brætsejlads forbudt.
 Stk. 2. På vildtreservatets vandområde er der forbud mod motordrevet sejlads med højere hastighed end 8 knob uden for sejlrender.
 Stk. 3. På vildtreservatets vandområde er der forbud mod sejlads med jetski, vandscootere o.lign.
 Stk. 4. Bestemmelserne i stk. 2 gælder ikke for sejlads i forbindelse med erhvervsmæssigt fiskeri.
Kapitel 5 Andre bestemmelser § 6. Vedrørende andre bestemmelser om jagt og færdsel indenfor vildtreservatets område henvises der i øvrigt til:
 1) Landbrugsministeriets bekendtgørelse af 18. august 1975 om Ulvedybet Vildtreservat.
 2) Miljøministeriets bekendtgørelse nr. 572 af 9. august 1990 om ændring af bekendtgørelse om forbud mod jagt fra motorbåd.
Kapitel 6 Dispensation og tilsyn § 7. Skov- og Naturstyrelsen kan, når særlige forhold taler derfor, dispensere fra bestemmelserne i §§ 3, 4 og 5.
 § 8. Skov- og Naturstyrelsen fører tilsyn med, at reservatbestemmelserne overholdes.
Kapitel 7 Straf og ikrafttrædelse § 9. Overtrædelse af bestemmelserne i §§ 3, 4 og 5 straffes med bøde, medmindre strengere straf er forskyldt efter den øvrige lovgivning.
 § 10. Bekendtgørelsen træder i kraft den 1. august 1993.
 Stk. 2. Samtidig med ikrafttræden af denne bekendtgørelse ophæves Landbrugsministeriets bekendtgørelse af 20. marts 1986 om Nibe Bredning Vildtreservat.
