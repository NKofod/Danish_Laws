Kapitel 1   Långiver Kapitel 2   Ansøgning Kapitel 3   Bevilling af statsgaranti for lån Kapitel 4   Betingelse for statsgaranti for lån Kapitel 5   Udmålingsgrundlaget for lån Kapitel 6   Selvskyldnerkaution for lånet Kapitel 7   Lånets pantesikring og foranstående prioriteter Kapitel 8   Lånetyper m.v.
Kapitel 9   Konvertering Kapitel 10   Overtagelse, overførsel og forfald af lånet Kapitel 11   Statsgaranti for lånet Kapitel 12   Opkrævning af præmie Kapitel 13   Administration og kontrol Kapitel 14   Særligt sagkyndige Kapitel 15   Klageadgang Kapitel 16   Straffebestemmelser Kapitel 17   Ikrafttrædelse Bilag 1 Bilag 2 Bilag 3 Bilag 4 Bekendtgørelse om statsgaranti for lån til yngre jordbrugere m.v.
 I medfør af § 4, stk. 4 og 6, § 4a, stk. 4 og 6, § 5 a, stk. 7, § 9, stk. 4 og 6, § 10, stk. 4 og 6, § 13, stk. 5 og 7 og § 14, stk. 5, i lov om statsgaranti for lån til yngre jordbrugere m.v., jf. lovbekendtgørelse nr. 1202 af 10. december 2009, samt efter aftale med finansministeren, fastsættes:
Kapitel 1 Långiver § 1. Realkreditinstitutter, nævnt i bilag 1, yder mod statsgaranti efter loven lån til yngre jordbrugere.
Kapitel 2 Ansøgning § 2. Ansøgning om statsgaranti for lån til yngre jordbrugere skal udfærdiges på et særligt ansøgningsskema med bistand af en særligt sagkyndig, der er godkendt af FødevareErhverv, jf. § 34. Ansøgningen skal attesteres af den særligt sagkyndige.
Stk. 2. Ansøgning om statsgaranti for lån efter § 4 skal indgives, inden ansøger fylder 40 år og være modtaget i Økonomistyrelsen senest 10 måneder efter erhvervelsen af jordbrugsbedriften.
Ved erhvervelsestidspunktet forstås overtagelsesdagen i henhold til endeligt tingslyst skøde.
 Stk. 3. Ansøgning om statsgaranti for tillægslån efter § 6 skal indgives, inden ansøger fylder 40 år og inden 2 år efter udbetalingen af lånet ydet efter § 4.
 Stk. 4. Ansøgning om statsgaranti for supplerende lån efter § 8 skal indgives, inden ansøger fylder 40 år og være modtaget i Økonomistyrelsen senest 12 måneder efter erhvervelsen af det aktiv, jf. § 8, stk. 2, på grundlag af hvilket der ansøges om supplerende lån, og senest 7 år efter udbetalingen af det første lån, jf. §§ 4 og 6.
 Stk. 5. Ansøgning om tilladelse efter § 18 til indtræden i driftsfællesskab skal indgives til Økonomistyrelsen samtidig med ansøgning efter stk. 2 eller 3, eller inden indtrædelsen i driftsfællesskabet.
 Stk. 6. Ansøgning om tilladelse efter § 26, stk. 1, til at overtage lån skal være modtaget i Økonomistyrelsen senest 3 måneder efter, at ejendommen er overtaget til hensidden i uskiftet bo, ved arv eller udlagt efter arvelovens bestemmelser.
 Stk. 7. Ansøgning om statsgaranti for lån efter § 13, jf. § 6, i lovbekendtgørelse nr. 728 af 29. juni 2004 skal indgives efter reglerne herom i bekendtgørelse nr. 90 af 13. februar 2004 om støtteordning for yngre jordbrugere.
 § 3. Ansøgning om statsgaranti for lån til interessentskaber skal udfærdiges på et særligt ansøgningsskema med bistand af en særligt sagkyndig, der er godkendt af FødevareErhverv, jf. § 34. Ansøgningen skal attesteres af den særligt sagkyndige.
Stk. 2. Ansøgning om statsgaranti for lån efter § 5 skal indgives, inden den eller de af interessenterne, der kan udløse et statsgaranteret lån, fylder 40 år, og være modtaget i Økonomistyrelsen senest 10 måneder efter erhvervelsen af jordbrugsbedriften.
Ved erhvervelsestidspunktet forstås overtagelsesdagen i henhold til endeligt tinglyst skøde.
 Stk. 3. Ansøgning om statsgaranti for tillægslån efter § 7 skal indgives, inden den eller de af interessenterne, der kan udløse et statsgaranteret lån, fylder 40 år og inden 2 år efter udbetalingen af lånet ydet efter § 5.
 Stk. 4. Ansøgning om statsgaranti for supplerende lån efter § 8 skal indgives, inden den eller de af interessenterne, der kan udløse et statsgaranteret lån, fylder 40 år og være modtaget i Økonomistyrelsen senest 12 måneder efter erhvervelsen af det aktiv, jf. § 8, stk. 2, på grundlag af hvilket der ansøges om supplerende lån, og senest 7 år efter udbetalingen af det første lån, jf. §§ 5 og 7.
 Stk. 5. Ansøgning om tilladelse efter § 26, stk. 1, til at overtage lån skal være modtaget i Økonomistyrelsen senest 3 måneder efter, at ejendommen er overtaget til hensidden i uskiftet bo, ved arv eller udlagt efter arvelovens bestemmelser.
Stk. 6. Interessentskabet skal være etableret med en sædvanlig skriftlig interessentskabskontrakt.
Det er en betingelse, for udstedelse af statsgaranti til optagelse af lån til yngre jordbrugere, at interessentskabskontrakten godkendes af Økonomistyrelsen.
Kontrakten skal indsendes sammen med ansøgning om statsgaranti for lån.
Kapitel 3 Bevilling af statsgaranti for lån Bevilling af statsgaranti for lån ved førstegangsetablering § 4. Der ydes statsgaranti for lån i forbindelse med en jordbrugers førstegangsetablering på en bedrift, jf. lovens § 5, hvis de i kapitel 4 nævnte betingelser er opfyldt.
Ved førstegangsetablering forstås, at jordbrugeren ikke tidligere som ejer har drevet nogen del af en jordbrugsbedrift.
Stk. 2. Der ydes statsgaranti for lån i forbindelse med en jordbrugers førstegangsetablering, jf. stk. 1, 2. pkt., på en anpart på mindst 20 pct. af en bedrift, hvis de i kapitel 4 nævnte betingelser og den i stk. 3 nævnte betingelse er opfyldt.
Bestemmelsen i § 17 anvendes med fornøden tilpasning.
 Stk. 3. Kravet om økonomisk overlevelsesevne, jf. § 15, skal opfyldes af såvel ansøger som af alle anpartshavere tilsammen.
Stk. 4. Statsgarantien udgør 20 pct. af den del af udmålingsgrundlaget, der overstiger 500.000 kr.
Statsgarantien for lånet kan dog højst udmåles af 24.500.000 kr.
 Stk. 5. I yngre jordbruger-lånets løbetid betaler låntager en præmie til statskassen på 0,70 pct. p.a. af lånets restgæld.
§ 5. Der ydes statsgaranti for lån i forbindelse med interessentskaber, der første gang erhverver en jordbrugsbedrift, jf. lovens § 5a, hvis de i kapitel 4 nævnte betingelser er opfyldt.
Ved førstegangsetablering forstås, at interessentskabet ikke tidligere som ejer har drevet en jordbrugsbedrift, og at den eller de af interessenterne, der kan udløse et statsgaranteret lån, ikke tidligere har etableret sig som selvstændig jordbruger.
 Stk. 2. Kravet om økonomisk overlevelsesevne, jf. § 15, skal opfyldes af interessentskabet.
Stk. 3. Statsgarantien udgør 20 pct. af den del af udmålingsgrundlaget, der overstiger 500.000 kr.
Statsgarantien for lånet kan dog højst udmåles af 24.500.000 kr.
Reglen i § 19, stk. 10, gælder dog også for interessentskaber.
Stk. 4. Såfremt flere af interessenterne opfylder kriterierne for at modtage statsgaranterede lån, udmåles lånet højest af 24.500.000 kr. multipliceret med antallet af yngre jordbrugere, der kan udløse et statsgaranteret lån.
Statsgarantien kan dog højest udgøre 2,5 mio. euro omregnet til danske kroner inklusiv statsgarantien til de i § 7 nævnte tillægslån.
 Stk. 5. I yngre jordbruger-lånets løbetid betaler låntager en præmie til statskassen på 0,70 pct. p.a. af lånets restgæld.
Bevilling af statsgaranti for tillægslån § 6. Låntagere, der har erhvervet førstegangsetableringsbedriften, jf. lovens § 5, efter den 8. december 2003, ikke har indgivet ansøgning om lån inden den 8. oktober 2004, og har fået udmålt lån efter § 4, kan ansøge om statsgaranti for et tillægslån, jf. lovens § 4 a.
 Stk. 2. Tillægslån under 200.000 kr. ydes ikke.
 Stk. 3. Ansøgeren er ikke forpligtet til at ansøge om maksimalt lån.
 Stk. 4. Låntager betaler en præmie til statskassen på 0,70 pct. p.a. af lånets restgæld i hele lånets løbetid.
 § 7. Låntagere, der har fået udmålt lån efter § 5, kan ansøge om statsgaranti for et tillægslån, jf. lovens § 4 a.
 Stk. 2. Tillægslån under 200.000 kr. ydes ikke.
 Stk. 3. Ansøgeren er ikke forpligtet til at ansøge om maksimalt lån.
 Stk. 4. Låntager betaler en præmie til statskassen på 0,70 pct. p.a. af lånets restgæld i hele lånets løbetid.
Bevilling af statsgaranti for supplerende lån § 8. Der ydes statsgaranti for et eller flere supplerende lån, jf. lovens § 10, indtil der er opnået maksimumlån jf. lovens § 9.
Stk. 2. Statsgarantien for lån efter stk. 1 ydes alene i forbindelse med låntagers erhvervelse af 1) suppleringsjord, 2) anden ejendom til sammenlægning med den belånte ejendom, 3) anden ejendom til samdrift med den belånte ejendom, 4) anpart af anden ejendom til samdrift med den belånte ejendom, 5) yderligere anpart af den belånte ejendom, eller 6) anden jordbrugsbedrift efter afhændelse af den belånte ejendom og overførsel af det tidligere ydede lån, jf. § 27.
 Stk. 3. Låntager betaler en præmie til statskassen på 0,70 pct. p.a. af lånets restgæld i hele lånets løbetid.
Kapitel 4 Betingelse for statsgaranti for lån Krav til bedriften § 9. Jordbrugsbedriften skal have et arbejdskraftbehov på mindst 833 timer pr. regnskabsår opgjort efter normtimesatser, jf. bilag 2.
 Stk. 2. Kravet til arbejdskraftbehov skal være opfyldt i hele lånets løbetid.
Stk. 3. Der kan, når helt særlige omstændigheder taler derfor, gøres undtagelse fra kravet i stk. 2, dog højst for en periode på 2 år.
Der kan i den forbindelse stilles krav om pengeinstitutgaranti for indfrielse af lånet, hvis arbejdskraftbehovet ikke er opfyldt inden udløbet af den i medfør af 1. pkt. meddelte frist.
Økonomisk levedygtig bedrift § 10. Ansøger skal godtgøre, at jordbrugsbedriften besidder det nødvendige produktionsapparat, og at den på sigt vil kunne opretholdes som en økonomisk bæredygtig bedrift.
Kravet gælder også den jordbrugsbedrift, som ansøger måtte eje en anpart af samt for interessentskaber.
Krav til jordbrugeren Erhverve en jordbrugsbedrift § 11. Ansøger skal være ejer af en jordbrugsbedrift eller en anpart heraf på mindst 20 pct.
For interessentskaber gælder, at den eller de af interessenterne, der har udløst et statsgaranteret lån, skal eje en andel af interessentskabet på mindst 20 pct.
 Stk. 2. Ved en jordbrugsbedrift forstås en bedrift, der anvendes til landbrug, frilandsgartneri, planteskole, frugtavl, bæravl eller væksthusgartneri, og som omfatter mindst én ejendom, der er undergivet landbrugspligt efter reglerne i landbrugsloven.
 Stk. 3. For bedrifter, der overvejende anvendes til planteskole, frugtavl, bæravl eller væksthusgartneri, kan der gøres undtagelse fra kravet i stk. 2 om landbrugspligt.
Uddannelseskrav § 12. Ansøger skal opfylde et af de i bilag 3 fastsatte uddannelseskrav.
 Stk. 2. Uddannelseskravet efter stk. 1 anses for opfyldt, hvis ansøger har gennemgået en tilsvarende uddannelse i et af Det Europæiske Økonomiske Samarbejdsområdes øvrige medlemslande.
 Stk. 3. Der kan gøres undtagelse fra bestemmelsen i stk. 1, når særlige omstændigheder taler derfor, herunder at ansøger er blevet forhindret i at fuldføre uddannelsen.
Stk. 4. Hvis ansøger etablerer sig på en bedrift inden uddannelsen er helt afsluttet, og særlige omstændigheder taler derfor, kan der gøres undtagelse fra bestemmelsen i stk. 1, dog højst for en periode på 2 år fra indgivelse af ansøgningen om statsgaranti for lån.
Lånet kan i den forbindelse udbetales mod pengeinstitutgaranti for indfrielse af lånet, hvis uddannelseskravet ikke er opfyldt inden udløbet af den i medfør af 1. pkt. meddelte frist.
 Stk. 5. For interessentskaber gælder, at den eller de af interessenterne, der har udløst et statsgaranteret lån, skal opfylde uddannelseskravet i stk. 1.
Egenkapital § 13. Ansøgers egenkapital skal ved ansøgning om statsgaranti for lån udgøre mindst 4 pct. af udmålingsgrundlaget, jf. dog § 14.
 Stk. 2. For interessentskaber gælder, at den eller de af interessenterne, der har udløst et statsgaranteret lån, skal opfylde kravet om egenkapital jf. stk. 1.
 Stk. 3. Egenkapitalen skal dokumenteres ved ansøgers nettoformue opgjort ved en status på et opgørelsestidspunkt, der højst kan ligge 12 måneder forud for ansøgningstidspunktet.
 Stk. 4. Der skal udarbejdes en aktuel status, hvis der siden opgørelsestidspunktet, jf. stk. 2, er sket væsentlige ændringer i ansøgers nettoformue, og disse væsentlige ændringer ikke skyldes udgifter i forbindelse med køb af jordbrugsbedriften m.v., investeringer eller sædvanlige dispositioner i forbindelse med driften af jordbrugsbedriften.
Stk. 5. Status skal omfatte samtlige ansøgers aktiver og gældsposter.
Indbo og lignende samt indestående på pensionsordninger kan ikke indgå i denne status.
Stk. 6. Værdien af jordbrugsejendomme opgøres på grundlag af den af det långivende realkreditinstitut foretagne vurdering, der skal omfatte driftsinventar, driftsmateriel og besætning.
Værdien af driftsinventar og driftsmateriel, der ikke er omfattet af vurderingen, opgøres enten på grundlag af købsfaktura og efter reduktion for driftsmæssige afskrivninger eller på grundlag af en særlig vurdering foretaget af det långivende realkreditinstitut.
Værdien af besætning, der ikke er omfattet af vurderingen, opgøres enten efter skattelovgivningens regler eller på grundlag af en særlig vurdering foretaget af det långivende realkreditinstitut.
Værdien af potteplanter under kultur og containerplanter opgøres på grundlag af en særlig vurdering foretaget af det långivende realkreditinstitut.
Andre jordbrugsaktiver, herunder salgsbeholdninger, værdiansættes efter skattelovgivningens regler.
 Stk. 7. Økonomistyrelsen godkender vurderinger foretaget efter stk. 5.
 Stk. 8. Finansielle aktiver opgøres efter skattelovgivningens regler.
 Stk. 9. Værdien af aktiver ud over de i stk. 5 og 7, nævnte, fastsættes som værdien i handel og vandel, opgjort af en uvildig og kyndig vurderingsmand, der kan godkendes af Økonomistyrelsen.
 Stk. 10. Gæld, der fradrages ved opgørelsen af egenkapitalen, opgøres i overensstemmelse med skattelovgivningens regler.
 Stk. 11. Ægtefællens eller samleverens egenkapital opgjort som nettoformue, jf. stk. 2-5 og stk. 7-9, kan indgå i opgørelsen af ansøgers egenkapital.
 § 14. For ansøgere, der opfylder et af uddannelseskravene i bilag 4, skal egenkapitalen udgøre mindst 2 pct. af udmålingsgrundlaget.
 Stk. 2. For interessentskaber gælder, at den eller de af interessenterne, der har udløst et statsgaranteret lån, skal opfylde kravet om egenkapital jf. stk. 1.
 Stk. 3. Uddannelseskravet efter stk. 1, anses endvidere for opfyldt, hvis ansøger har gennemgået en tilsvarende uddannelse i et af Det Europæiske Økonomiske Samarbejdsområdes øvrige medlemslande.
Økonomisk overlevelsesevne § 15. Ansøger skal ved budgetter godtgøre jordbrugsbedriftens økonomiske overlevelsesevne.
Stk. 2. Kravet om økonomisk overlevelsesevne anses for opfyldt, hvis det på baggrund af ansøgning, eventuelle driftsregnskaber og flerårige drifts- og likviditetsbudgetter godtgøres, 1) at ansøger kan afdrage og forrente sin gæld, 2) at ansøger og dennes eventuelle ægtefælle eller samlever kan opnå positiv konsolidering, og 3) at ansøger kan tilvejebringe den for driften nødvendige likviditet.
Stk. 3. Opgørelse af positiv konsolidering sker på grundlag af ansøgers og dennes eventuelle ægtefælles eller samlevers samlede økonomi, herunder andre indtægter, privatforbrug og skat.
Opgørelse sker efter sædvanlige regnskabsprincipper, herunder værdiansættelse af besætning og beholdninger, afskrivninger og beregnet skat.
Ansøgers beskæftigelse på bedriften § 16. Ansøger skal mindst anvende 833 timer pr. regnskabsår på jordbrugsbedriften, opgjort efter normtimesatser, jf. bilag 2.
 Stk. 2. For interessentskaber gælder, at den eller de af interessenterne, der har udløst et statsgaranteret lån, skal opfylde kravet om beskæftigelse jf. stk. 1.
 Stk. 3. Kravet om beskæftigelse, jf. stk. 1, skal være opfyldt i hele lånets løbetid.
 Stk. 4. Der kan, når helt særlige omstændigheder taler derfor, gøres undtagelse fra kravet i stk. 2, jf. § 9, stk. 3.
Drift for egen regning og risiko § 17. Ansøger skal selv drive jordbrugsbedriften for egen regning og risiko, jf. dog stk. 2, og § 18.
Stk. 2. Kravet om selv at drive jordbrugsbedriften for egen regning og risiko anses for opfyldt, uanset om driften af en del af jordbrugsbedriften lægges over i et aktie- eller anpartsselskab eller lignende, hvis kravene til beskæftigelse og arbejdskraftbehov opfyldes på den resterende del af jordbrugsbedriften.
Tilsvarende gælder ved bortforpagtning af jord og udlejning af driftsbygninger.
 Stk. 3. Kravet om selv at drive jordbrugsbedriften for egen regning og risiko anses for opfyldt, uanset om driften af en del af eller hele den jordbrugsbedrift, som ansøger er ejer eller medejer af, lægges over i et interessentskab, hvis ansøger opfylder kravene til beskæftigelse og arbejdskraftbehov i interessentskabet og på den resterende del af sin bedrift, jf. også § 18 om driftsfællesskaber.
 Stk. 4. Ved Økonomistyrelsens vurdering af egen regning og risiko efter stk. 2 kan der stilles betingelser, herunder om at låntager på Økonomistyrelsens anmodning er pligtig til at indsende driftsregnskab vedrørende aktie- eller anpartsselskabet eller interessentskabet til gennemsyn senest 6 måneder efter regnskabsårets afslutning og om, at låntager skal give underretning, hvis interessentskabskontrakten eller deltagerkredsen ændres.
Driftsfællesskaber § 18. Der kan, efter indgivelse af ansøgning herom, gives tilladelse til, at den jordbrugsbedrift, som ansøger eller låntager er ejer eller medejer af, helt eller delvist indgår i et driftsfællesskab mellem jordbrugsbedrifter.
Driftsfællesskabet skal være organiseret som et personligt ansvarligt interessentskab bestående af fysiske personer, og dets eneste formål skal være landbrugs- eller gartneridrift.
Tilladelsen kan gives, hvis 1) ansøgers eller låntagers ejerandel af interessentskabet udgør mindst 20 pct., og ansøgers eller låntagers dispositionsret mindst svarer hertil, 2) kravet om økonomisk overlevelsesevne, jf. § 15, opfyldes af såvel ansøger som af alle driftsfællesskabets deltagere tilsammen, og 3) der fortsat mindst er et arbejdskraftbehov pr. regnskabsår opgjort efter normtimer på den af ansøger eller låntager ejede jordbrugsbedrift svarende til det i § 9, stk. 1, fastsatte arbejdskraftbehov, beregnet på grundlag af den produktion, der finder sted på den af ansøger eller låntager ejede jordbrugsbedrift.
Stk. 2. Ved tilladelse efter stk. 1 kan der stilles betingelser, herunder om at låntager på Økonomistyrelsens anmodning er pligtig til at indsende interessentskabets driftsregnskab til gennemsyn senest 6 måneder efter regnskabsårets afslutning og om, at låntager skal give underretning, hvis interessentskabskontrakten eller deltagerkredsen ændres.
Endvidere kan der stilles betingelser om, at låntager skal give underretning, hvis ejer- eller dispositionsforhold i det i stk. 3 omhandlede selskab ændres.
Stk. 3. Uanset bestemmelsen i stk. 1, om at interessentskabet udelukkende skal bestå af fysiske personer, kan der dog, når særlige omstændigheder gør sig gældende, efter indgivelse af ansøgning herom, gives tilladelse til, at ansøger eller låntager indtræder i et driftsfællesskab, der er organiseret som et interessentskab, hvor en enkelt af deltagerne er et selskab, der har erhvervet den deltagende jordbrugsbedrift efter reglerne i § 20 i lov om landbrugsejendomme.
Tilladelsen kan gøres betinget af, at jordbrugeren i selskabet opfylder uddannelseskravet i § 12, og af, at de fysiske personers samlede ejerandel af interessentskabet udgør over 50 pct. og af, at deres dispositionsret over interessentskabet mindst svarer hertil.
 Stk. 4. Hvis der opnås tilladelse efter stk. 1, kan ansøgers eller låntagers arbejdstid i driftsfællesskabet medregnes ved opfyldelsen af det i § 16, stk. 1, fastsatte beskæftigelseskrav.
Kapitel 5 Udmålingsgrundlaget for lån § 19. Udmålingsgrundlaget for lån efter § 4 og § 5 er den konstaterede handelspris, som fremgår af det endeligt tinglyste skøde, omregnet til kontant handelspris efter Realkreditrådets omregningstabeller, jf. § 23, stk. 4, i Økonomi- og Erhvervsministeriets bekendtgørelse nr. 1148 af 5. december 2005 om realkreditinstitutters værdiansættelse og låneudmåling.
Stk. 2. For lån efter § 4 og § 5 korrigeres den kontante handelspris for værdien af ændringer i jordbrugsbedriftens erhvervsaktiver foretaget af ansøger forud for ansøgningstidspunktet.
Værdien af disse ændringer attesteres af den særligt sagkyndige på separat erklæring ud fra købs- og salgsfakturaer, jf. dog stk. 5.
 Stk. 3. Værdien af besætning kan opgøres som værdien i henhold til købsfaktura med tillæg af differencen mellem vurdering af besætningen og købsfakturaen, hvis vurderingen og købsfakturaen omfatter samme art og antal dyr.
 Stk. 4. Udmålingsgrundlaget for lånet kan ikke overstige den ved en vurdering af jordbrugsbedriften på ansøgningstidspunktet ansatte kontante handelsværdi, jf. stk. 6.
Stk. 5. Ejendommens kontante handelsværdi, jf. stk. 4, ansættes ud fra en vurdering til låneefterretning foretaget af det långivende realkreditinstitut.
Vurderingen skal være foretaget mindre end 12 måneder forud for ansøgningstidspunktet og skal afspejle ejendommens aktuelle tilstand.
 Stk. 6. Ejendommens kontante handelsværdi, jf. stk. 4 og 5, godkendes af Økonomistyrelsen.
Stk. 7. Hvis det långivende realkreditinstitut er sælger af ejendommen, eller af anden grund er inhabil, skal den kontante handelsværdi ansættes ud fra en vurdering til låneefterretning foretaget af en vurderingsmand godkendt af Økonomistyrelsen.
Denne vurdering vil ved ansøgning om statsgaranti for lån til yngre jordbrugere blive anset for en vurdering foretaget af det långivende realkreditinstitut, jf. dog stk. 6.
 Stk. 8. Udgiften til vurdering afholdes af ansøger.
Stk. 9. Ved etablering inden for væksthusgartneri kan værdien af jordbrugsbedriftens beholdning af potteplanter under kultur på ansøgningstidspunktet tillægges jordbrugsbedriftens kontante handelsværdi ved låneudmålingen.
Tilsvarende gælder for planteskolers beholdning af containerplanter.
Værdien af potteplanter under kultur og containerplanter opgøres på grundlag af en særlig vurdering foretaget af det långivende realkreditinstitut.
 Stk. 10. Ved etablering på en anpart af en jordbrugsbedrift ansættes anpartens kontante handelsværdi på grundlag af anpartens forholdsmæssige størrelse og jordbrugsbedriftens samlede kontante handelsværdi.
 Stk. 11. Ved etablering på en anpart af en jordbrugsbedrift kan udmålingsgrundlaget for lånet omfatte hele jordbrugsbedriften, hvis ansøger ejer mindst halvdelen af jordbrugsbedriften, og den resterende del ejes af ansøgers ægtefælle eller samlever, og ægtefællen eller samleveren opfylder betingelserne for ydelse af statsgaranti for lån, bortset fra det i § 12 nævnte uddannelseskrav.
 Stk. 12. Udmålingsgrundlaget for lånet reduceres med værdien af erhvervsaktiver, hvortil ansøger modtager eller overtager bevilget støtte til investeringer efter anden lovgivning.
Stk. 13. Udmålingsgrundlaget for supplerende lån, jf. § 8, er den konstaterede handelspris af det i § 8, stk. 2, nævnte aktiv omregnet til kontant handelspris, jf. stk. 1. Den kontante handelspris reduceres med værdien af nettoreduktioner af det i § 8, stk. 2, nævnte aktiv, indtil ansøgningstidspunktet.
Udmålingsgrundlaget for lånet kan ikke overstige den ved en vurdering af det erhvervede aktiv til låneefterretning af det långivende realkreditinstitut på ansøgningstidspunktet ansatte kontante handelsværdi.
 § 20. Uanset bestemmelserne i § 19, stk. 2 og § 28, stk. 3, kan tilbehør, som ansøger overdrager til et driftsfællesskab, jf. § 18, indgå i udmålingsgrundlaget for lånet efter § 4 og § 5, hvis tilbehøret kan medtages i værdiansættelsen af ansøgers ejendom efter reglerne i § 11, stk. 4, i lov om realkreditlån og realkreditobligationer m.v.
§ 21. Udmålingsgrundlaget ved ansøgninger om tillægslån efter § 6 og § 7 på grundlag af erhvervelse af førstegangsetableringsbedriften efter den 1. januar 2006 udgør det beløb for værdien af betalingsrettighederne, der er fastsat i det endelige tinglyste skøde eller i et andet dokument udstedt i forbindelse med erhvervelsen af førstegangsetableringsbedriften.
I udmålingsgrundlaget kan kun indgå betalingsrettigheder, der vedrører den erhvervede førstegangsetableringsbedrift. Økonomistyrelsen skal godkende det i 1. pkt. fastsatte beløb.
 Stk. 2. Lånet udmåles med 90 pct. af udmålingsgrundlag, der følger af stk. 1, jf. dog stk. 3 og 4.
 Stk. 3. Lånet kan dog kun udmåles med 70 pct. af det udmålingsgrundlag, der følger af stk. 1, hvis det långivende instituts værdiansættelse af jordbrugsbedriften, jf. lovens § 8, stk. 1 og 2, er større end den kontante handelspris, jf. lovens § 8, stk. 1.
 Stk. 4. Lånet kan dog sammen med det ordinære efter § 4 udmålte lån højst udmåles til et beløb svarende til 30 pct. af det långivende instituts værdiansættelse af jordbrugsbedriften, jf. lovens § 8, stk. 1, 2 og 4. Ved denne beregning kan værdiansættelsen højst indgå med 25.000.000 kr.
Kapitel 6 Selvskyldnerkaution for lånet § 22. Hvis en ægtefælles eller samlevers nettoformue medregnes i opgørelsen af ansøgers egenkapital, jf. § 13, skal ægtefællen eller samleveren ved påtegning på pantebrevet tegne selvskyldnerkaution for lånet, eller en del heraf, jf. dog stk. 4.
 Stk. 2. Udmåles lånet efter § 19, stk. 11, skal ægtefællen eller samleveren ved påtegning på pantebrevet tegne selvskyldnerkaution for en del af lånet svarende til ægtefællens eller samleverens ejerandel af bedriften, jf. dog stk. 4.
 Stk. 3. Økonomistyrelsen kan kræve selvskyldnerkaution af medejere af driftsfællesskaber, der ikke er låntagere for lånet, hvis driftsfællesskabets produktion er en forudsætning for lånets sandsynlige tilbagebetaling.
 Stk. 4. En efter stk. 1-3 krævet selvskyldnerkaution kan erstattes af en pengeinstitutgaranti for samme beløb.
 Stk. 5. En efter stk. 1 eller 2 krævet selvskyldnerkaution kan af Økonomistyrelsen frigives i lånets løbetid, hvis særlige forhold begrunder det, herunder i tilfælde af skilsmisse og lign.
Kapitel 7 Lånets pantesikring og foranstående prioriteter § 23. Lånene skal sikres ved oprykkende panteret i jordbrugernes ejendomme efter de bestående pantehæftelser således, at lånene, eksklusive eventuelt tillægslån, jf. § 6 og § 7, i forbindelse med restgælden på disse pantehæftelser får pantesikkerhed inden for 95 pct. af ejendommens kontantværdi, jf. lovens § 9, stk. 4. Når særlige omstændigheder taler derfor, kan Økonomistyrelsen f.eks. ved driftsfællesskaber og lign. tillade at lån ydet på grundlag af statsgaranti efter § 4, § 5 og § 8, jf. § 4 og § 5, opnår pantesikkerhed ud over 95 pct. af ejendommenes kontantværdi.
Det vil være en betingelse, at lånet sammenlagt får placering inden for 95 pct. af den kontante handelsværdi af de ejendomme og det tilbehør, der indgår i sambelåningen.
Stk. 2. Lån ydet på grundlag af en anpart af en jordbrugsbedrift, der kun består af én ejendom, skal pantesikres i hele ejendommen.
Består den af ansøger ejede jordbrugsbedrift af mere end én ejendom, skal lånet normalt pantesikres i alle under jordbrugsbedriften hørende ejendomme i deres helhed og inden for 95 pct. af ejendommenes samlede kontante handelsværdi, jf. lovens § 9, stk. 4.
 Stk. 3. Tillægslånet ydet efter § 6 og § 7 skal ved lånets udbetaling have pantesikkerhed inden for 100 pct. af ejendommens kontante handelsværdi.
Stk. 4. Ved beregning af lånets pantesikkerhed skal foranstående pantehæftelsers nominelle værdi omregnes til kontantværdi ved anvendelse af Realkreditrådets omregningstabeller, jf. § 23, stk. 4, i Økonomi- og Erhvervsministeriets bekendtgørelse nr. 1148 af 5. december 2005 om realkreditinstitutters værdiansættelse og låneudmåling.
Foranstående ejerpantebreve og skadesløsbreve og lign. kan kun respekteres inden for et pålydende, der skønnes påkrævet til sikring af eksisterende gældsforpligtelser eller et efter jordbrugsbedriftens forhold rimeligt behov for driftskredit.
Lånets oprykkende panteret i forhold til foranstående ejerpantebreve, skadesløsbreve og lignende skal sikres.
Det er en betingelse for ydelse af lån og tilbagerykning af lån, at foranstående pantehæftelsers vilkår, bl.a. med hensyn til rente-, afdrags- og opsigelsesbetingelser, kan godkendes.
Stk. 5. Lån til finansiering af investeringer i ejendommen og dens drift kan tillades tinglyst med prioritet forud for lån efter loven.
Efter tilbagerykning skal lån efter loven have pantesikkerhed inden for 95 pct. af ejendommens kontante handelsværdi, jf. lovens § 11. Når særlige omstændigheder taler derfor, kan Økonomistyrelsen ved driftsfællesskaber og lignende, tillade, at lån efter loven, opnår pantsikkerhed ud over 95 pct. af ejendommenes kontante handelsværdi.
Det vil være en betingelse, at lånet sammenlagt får placering inden for 95 pct. af den kontante handelsværdi af de ejendomme og det tilbehør, der indgår i sambelåningen.
 Stk. 6. Ved overførsel af lån til ny ejendom, jf. § 27, skal lånet være pantesikret i den erhvervede ejendom som anført i stk. 1, og kan respektere nødvendig låntagning til finansiering af erhvervelsen af ejendommen under hensyntagen til frigjorte midler ved salget af den tidligere ejede bedrift.
Kapitel 8 Lånetyper m.v.
§ 24. Lånet ydes som 20-årigt nominelt forrentet lån og afdrages efter annuitetsprincippet.
Lånet kan ikke optages på indeksvilkår og som stående lån.
Lånet kan alene optages i danske kroner eller euro.
Stk. 2. De udmålte lån efter § 4, § 5, § 6 og § 7, kan udbetales som et samlet lån.
Dette lån skal have pantesikkerhed inden for 100 pct. af ejendommens kontante handelsværdi, jf. lovens § 8, stk. 1.
Kapitel 9 Konvertering § 25. Lånet kan til hver tid konverteres til et nyt lån med fortsat statsgaranti.
Konverteringslånet ydes efter reglerne i kapitel 8.
 Stk. 2. Anmodning om konverteringslån indgives til et af de realkreditinstitutter, der er omfattet af aftalen om ydelse af yngre jordbrugerlån, jf. bilag 1.
Stk. 3. Det nye lån kan alene udgøre et beløb svarende til kontantværdien af restgælden på det lån, der konverteres, opgjort på tilbudstidspunktet for konverteringen.
Omkostninger, der er forbundet med konverteringen, kan ikke indgå i udmålingen af det nye lån.
 Stk. 4. Restløbetiden på det nye lån kan højst overstige restløbetiden på det lån, der konverteres, med én termin.
 Stk. 5. Det nye lån skal have samme vilkår og prioritetsmæssige stilling som det lån, der konverteres.
 Stk. 6. Anmodning om kreditorskifte skal indgives til Økonomistyrelsen forud for kreditorskiftet.
Kapitel 10 Overtagelse, overførsel og forfald af lånet § 26. Erhverver låntagers efterlevende ægtefælle adkomst på den belånte ejendom ved overtagelse til hensidden i uskiftet bo, ved arv, eller erhverver låntagers efterlevende samlever adkomst på den belånte ejendom ved arv, kan ægtefællen eller samleveren opnå tilladelse til at overtage lånet, hvis den pågældende opfylder betingelsen i § 15.
 § 27. Et skyldigt lånebeløb kan tillades overført til en ny ejendom på de hidtidige vilkår, hvis låntager erhverver anden jordbrugsbedrift eller anpart heraf.
 Stk. 2. Ved overførsel af det skyldige lånebeløb må lånebeløbet ikke overstige det lån, der kunne ydes til etablering på den nye ejendom.
 § 28. Lånet forfalder til indfrielse ved ejerskifte, jf. dog §§ 26 og 27.
 Stk. 2. Lånet skal nedbringes forholdsmæssigt, hvis låntager afhænder en anpart af den belånte ejendom.
 Stk. 3. Lånet kan forlanges forholdsmæssigt nedbragt, hvis ejendommens kontante handelsværdi, nedbringes ved salg af en del af ejendommen, og den derved reducerede kontante handelsværdi ville danne udmålingsgrundlag for et mindre lån end restgælden på det ydede lån.
 Stk. 4. Lånet kan forlanges indfriet, hvis betingelserne om arbejdskraftbehov, beskæftigelse, drift for egen regning og risiko, samt for deltagelse i et driftsfællesskab ikke længere er opfyldt.
 Stk. 5. Lånet kan forlanges indfriet, hvis det er overtaget af et selskab, og betingelserne herfor ikke længere er opfyldt.
 Stk. 6. Lånet kan forlanges indfriet, hvis præmien, jf. lovens § 4, stk. 4, og lovens § 4a, stk. 4, ikke indbetales rettidigt.
 Stk. 7. Lånet kan forlanges indfriet, hvis låntager har afgivet urigtige eller vildledende oplysninger eller fortiet oplysninger af betydning for afgørelser, der er truffet i henhold til lovens bestemmelser vedrørende støtteordning for yngre jordbrugeres etablering eller denne bekendtgørelse.
 Stk. 8. Lånet kan forlanges indfriet, hvis betingelser stillet i forbindelse med ydelse af statsgarantien for lånet eller i forbindelse med ydelsen af lånet ikke er opfyldt.
 Stk. 9. Låntager skal give underretning til Økonomistyrelsen, hvis der indtræder forhold, der medfører, at lånet forfalder helt eller delvist, jf. stk. 1-3, eller kan kræves indfriet, jf. stk. 4, 5 og 8.
 Stk. 10. Misligholder låntager vilkårene i pantebrevet for lånet, eller forfalder lånet helt eller delvist, skal det långivende realkreditinstitut give underretning til Økonomistyrelsen.
 Stk. 11. Lånet kan forlanges indfriet, hvis interessentskabet, der har fået lån efter § 5, foretager udskiftning i medlemskredsen jf. § 29.
§ 29. Økonomistyrelsen skal godkende ind- og udtræden af interessenter i et interessentskab med statsgaranteret lån.
En godkendelse kan være betinget af supplerende sikkerhed.
 Stk. 2. Såfremt en yngre jordbruger, der har udløst det statsgaranterede lån for et interessentskab, helt eller delvist udtræder af dets medlemskreds, skal det statsgaranterede lån, herunder tillægslån og supplerende lån, indfries forholdsmæssigt.
Kapitel 11 Statsgaranti for lånet § 30. Lånet er sikret ved statsgaranti i hele løbetiden.
Statsgarantien dækker tab på lån, hvis låntager misligholder forpligtelsen til at indfri lånet.
Tabene skal dokumenteres af det långivende realkreditinstitut og godkendes af Økonomistyrelsen.
 Stk. 2. I tilfælde af misligholdelse som nævnt i stk. 1 kan Økonomistyrelsen bestemme, at statsgarantien helt eller delvist skal bortfalde, herunder hvis det långivende realkreditinstitut ikke har opfyldt underretningspligten efter § 28, stk. 10, medmindre betydningen heraf må anses for mindre væsentlig.
Kapitel 12 Opkrævning af præmie § 31. Det långivende realkreditinstitut opkræver i forbindelse med opkrævning af terminsydelse den i lovens § 4, stk. 4, og lovens § 4 a, stk. 4, omhandlede præmie.
Kapitel 13 Administration og kontrol § 32. Økonomistyrelsen træffer afgørelse om ydelse af statsgaranti for lån og træffer i øvrigt alle afgørelse efter denne bekendtgørelse, jf. dog stk. 2.
 Stk. 2. FødevareErhverv træffer afgørelse vedrørende § 34.
 § 33. Økonomistyrelsen foretager kontrol i forbindelse med sagsbehandlingen samt efterfølgende kontrol.
 Stk. 2. Ansøger skal føre driftsregnskab i hele lånets løbetid.
 Stk. 3. Ansøger er pligtig til på Økonomistyrelsens anmodning at indsende driftsregnskabet til gennemsyn senest 6 måneder efter regnskabsårets afslutning.
 Stk. 4. Til brug for den i stk. 1 nævnte kontrol kan Økonomistyrelsen indhente oplysninger hos skatte- og afgiftsmyndigheder og andre offentlige myndigheder.
 Stk. 5. Økonomistyrelsen udøver de i lovens § 20, stk. 2 og 3, jf. lovens kapitel 3, nævnte beføjelser.
Kapitel 14 Særligt sagkyndige § 34. FødevareErhverv kan efter ansøgning godkende personer til som særligt sagkyndige at bistå ansøgere med at udfærdige og indsende ansøgning efter §§ 4-8.
Stk. 2. Det er en betingelse for at blive godkendt som særligt sagkyndig, at den pågældende er 1) økonomikonsulent ansat i en af jordbrugets organisationer, 2) statsautoriseret revisor eller registreret revisor, eller 3) har en uddannelse, der svarer til de krav, der gælder for de i nr. 1 eller 2, nævnte personer.
 Stk. 3. Det er desuden en betingelse, at den pågældende har bred erfaring med og er beskæftiget med rådgivning af jordbrugere inden for følgende områder:
1) udarbejdelse af regnskaber og budgetter, 2) investeringer, 3) finansiering, og 4) produktionsøkonomi.
 Stk. 4. Det er yderligere en betingelse, at den pågældendes klientgrundlag er af en sådan størrelse og karakter, at funktionen som særligt sagkyndig kan anvendes i praksis.
 Stk. 5. En tilbagekaldelse af godkendelsen kan finde sted, hvis betingelserne i stk. 3 eller 4, ikke længere opfyldes, eller hvis den særligt sagkyndige:
1) ikke i ét år har virket som særligt sagkyndig, 2) afgiver eller medvirker til at afgive urigtige eller vildledende oplysninger i forbindelse med sin funktion som særligt sagkyndig, 3) bevidner noget, som den pågældende ikke har kendskab til eller 4) udviser grov eller oftere gentagen forsømmelse i udøvelsen af sin funktion som særligt sagkyndig.
 Stk. 6. Personer, der er godkendt efter Forbedringsordningen er fortsat godkendt som særligt sagkyndige, jf. stk. 1.
Kapitel 15 Klageadgang § 35. Afgørelser truffet af Økonomistyrelsen efter denne bekendtgørelse kan indbringes for Ministeriet for Fødevarer, Landbrug og Fiskeri inden 4 uger efter, at afgørelsen er meddelt ansøger, låntager eller dennes repræsentant.
 Stk. 2. Klagen skal indsendes til Økonomistyrelsen.
 § 36. Afgørelser truffet af FødevareErhverv, jf. § 34, kan indbringes for Ministeriet for Fødevarer, Landbrug og Fiskeri.
 Stk. 2. Klagen skal indsendes til FødevareErhverv.
Kapitel 16 Straffebestemmelser § 37. Med mindre højere straf er forskyldt efter den øvrige lovgivning, straffes med bøde den, der 1) til brug for afgørelser, der træffes i henhold til loven eller de i medfør af loven fastsatte regler, afgiver urigtige eller vildledende oplysninger eller fortier oplysninger af betydning for afgørelsen, 2) handler i strid med vilkår, der er fastsat i en sådan afgørelse, 3) i øvrigt undlader at give oplysninger, som den pågældende har pligt til at give i henhold til loven eller denne bekendtgørelse, 4) afgiver urigtige eller vildledende oplysninger om sådanne forhold, 5) undlader at give kontrolmyndigheden adgang til jordbrugsbedriften efter lovens § 20, stk. 2, eller 6) undlader at udlevere eller indsende materiale, eller yde kontrolmyndigheden bistand efter lovens § 20, stk. 3.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Stk. 3. Skønnes en overtrædelse ikke at ville medføre højere straf end bøde, kan ministeren for fødevarer, landbrug og fiskeri tilkendegive, at sagen kan afgøres uden retslig forfølgning.
Det er en betingelse herfor, at den, der har begået overtrædelsen, erklærer sig rede til inden for en nærmere frist, der efter begæring kan forlænges, at betale en i tilkendegivelsen angivet bøde.
Betales bøden i rette tid, eller bliver den efter stedfunden vedtagelse inddrevet eller afsonet, bortfalder videre forfølgning.
Kapitel 17 Ikrafttrædelse § 38. Bekendtgørelsen træder i kraft den 1. januar 2010.
Stk. 2. Samtidig ophæves bekendtgørelse nr. 866 af 25. august 2008 om støtteordning for yngre jordbrugere.
Nævnte bekendtgørelse gælder dog fortsat for ansøgninger, der er indgivet under nævnte bekendtgørelse.
Ministeriet for Fødevarer, Landbrug og Fiskeri, den 15. december 2009 Eva Kjer Hansen / Kathrine Marie Steffensen Bilag 1 Aftale I henhold til § 7 og § 7a i lov om statsgaranti for lån til yngre jordbrugere m.v., jf. lovbekendtgørelse nr. 856 af 25. august 2008 har Ministeriet for Fødevarer, Landbrug og Fiskeri den 28. november 2007 indgået aftale med DLR Kredit A/S, Nykredit A/S, Nordea Realkreditaktieselskab og Realkredit Danmark A/S med følgende indhold:
§ 1. Realkreditinstituttet forpligter sig til at yde lån efter loven mod statsgaranti efter lovens regler og bekendtgørelsen.
Realkreditinstituttet forpligter sig til at yde lånet som mindst én af de lånetyper, der er mulige efter bekendtgørelsen.
 § 2. For lån ydet efter loven, betales et administrationsbidrag, der ikke må overstige et vejet gennemsnit af realkreditinstituttets satser på øvrige lån til den pågældende kunde.
 § 3. Lån, for hvilke der er ydet statsgaranti, forfalder i henhold til gældende bestemmelser i lov og bekendtgørelse samt almindelige pantebrevsvilkår, men kan derudover ikke opsiges af kreditor.
 § 4. Realkreditinstituttet kan opkræve gebyrer svarende til, hvad der gælder for realkreditinstituttets øvrige lån.
§ 5. Aftaleparterne indgår en administrationsaftale om lån, tilbagerykning, relaksation, opkrævning af præmie etc., indløsning og administration af nødlidende panter, dækning af tab omfattet af statsgarantien m.v.
Administrationsaftalen vil være en integreret del af nærværende aftale.
§ 6. Denne aftale løber indtil videre.
Aftalen kan opsiges af hver af parterne med 6 måneders varsel.
Bilag 2 Normtimesatser Kornafgrøder m.v., antal timer/ha/år Malkekøer inkl. opdræt, antal timer/årsko (ekskl. grovfoderdyrkning) Slagtekalve, antal timer/produceret slagtekalv/år (ekskl. grovfoderdyrkning) Ammekøer inkl. ungdyr, antal timer/årsko (ekskl. grovfoderdyrkning) Søer og smågrise, antal timer/årsso Slagtesvin, antal timer/100 producerede slagtesvin/år Bier, antal timer pr. bistade/år Andet husdyrhold, antal timer/årsdyr Slagtekyllinger, antal timer/1000 producerede stk.
Bilag 3 Uddannelseskrav Landbrug:
 I tilfælde af at bedriften overvejende agtes anvendt til landbrug, skal ansøger have gennemført:
1) produktionslederuddannelsen, jf.
Undervisningsministeriets bekendtgørelse om uddannelserne i den erhvervsfaglige fællesindgang dyr, planter og natur, 2) virksomhedslederuddannelsen, jf.
Undervisningsministeriets bekendtgørelse om uddannelserne i den erhvervsfaglige fællesindgang dyr, planter og natur, 3) agrarøkonomuddannelsen, jf.
Undervisningsministeriets bekendtgørelse om uddannelserne i den erhvervsfaglige fællesindgang dyr, planter og natur, 4) driftslederuddannelsen (grønt bevis), jf.
Undervisningsministeriets bekendtgørelse om landbrugets overbygningsuddannelser, 5) agrarøkonomuddannelsen, jf.
Undervisningsministeriets bekendtgørelse om landbrugets overbygningsuddannelser, samt have gennemført mindst 17 måneders erhvervsmæssig beskæftigelse, der svarer til reglerne for praktik i forbindelse med uddannelsen til faglært landmand, jf.
Undervisningsministeriets bekendtgørelse om uddannelsen til faglært landmand, 6) agronom- eller jordbrugsøkonomuddannelsen eller bacheloruddannelse inden for disse uddannelser, samt have gennemført praktik som anført under nr. 5, 7) jordbrugsteknologuddannelsen, jf.
Undervisningsministeriets bekendtgørelse om erhvervsakademiuddannelse inden for jordbrug, samt have gennemført praktik som anført under nr. 5, 8) jordbrugsteknikeruddannelsen i retningen landbrugstekniker, jf.
Undervisningsministeriets bekendtgørelse om jordbrugsteknikeruddannelsen, samt have gennemført praktik som anført under nr. 5, 9) landbrugsteknikeruddannelsen, jf. bekendtgørelse nr. 492 af 3. september 1973 om landbrugsteknikereksamen ved landbrugsskolerne, samt have gennemført praktik som anført under nr. 5, eller 10) landmandsuddannelsen (»det grønne bevis«), som den var fastlagt af Landboforeningerne og Dansk Familielandbrug.
 Frilandsgartneri, planteskole, frugt- eller bæravl:
 I tilfælde af at bedriften overvejende agtes anvendt til frilandsgartneri, planteskole, frugtavl, eller bæravl, skal ansøger have gennemført:
1) produktionsgartneruddannelsen, jf.
Undervisningsministeriets bekendtgørelse om uddannelserne i den erhvervsfaglige fællesindgang dyr, planter og natur, 2) produktionslederuddannelsen samt have gennemført mindst 17 måneders erhvervsmæssig beskæftigelse, der svarer til reglerne for praktik i forbindelse med uddannelsen til produktionsgartner, jf.
Undervisningsministeriets bekendtgørelse om uddannelsen til produktionsgartner, 3) hortonomuddannelsen eller bacheloruddannelse inden for denne uddannelse, samt have gennemført praktik som anført under nr. 2, 4) jordbrugsteknologuddannelsen, jf.
Undervisningsministeriets bekendtgørelse om erhvervsakademiuddannelse inden for jordbrug, samt have gennemført praktik som anført under nr. 2, 5) jordbrugsteknikeruddannelsen i retningen gartneritekniker, jf.
Undervisningsministeriets bekendtgørelse om jordbrugsteknikeruddannelsen, samt have gennemført praktik som anført under nr. 2, eller 6) gartneruddannelsen (»gartnerfagets grønne bevis«), som den var fastlagt af Dansk Erhvervsgartnerforening.
 Væksthusgartneri:
 I tilfælde af at bedriften overvejende agtes anvendt til væksthusgartneri skal ansøger have gennemført:
1) væksthusgartneruddannelsen, jf.
Undervisningsministeriets bekendtgørelse om uddannelserne i den erhvervsfaglige fællesindgang dyr, planter og natur, 2) produktionslederuddannelsen samt have gennemført mindst 17 måneders erhvervsmæssig beskæftigelse, der svarer til reglerne for praktik i forbindelse med uddannelsen til produktionsgartner, jf.
Undervisningsministeriets bekendtgørelse om uddannelsen til væksthusgartner, 3) hortonomuddannelsen eller bacheloruddannelse inden for denne uddannelse, samt have gennemført praktik som anført under nr. 2, 4) jordbrugsteknologuddannelsen, jf.
Undervisningsministeriets bekendtgørelse om erhvervsakademiuddannelse inden for jordbrug, samt have gennemført praktik som anført under nr. 2, 5) jordbrugsteknikeruddannelsen i retningen gartneritekniker, jf.
Undervisningsministeriets bekendtgørelse om jordbrugsteknikeruddannelsen, samt have gennemført praktik som anført under nr. 2, eller 6) gartneruddannelsen (»gartnerfagets grønne bevis«), som den var fastlagt af Dansk Erhvervsgartnerforening.
Bilag 4 Uddannelseskrav ved nedsat egenkapitalkrav Landbrug:
 Hvis bedriften overvejende agtes anvendt til landbrug, skal ansøger have gennemført:
1) virksomhedslederuddannelsen, jf.
Undervisningsministeriets bekendtgørelse om uddannelserne i den erhvervsfaglige fællesindgang dyr, planter og natur 2) agrarøkonomuddannelsen, jf.
Undervisningsministeriets bekendtgørelse om uddannelserne i den erhvervsfaglige fællesindgang dyr, planter og natur 3) udvidet driftslederuddannelse (grønt diplom), jf.
Undervisningsministeriets bekendtgørelse om landbrugets overbygningsuddannelser, 4) agrarøkonomuddannelsen, jf.
Undervisningsministeriets bekendtgørelse om landbrugets overbygningsuddannelser, 5) agronom- eller jordbrugsøkonomuddannelsen eller bacheloruddannelse inden for disse uddannelser, 6) jordbrugsteknologuddannelsen, jf.
Undervisningsministeriets bekendtgørelse om erhvervsakademiuddannelse inden for jordbrug, 7) jordbrugsteknikeruddannelsen i retningen landbrugstekniker, jf.
Undervisningsministeriets bekendtgørelse om jordbrugsteknikeruddannelsen, eller 8) uddannelsen »grønt diplom«, som den var fastlagt af Landboforeningerne, Dansk Familielandbrug, Danmarks Landboungdom og De Danske Landbrugsskoler.
 Frilandsgartneri, planteskole, frugtavl, bæravl eller væksthusgartneri:
 Hvis bedriften overvejende agtes anvendt til frilandsgartneri, planteskole, frugtavl, bæravl eller væksthusgartneri skal ansøger have gennemført:
1) hortonomuddannelsen eller bacheloruddannelse inden for denne uddannelse, 2) jordbrugsteknologuddannelsen, jf.
Undervisningsministeriets bekendtgørelse om erhvervsakademiuddannelse inden for jordbrug, eller 3) jordbrugsteknikeruddannelsen i retningen gartneritekniker, jf.
Undervisningsministeriets bekendtgørelse om jordbrugsteknikeruddannelsen.
