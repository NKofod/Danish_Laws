Fortolkning af begrebet dokumentbevis i den dansk-tyske  

 dobbeltbeskatningsaftale Ifølge art. 24, stk. 2, litra f og g, i den nye dansk-tyske  

 dobbelt-beskatningsaftale kan indtægt fra personligt arbejde i  

 tjenesteforhold lempes efter eksemptionsprincippet, men kun i de tilfælde,  

 hvor der overfor de kompetente myndigheder i Danmark forelægges dokumentbevis  

 for, at der er taget skridt til betaling af tysk skat af den pågældende  

 indkomst.
 En kommunal skatteforvaltningen spurgte Told- og Skattestyrelsen om,  

 hvorvidt det pågældende dokumentationskrav var opfyldt i følgende to  

 situationer:
Eks. 1: En til Danmark fuld skattepligtig skatteyder har arbejdet og  

 opholdt sig Tyskland i mere end 183 dage i indkomståret 1997. Arbejdsgiveren  

 er dansk, og der er trukket forskudsvis AM-bidrag og A-skat.
Skatteyderen  

 opfylder ikke betingelserne i LL § 33 A.
Skatteyderen har ikke betalt tysk forskudsskat eller i øvrigt taget skridt  

 at indbetale tysk skat.
Han selvangiver den tyske lønindtægt på sin danske  

 »Selvangivelse for udenlandsk indkomst« (blanket 4.012).
 Eks. 2: Samme eksempel som nr. 1, men skatteyderen oplyser nu, at han har  

 indgivet tysk selvangivelse, og at den heraf følgende tyske skat  

 sandsynligvis vil blive opkrævet i september 1999.
 Efter at have forelagt spørgsmålene for Skatteministeriets departement  

 svarede Told- og Skattestyrelsen således:
 Ifølge ark. 24, stk. 2, litra g, skal der som anført foreligge  

 dokumentbevis for, at der er taget skridt til betaling af tysk skat.
Det forhold, at der som nævnt i eks. 1 selvangives udenlandsk indkomst her  

 i landet, og at de danske skattemyndigheder på baggrund heraf uopfordret  

 underretter de tyske skattemyndigheder, opfylder efter Told- og  

 Skattestyrelsens opfattelse ikke den i artikel 24, stk. 2, litra g, stillede  

 betingelse om, at der herved er taget skridt til betaling af tysk skat af den  

 pågældende indkomst.
Resultatet er derfor, at der alene skal indrømmes  

 creditlempelse med kr. 0 som betalt tysk skat.
Heller ikke den i eks. 2 optegnede situation er det Told- og  

 Skattestyrelsens opfattelse, at skatteyderen ved - dokumenterbart - at have  

 indsendt selvangivelse til de tyske skattemyndigheder, har truffet sådanne  

 sædvanlige foranstaltninger til at betale tysk skat, at denne situation er  

 dækket af betingelsen i art. 24, stk. 2, litra g.
Resultatet bliver derfor,  

 at der indrømmes en creditlempelse på kr. 0, og der vil først kunne lempes  

 efter eksemptionsreglen, når skatteyderen senere kan fremvise en opkrævning  

 på den tyske skat.
