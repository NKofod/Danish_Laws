Orientering om delvis videreførelse af testindsatsen på social- og ældreområdet (Til samtlige kommuner, regioner og andre relevante myndigheder, relevante organisationer samt samtlige plejehjem og sociale tilbud) Regeringen har på baggrund af en vurdering fra sundhedsmyndighederne sammen med KL og Danske Regioner den 9. april 2022 indgået en tillægsaftale til aftale af 16. december 2021 om videreførelse af test af personale på plejehjem og i hjemmeplejen samt aftale om etablering af supplerende setup med antigenselvtest på sociale tilbud og i ældreplejen.
 Tillægsaftalen medfører en delvis videreførelse af testindsatsen på social- og ældreområdet, således at:
 1. PCR-testordningen for personale på plejehjem og i hjemmeplejen videreføres, dog således at der fremadrettet alene stilles én test til rådighed hver 14. dag.
 2. Antigen-selvtestordningen for løst tilknyttet personale på plejehjem og i hjemmeplejen ved begyndelse af en vagt videreføres.
 3. Antigen-selvtestordningen for personale på sociale tilbud med sårbare mennesker videreføres, dog således at der fremadrettet opfordres til én test hver 14 dag.
4. Pårørende til borgere over 85 år på plejehjem og pårørende til ældre over 85 år, der modtager hjemmepleje, vil kunne modtage én antigenselvtest ved besøg.
Det er vurderingen, at adgangen til at teste sig for pårørende forventes at være relevant til udgangen af april, hvorefter den kan udfases under forudsætning af, at der fortsat sker et fald i epidemien.
 Derudover fortsætter ordningen på de samme vilkår angående lokal tilrettelæggelse i kommuner og regioner og private aktører.
 De videreførte dele af testindsatsen kan iværksættes straks.
 Testindsatsen på social- og ældreområdet videreføres delvist pga. et fortsat højt smitteniveau og hensynet til at beskytte de ældre og sårbare i samfundet.
 Det må forventes, at testindsatsen vil blive tilpasset i takt med, at smitten i samfundet falder yderligere.
Testordningen på social- og ældreområdet følges således løbende og vil blive genbesøgt i forbindelse med, at regeringens kommende teststrategi for 2022 træder i kraft.
Aftalen med KL og Danske Regioner om delvis videreførelse af testindsatsen på social- og ældreområdet udløber dog senest 31. maj 2022.
