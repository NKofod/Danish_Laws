Nr BTL 192 Betænkning over Forslag til lov om ændring af investeringsfondsloven  

 (Konjunkturudligning)   

 Nr L 192 1992-93, 1. samling Afgivet af Skatteudvalget Afgivet: 19930526 Udvalget har behandlet lovforslaget i en række møder.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) lovforslaget til forkastelse ved 3.  

 behandling.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse uændret .
Et flertal inden for mindretallet (Venstres og Det Konservative  

 Folkepartis medlemmer af udvalget) støtter forslaget om at give personligt  

 drevne virksomheder mulighed for at foretage en skattemæssig  

 konjunkturudligning.
Personlige erhvervsdrivende har i modsætning til  

 lønmodtagere et meget stort behov for at kunne udligne svingende indkomster  

 fra år til år.
En konjunkturudligningsordning giver virksomhederne mulighed for at  

 foretage en skatteudjævning og dermed undgå at blive ramt af progression i  

 skattesystemet i de gode år.
Regeringens intentioner om at afskaffe adgang  

 til varelagernedskrivning, investeringsfondsordningen og stramningen af  

 nedskrivningsreglerne for husdyrbesætninger afskærer virksomhederne fra på en  

 fornuftig måde at opbygge et forsvarligt kapitalapparat.
Det rammer især  

 nyetablerede virksomheder, virksomheder, der ekspanderer, og andre  

 virksomheder, der har brug for adgang til konsolidering.
 Det er Venstres og Det Konservative Folkepartis opfattelse, at  

 lovforslaget om at indføre en konjunkturudligningsfond vil afhjælpe nogle af  

 de urimeligheder over for de personligt drevne virksomheder, som regeringen  

 vil indføre med sine forslag i »Ny kurs mod bedre tider«.
Et mindretal inden for mindretallet (Fremskridtspartiets medlem af  

 udvalget) støtter lovforslaget ud fra den betragtning, at Fremskridtspartiet  

 flere gange i den sidste 10-års-periode har fremsat lovforslag af lignende  

 art, som dog hver gang er blevet nedstemt af den tidligere regering.
Sigtet  

 med lovforslaget er at etablere en ordning, hvor de selvstændige  

 erhvervsdrivende skattemæssigt kan spare op i gode år til brug i mindre gode  

 år.
 Derved undgår de, der har svingende indkomster fra år til år, at blive  

 ramt af progressionen i skattesystemet i de gode år.
 Disse tanker er helt i overensstemmelse med Fremskridtspartiets politik.
