Bekendtgørelse om ændring af bekendtgørelse om godkendelse af udbydere af de obligatoriske arbejdsmiljøuddannelser § 1 I bekendtgørelse nr. 840 af 29. juni 2010 om godkendelse af udbydere af de obligatoriske arbejdsmiljøuddannelser foretages følgende ændring:
 1. § 10 affattes således:
»§ 10. Indholdet i arbejdsmiljøuddannelsen for koordinatorer skal tilrettelægges således, at kursusdeltagerne undervises i 1) koordinatorens opgaver og funktion i henhold til bekendtgørelse om bygherrens pligter, 2) andre regler, der er relevante i forhold til koordinatorens opgaver og funktion, herunder særligt bekendtgørelse om projekterende og rådgivers pligter og bekendtgørelse om bygge- og anlægsarbejde, 3) principper for samarbejde, formidling, konflikthåndtering, pædagogiske virkemidler og påvirkning af byggeriets aktører, herunder bygherre, projekterende og rådgivere, virksomheder, ansatte og arbejdsledere, 4) aktører inden for arbejdsmiljøområdet og koordinatorens og arbejdsmiljøorganisationens relationer til andre arbejdsmiljøaktører, herunder arbejdsmiljørådgivere, branchearbejdsmiljøråd, Arbejdstilsynet m.v., 5) projekteringens opbygning og faser, principper for og metoder til samarbejde i projekteringsprocessen samt koordinatorens rolle heri, 6) de strukturer på bygge- og anlægspladsen, som koordinatoren indgår i, og metoder for opbygning og udvikling af byggepladsens arbejdsmiljøarbejde, 7) principper og metoder til at planlægge, lede, gennemføre og følge op på opstartsmøder og sikkerhedsmøder på byggepladsen, 8) udarbejdelse og vedligeholdelse af en journal, som er tilpasset bygningens eller anlæggets karakteristika, og som indeholder en liste over de særlige forhold vedrørende sikkerhed og sundhed, der bør tages hensyn til i forbindelse med eventuelle fremtidige arbejder herunder drift, vedligeholdelse og nedrivning, 9) udarbejdelse, vedligeholdelse og gennemførelse af plan for sikkerhed og sundhed, 10) effektiv og systematisk planlægning, kontrol og gennemførelse af det forebyggende arbejde i fællesområderne, herunder principper og metoder til gennemførelse af sikkerhedsrunderinger, 11) metoder, som kan anvendes i det forebyggende arbejde, både under projektering og udførelse, herunder arbejdsmiljøgennemgange, risikoanalyser, tjekskemaer og lignende redskaber for identificering af arbejdsmiljøproblemer og risici, inddragelse af indikatorer på arbejdsmiljøproblemer samt handlemuligheder vedrørende det psykiske arbejdsmiljø, og trivsel på byggepladsen, 12) koordinatorens rolle og opgaver i relation til ulykker, nærved-ulykker og sundhedsfarer, 13) koordinatorens redskaber til at sikre, at aftaler og trufne beslutninger vedrørende sikkerheden og sundheden på byggepladsen bliver overholdt og 14) koordinators rolle og opgaver i forhold til afgrænsningen af bygge- og anlægspladsen og koordinering af adgangen til bygge- eller anlægspladsen.« § 2 Bekendtgørelsen træder i kraft den 15. februar 2013.
