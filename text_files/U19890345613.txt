Efter ordlyden af en kollektiv overenskomst kunne der iværksættes  

 arbejdsstandsning efter udløbet af overenskomsten, men der fandtes ingen  

 bestemmelser om varsler herfor.
De pågældende overenskomstparters vedtægter  

 indeholdt udtrykkelig hjemmel for, at organisationerne kunne optræde med  

 fuldmagt for medlemmerne i forbindelse med strejker og lock-out.
Nogle meddelelser om arbejdsstandsning fra arbejdstagerorganisationen,  

 der anvendte funktionærlovens almindeligt gældende opsigelsesfrist som  

 varsel, kunne herefter ikke tilsidesættes, da det ikke var oplyst, at der for  

 nogen af de af arbejdsstandsningen omfattede medlemmer af  

 arbejdertagerorganisationen, gjaldt et længere opsigelsesvarsel.
At en af  

 meddelelserne om arbejdsstandsning var behæftet med forskellige fejl medførte  

 ikke meddelelsens ugyldighed.
 Dommere: Bisgaard, Bollerup-Jensen, Kardel (retsformand), Gert  

 Kristensen, Mols Sørensen, Aage Sørensen og Westergaard.
 Under disse sager, der er behandlet under et, har Praktiserende  

 Arkitekters Råd indklaget Teknisk Landsforbund ved klageskrifter af 17. marts  

 og 11. april 1989 med påstand om, at de af Teknisk Landsforbund den 28.  

 februar og 31. marts 1989 afgivne varsler om arbejdsstandsning med  

 ikrafttræden henholdsvis den 1. april 1989 og 1. maj 1989 kendes ugyldige.
 Skrivelsen af 28. februar 1989 fra Teknisk Landsforbund lyder således:
 »Med henvisning til at Teknisk Landsforbund ikke kan acceptere en  

 2-årig nulløsning, som fremført på forhandlingsmødet den 27. februar 1989,  

 skal vi hermed varsle arbejdsstandsning med ikrafttræden pr. 1.4. 1989 ved  

 normal arbejdstids begyndelse, omfattende samtlige af vore medlemmer ansatte  

 ved nedennævnte af PAR's medlemsvirksomheder.
Friis & Moltke, C.W.
Obels Plads 3, 9000 Aalborg.
 Friis & Moltke, Vesterbrogade 32, 8000 Århus C.
 Skovgaard Sørensen, Mejlgade 50, 8000 Århus C.
 Jacob Blegvad, Kastetvej 2, 9000 Aalborg.
 Krohn og Hartvig Rasmussen, Teknikerbyen 7, 2830 Virum.
H.
Dissing og O.
Weitling, Overgaden n. vandet 45-47, 1414 Kbh.
K.
 Gerhdt Bornebusch, Frederiksholms Kanal 16 B, 1220 København K.
Teknisk Landsforbund vil endvidere pålægge samtlige medlemmer ikke at tage  

 ansættelse i en af PAR's medlemsvirksomheder, samt pålægge de allerede  

 ansatte medlemmer i øvrige PAR virksomheder ikke at påtage sig konfliktramt  

 arbejde, så længe arbejdsstandsningen pågår.« Teknisk Landsforbunds skrivelse af 31. marts 1989 er sålydende:
 »Med henvisning til de i Statens Forligsinstitution førte  

 forhandlinger om reguleringer af lønskalaerne i overenskomsten mellem  

 Praktiserende Arkitekters Råd og Teknisk Landsforbund, skal Teknisk  

 Landsforbund, på baggrund af at der ikke hidtil har kunnet opnås forlig,  

 hermed varsle arbejdsstandsning overfor samtlige arkitektvirksomheder med  

 medlemskab af PAR.
Arbejdsstandsningen vil træde i kraft med virkning fra 1. maj 1989 ved  

 normal arbejdstids begyndelse og have virkning for samtlige af forbundets  

 medlemmer omfattet af den mellem PAR og TL indgåede kollektive overenskomst  

 for teknikere ansat hos medlemmer af PAR, bortset fra praktikanter samt de  

 medlemmer, for hvilke der allerede ved skrivelse af 28.2.89 er varslet  

 arbejdsstandsning, jfr. i øvrigt vedlagte fortegnelse over forbundets  

 medlemmer med angivelse af ansættelsessted.« I parternes overenskomst af 1. april 1987 § 18, stk. 2, hedder det om  

 varigheden af overenskomsten:
»Er forhandlingerne om en fornyelse af denne overenskomst ikke  

 afsluttet til den pågældende 1. april 1991 henholdsvis 1989, er  

 overenskomstens bestemmelser gældende, indtil ny overenskomst er indgået  

 mellem parterne, eller arbejdsstandsning er iværksat.« I Teknisk Landsforbunds love af 1986 er der anført følgende i § 5, stk. 4:
»TL er medlemmernes forhandlingsberettigede organisation, der er  

 befuldmægtiget til at varetage medlemmernes interesser i løn- og  

 ansættelsesmæssige henseender, herunder varsling af kollektive kampskridt  

 eller fremsendelse af opsigelser i forbindelse med indgåelse eller fornyelse  

 af kollektive overenskomster.« I vedtægterne for Praktiserende Arkitekters Råd hedder det i § 1, stk. 3:
 »Stk. 3. Rådet fører på vegne alle praktiserende medlemmer af DAL/AA  

 forhandlinger: ..........
d.
Med ansatte arkitekter og disses organisationer om såvel individuelle  

 som generelle løn- og normeringsforhold samt afslutter overenskomster og  

 hovedaftaler med disse.
Rådet kan i den forbindelse erklære boykot og  

 lockout.
Rådet kan efter beslutning ved et årsmøde, generelt eller for  

 enkelte spørgsmål, overlade sit forhandlingsmandat til andre  

 organisationer.« I § 1, stk. 4, hedder det yderligere:
»Stk. 4. Ud over de i stk. 3 d nævnte ansatte arkitekter fører rådet  

 på de tilsluttede medlemmers vegne forhandlinger med øvrige medarbejdere og  

 disses organisationer og træffer med disse aftaler om indgåelse af  

 lønoverenskomster, hvadenten de indgås for individuelle medlemmer, kollektivt  

 for alle medlemmer eller for grupper af medlemmer.
Rådet kan efter beslutning  

 ved et årsmøde overlade sit forhandlingsmandat, generelt eller for enkelte  

 spørgsmål, til andre organisationer.« Klagerne har anført, at overenskomsten mellem parterne vel forudsætter, at  

 der kan foretages arbejdsstandsning, men den er tavs med hensyn til varsel og  

 ligeledes over for hvem, der skal varsles.
Der må derfor afgives individuelle  

 opsigelser i overensstemmelse med arbejdsretlig teori og praksis.
I hvert  

 fald skal en meddelelse om arbejdsstandsning indeholde navne på dem, der er  

 omfattet af arbejdsstandsningen, og de tjenestesteder, hvor de pågældende  

 arbejder.
Der er ganske vist anvendt en frist, der svarer til  

 funktionærlovens almindelige bestemmelser, men der kan ikke bortses fra, at  

 der i enkelte tilfælde er tale om længere opsigelsesfrister.
Specielt for så  

 vidt angår den sidste meddelelse om arbejdsstandsning er det anført, at denne  

 er behæftet med meget store fejl.
Den omfatter ifølge medlemsfortegnelsen 164  

 tegnestuer og 366 medlemmer af Teknisk Landsforbund. 40 af tegnestuerne er  

 ikke medlemmer af Praktiserende Arkitekters Råd, og 60 af de medlemmer, som  

 står på fortegnelsen, er ikke omfattet af arbejdsstandsningen.
Allerede dette  

 må betyde, at der må ses bort fra denne meddelelse om arbejdsstandsning.
De indklagede har henvist til, at det i overenskomsten klart er forudsat,  

 at der kan strejkes.
Det eneste, der ikke er truffet bestemmelse om, er  

 spørgsmålet om varsel, men da man har anvendt funktionærlovens almindelige  

 varsel, er der intet grundlag for at tilsidesætte de pågældende meddelelser  

 om arbejdsstandsning.
Det er rigtigt, at der er fejl i den anden meddelelse  

 om arbejdsstandsning, men disse fejl er så ubetydelige, at de ikke kan give  

 anledning til, at meddelelsen betragtes som ugyldig.
 Arbejdsretten skal udtale:
Såvel i Teknisk Landsforbunds som i Praktiserende Arkitekters Råds  

 vedtægter er der udtrykkelig hjemmel for, at de pågældende organisationer  

 optræder med fuldmagt for medlemmerne i forbindelse med strejke og lockout.  

 Overenskomsten mellem de pågældende parter forudsætter efter sin ordlyd, at  

 der kan strejkes.
Det må det herefter - som sagen er forelagt - lægges til  

 grund, at meddelelse om arbejdsstandsning kan gives af Teknisk Landsforbund  

 på medlemmernes vegne til Praktiserende Arkitekters Råd.
Teknisk Landsforbund  

 har anvendt den i funktionærloven almindeligt gældende opsigelsesfrist som  

 varsel, og det er ikke oplyst, at der for nogen af de medlemmer af Teknisk  

 Landsforbund, der er omfattet af arbejdsstandsningen, er indgået aftale om  

 længere opsigelsesvarsel.
Der findes herefter ikke grundlag for at  

 tilsidesætte meddelelserne om arbejdsstandsning under hensyntagen til, at der  

 ikke er anvendt de individuelle opsigelsesvarsler.
Endelig bemærkes, at de af  

 klagerne påberåbte fejl i forbindelse med medlemsfortegnelse m.v. i den  

 sidste meddelelse om arbejdsstandsning ikke kan medføre denne meddelelses  

 ugyldighed.
 Indklagede bør herefter frifindes.
 T h i k e n d e s f o r r e t :
 Indklagede, Teknisk Landsforbund, frifindes.
 I sagsomkostninger betaler klagerne, Praktiserende Arkitekters Råd, 2.000  

 kr. til Arbejdsretten.
 (* 1) Henvisninger: Per Jacobsen s.347 og s.354, Knud Illum s.228 ff,  

 Hasselbalch Kollektivarbejdsretten s.228 f, K 87.308 (A 1987 s.154) K 9669  

 m.fl. (A 1982 s.93), K 6168 (A 1967 s.58).
