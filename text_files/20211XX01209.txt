Skriftlig fremsættelse (15. september 2022) Indenrigs- og boligministeren (Christian Rabjerg Madsen):
 Herved tillader jeg mig for Folketinget at fremsætte:
Forslag til lov om ændring af lov om leje og lov om boligforhold (Loft over huslejestigninger som følge af udviklingen i nettoprisindekset) (Lovforslag nr.
L 210) Lovforslaget udmønter aftalen om initiativer til modvirkning af store huslejestigninger fra den 26. august 2022 mellem regeringen (Socialdemokratiet), Socialistisk Folkeparti, Radikale Venstre og Enhedslisten.
 Det følger af aftalen, at der indføres et loft over huslejestigninger på 4 pct., som gælder i 2 år, og som omfatter private lejemål, hvor det i lejeaftalen er fastsat, at lejeforhøjelse kan kræves én gang om året som følge af stigninger i nettoprisindekset.
 Loftet betyder, at huslejen kan reguleres med som udgangspunkt maksimalt 4 pct.
Aftaleparterne er derudover enige om, at der indføres en undtagelsesordning, som giver udlejer mulighed for at hæve huslejen over 4 pct., hvis udlejeren kan dokumentere, at lejestigningen på 4 pct. ikke kan dække en stigning i ejendommens driftsudgifter sammenlignet med driftsudgifterne året før.
Huslejestigningen kan dog aldrig overstige nettoprisindekset.
 Endelig er aftaleparterne enige om, at der er behov for, at der udvikles et nyt indeks, som bedre afspejler udviklingen i udlejernes reelle driftsomkostninger til udlejningsejendomme.
 Baggrunden for forslaget om et loft over huslejestigningerne er, at alle de lejere, som har en husleje, der reguleres efter nettoprisindekset, risikerer at blive ramt af store huslejestigninger som følge af den meget høje inflation.
 Det foreslås at ændre lejeloven med henblik på at sætte et loft over de huslejestigninger, som sker ved regulering af lejen efter udviklingen i nettoprisindekset for 2022 og 2023. Samtidig indføres undtagelsesordningen i lejeloven, hvorefter udlejeren kan kræve en huslejestigning baseret på stigningen i udgifterne for ejendommen.
 Det foreslås endvidere at ændre lov om boligforhold med henblik på at fastsætte en frist på 3 måneder for huslejenævnet til at afgøre sager om udlejerens ret til at anvende undtagelsesordningen.
 Lovforslaget foreslås at træde i kraft den 30. september 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
