Ankestyrelsens principafgørelse O-51-97 om driftsudgifter - kommunikator - hjælpemiddel - kommunikationsudstyr - papirstrimler - integreret del af hjælpemidlet Resume:
 Papirstrimlerne til en kommunikator måtte anses for en integreret del af hjælpemidlet.
En kommunikator var et kommunikationshjælpemiddel.
Papirstrimlerne, der printede skrift ud, udgjorde en udgift på ca. 5.000 kr. om året.
 Love:
Lov om social bistand - lovbekendtgørelse nr. 110 af 26. februar 1996 - § 58, stk. 1 Vejledninger:
Socialstyrelsens vejledning nr. 1 af 14. juni 1988 om ydelse af hjælpemidler i henhold til bistandslovens § 58 - pkt. 2.7.1 Note:
*)     Se også SM O-6-92 Sagsfremstilling:
 En kommune afviste i december 1992 at dække udgifter til strimmelruller til ansøgers kommunikator både efter bistandslovens § 48 og § 58 og pensionslovens § 17. Kommunikatoren var bevilget efter bistandslovens § 58. Begrundelsen for afvisningen af at dække udgiften efter bistandslovens § 58 var, at papirstrimler måtte anses for en driftsudgift, som ikke kunne dækkes, jf. vejledningens pkt. 2.7.1.
Ansøger led af en sjælden muskellidelse, der udover at medføre nedsat gangfunktion og skæv ryg også påvirkede hans tale.
Ansøger oppebar helbredsbetinget førtidspension samt bistandstillæg.
Ansøger boede i egen bolig.
Kommunikatoren var en box  på 10 X 15 cm med et tastatur.
Ud af det ene hjørne kom en smal strimmel, hvor bogstaverne var skrevet ud efterhånden som man betjente tastaturet.
Papirstrimlerne udgjorde en udgift på ca. 400 kr. om måneden.
 Ankenævnet tiltrådte januar 1993 kommunens afgørelser med samme begrundelser som kommunen.
 I juni 1995 fandt Ankestyrelsen, at der ikke kunne ydes hjælp efter pensionslovens § 17 til papirstrimlerne.
Ankestyrelsen fandt herefter grundlag for at optage sagen, der tidligere havde været afvist, om afslag på dækning af udgifter til strimmelruller efter bistandslovens § 58 til principiel behandling.
Ankestyrelsen fandt ikke grundlag for at behandle sagen om, hvorvidt der kunne ske dækning af udgiften som en merudgift efter bistandslovens § 48, stk. 4, da denne regel, jf.
Socialministeriets vejledning om hjælp efter bistandslovens § 48, pkt. 38, som hovedregel alene tager sigte på ikke-pensionister.
 Sagen blev behandlet i principielt møde med henblik på afklaring af, hvor grænsen går mellem drifts-udgifter og udgifter, der må anses for en integreret del af hjælpemidlet.
 Afgørelse:
 Ankestyrelsen fandt, at der var grundlag for at dække udgifterne til papirstrimler i forbindelse med brug af kommunikator efter bistandslovens § 58, stk. 1.
Ankestyrelsen lagde herved vægt på, at papirstrimlerne måtte be tragtes som en så integreret del af en kommunikator, at der måtte ske dækning af udgiften til disse efter bistandslovens § 58, stk. 1, når der var fundet grundlag for at yde støtte til anskaffelsen af en kommunikator.
Ankestyrelsen henviste i den forbindelse til SM 0-6-92, hvor styrelsen i et lignende tilfælde fandt, at udgiften til selvklæbende hudstrips til brystprotese måtte dækkes.
 Ankestyrelsen lagde endvidere vægt på, at udgiften til papir strimlerne til kommunikatoren ikke kunne udskilles som en udgift, der alene fulgte af brugen af hjælpemidlet i vanlig forstand, således som det fremgår af punkt 2.7.1 i Socialstyrelsens vejledning nr. 1 af 14. juni 1988 om ydelse af hjælpemidler i henhold til bistandslovens § 58.
 Ankestyrelsen lagde endeligt vægt på den meget betydelige udgift, der var til indkøb af papirstrimlerne.
 Ankestyrelsen ændrede således ankenævnets afgørelse.
