Fremsat den 30. marts 2017 af Lisbeth Bech Poulsen (SF) og Jacob Mark (SF) Forslag til folketingsbeslutning om stramninger af skattelovgivningen og straffelovgivningen vedrørende skattekonstruktioner i gråzoner m.v.
 Folketinget pålægger regeringen at stramme lovgivningen ved at gennemføre følgende tiltag:
 1. Indførelse af oplysningspligt om gråzonekonstruktioner, så revisorer, banker, advokater m.v. skal orientere SKAT i tilfælde af tvivlsomme skattekonstruktioner.
 2. Ansættelsesretlige tavshedsklausuler gøres ugyldige, i det omfang tavsheden brydes for at indberette ulovligheder til skattemyndighederne.
 3. Fordobling af straffen for grov skatteunddragelse fra den 1. januar 2018 og mulighed for idømmelse af fængselsstraf i flere tilfælde end i dag.
Bemærkninger til forslaget Skattesnyd og lidt for smarte skattekonstruktioner koster statskassen milliarder af kroner hvert år.
Samtidig stiger uligheden, fordi det er de velhavende, der bruger de dyre skattefiduser, og dermed er der færre penge til velfærd, som betyder mest for de dårligst stillede.
For at løse problemet er der brug for flere penge til SKAT.
Men der er også brug for stramninger af lovgivningen.
Det er nemlig ikke rigtigt, som regeringen nogle gange antyder, at vi ikke kan gøre noget nationalt.
Det kan vi  selv om der absolut også er brug for internationalt samarbejde.
Ad nr. 1  Indførelse af oplysningspligt om gråzonekonstruktioner, så revisorer, banker, advokater m.v. skal orientere SKAT i tilfælde af tvivlsomme skattekonstruktioner Mange skattekonstruktioner befinder sig i en gråzone, hvor det kan være svært at afgøre, om konstruktionerne er lovlige eller ulovlige.
Rådgivere af forskellig art konkurrerer om at nedbringe kundernes skat mest muligt, og de har derfor et uheldigt incitament til gå dybt ind i gråzonen og måske passere grænsen for det lovlige.
Derfor foreslår Socialistisk Folkeparti en oplysningspligt om gråzonekonstruktioner.
Revisorer, banker, advokater m.v. skal orientere SKAT i tilfælde af tvivlsomme skattekonstruktioner.
Konkret kan der udarbejdes en positivliste for konstruktioner, der ikke kræver forhåndsorientering.
Det skal være strafbart ikke at orientere om tvivlsomme konstruktioner på forhånd.
Der skal fortsat være mulighed for  ligesom i dag  at anmode om forhåndsgodkendelse.
 SKAT vil herefter bruge oplysningerne om gråzonekonstruktioner til at vurdere, om konstruktionen er ulovlig, f.eks. ved at indhente flere oplysninger, og til at vurdere, om lovgivningen skal strammes yderligere.
Ad nr. 2  Ansættelsesretlige tavshedsklausuler gøres ugyldige, i det omfang tavsheden brydes for at indberette ulovligheder til skattemyndighederne Ansatte, der råber op om ulovlige skatteforhold, er en nødvendighed.
Det skaber også en forøget risiko for selskaber, der er fristet til at snyde, og kan derfor virke præventivt.
Socialistisk Folkeparti foreslår, at alle ansættelsesretlige tavshedsklausuler gøres ugyldige, i det omfang tavsheden brydes for at indberette ulovligheder til skattemyndighederne.
Endvidere foreslår SF, at der kan ydes betaling til whistleblowers, der jo typisk mister deres job, når de går til myndighederne.
Ad nr. 3  Fordobling af straffen for grov skatteunddragelse fra den 1. januar 2018 og mulighed for idømmelse af fængselsstraf i flere tilfælde end i dag Skatteunddragelse sker ofte efter nøje kalkulation og kynisk rådgivning.
Derfor er det også et område, hvor strengere straffe virker.
Derfor forslår Socialistisk Folkeparti, at straffen for grov skatteunddragelse fordobles fra den 1. januar 2018, og at der kan idømmes fængselsstraf i flere tilfælde end i dag.
Ud over den præventive virkning vil det give skattesnydere et incitament til at melde sig selv inden skæringsdatoen.
Dermed vil de blive dømt efter de nuværende, mildere straffebestemmelser.
Det virker dermed ligesom et tidsbegrænset frit lejde, men uden at der gives straffrihed eller strafreduktion til skattesnydere, der jo ikke fortjener det.
Skriftlig fremsættelse Lisbeth Bech Poulsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om stramninger af skattelovgivningen og straffelovgivningen vedrørende skattekonstruktioner i gråzoner m.v.
(Beslutningsforslag nr.
B 111) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
