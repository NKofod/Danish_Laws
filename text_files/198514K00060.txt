Nr BTL 60 Betænkning over Forslag til lov om ændring af bistandsloven og  

 børnetilskudsloven (Ændringer som følge af ændringer i myndighedsloven)   

 Nr L 60 1985-86, 1. samling Blad nr 326 Afgivet af socialudvalget Afgivet: 19851210 Udvalget har behandlet lovforslaget i nogle møder og har herunder stillet spørgsmål til socialministeren, indenrigsministeren, undervisningsministeren og justitsministeren, som disse har besvaret skriftligt.
Udvalgets spørgsmål til justitsministeren og dennes svar herpå er optrykt som bilag til betænkningen.
 Udvalget har desuden haft samråd med socialministeren.
Udvalget har endvidere modtaget en skriftlig henvendelse fra civilingeniør Jørgen Lauterbach, Lejre.
Udvalget har ved behandlingen af lovforslaget samt ved udarbejdelsen af ændringsforslagene lagt vægt på, at der ved forældres beslutning om at have fælles forældremyndighed over et barn ikke sker »børnetilskudstænkning« forstået således, at de sociale regler påvirker afgørelsen af forældremyndighedsspørgsmålet.
Udvalget har derfor taget udgangspunkt i de nugældende regler, hvorefter de forskellige offentlige ydelser gives efter indtægtsforholdene hos den af forældrene, hvor barnet i henhold til erklæring fra forældrene bor.
 Dette udgangspunkt må efter udvalgets opfattelse også gælde efter 1.
januar 1986, selv om forældrene efter separation og skilsmisse eller i tilfælde, hvor de ikke har været gift forinden, lever adskilt, men vælger at have fælles forældremyndighed.
Udvalget er opmærksom på, at også samgifte forældre kan leve faktisk adskilt på grund af uoverensstemmelser m.v., og understreger derfor, at lovforslaget med udvalgets ændringsforslag også omfatter denne gruppe.
Udvalget har således ikke ønsket at ændre på princippet om, at indtægten hos den af forældrene, som barnet bor hos, skal lægges til grund uanset valget af fælles forældremyndighed.
Udvalgets begrundelse herfor er, at det var en forudsætning for det folketingsflertal, der gennemførte ændringerne af myndighedslovens bestemmelser om forældremyndighed, at man ikke forringede reelt enlige forsørgeres situation, selv om de havde fælles forældremyndighed.
Udvalget er imidlertid opmærksom på, at der vil være forældre, som ønsker, at barnet skal bo lige meget hos hver af forældrene.
I denne situation finder udvalget, at barnets folkeregisteradresse vil være et klart og let administrerbart kriterium, når det skal udmåles, hvilke ydelser der kan blive tale om at give på baggrund af indtægtsforholdene hos den af forældrene, på hvis adresse barnet er registreret.
Det vil endvidere af folkeregisteradressen fremgå, hvilken kommunes socialudvalg der er forpligtet til at yde bistand.
Denne gruppe af forældre skal herefter blot anmelde barnet til folkeregistret på en af deres adresser, og forskellige forvaltninger vil på grund af den stadigt stigende anvendelse af EDB nemt kunne fremdrage denne for sagsbehandlingen relevante oplysning.
Udvalget har dernæst overvejet, hvilke områder inden for den sociale lovgivning der bør være omfattet af reglen om, at det er barnets folkeregisteradresse, der er afgørende, når barnet bor lige meget hos begge forældre.
Det centrale for udvalget har her været børnetilskudslovens kontante offentlige ydelser, der er af stor økonomisk betydning for forældrene.
Er der tale om fælles forældremyndighed, hvor barnet mest bor hos den ene, er forholdet det samme, som hvis der ikke var fælles forældremyndighed - den reelt enlige forsørger får børnetilskuddet/ ungdomsydelsen, hvis barnet bor hos vedkommende.
Er der tale om, at barnet bor lige meget hos begge forældre, er det den af forældrene, på hvis adresse barnet er tilmeldt folkeregistret, der er berettiget til at modtage tilskuddet, og hvis indtægt lægges til grund.
Udvalget har dernæst overvejet, i hvilket omfang det var nødvendigt at ændre bistandslovens regel om, at pligten til at yde bistand påhviler det sociale udvalg i opholdskommunen.
Det drejer sig her om børn, der bor lige meget hos begge forældre, og hvor disse bor i hver sin kommune.
Hvis man i denne situation fastholder opholdskommunen som kriterium, vil det kunne have den konsekvens, at barnet f.eks. kunne miste sin daginstitutionsplads i moderens kommune i den periode, det bor i faderens kommune, og omvendt.
Udvalget har naturligvis en formodning om, at de to kommuner ville kunne træffe en aftale om, at barnet beholder sin institutionsplads, og at udgifterne deles mellem kommunerne.
Men udvalget har dog fundet, at det ville være den enkleste løsning rent administrativt, at barnets folkeregisteradresse blev lagt til grund.
Dette ville medføre, at forældrene fik en ret til f.eks. at få barnet skrevet på venteliste til en daginstitutionsplads i barnets folkeregisterkommune.
Den her skitserede problemstilling er efter udvalgets opfattelse også til stede for så vidt angår revalideringsinstitutioner og særlige daginstitutioner for børn og unge med vidtgående fysiske eller psykiske handicap.
For disse institutioners vedkommende skal der blot foreligge den situation, at forældrene bor i hver sin amtskommune.
Udvalget har derfor valgt også at lade folkeregisteradressen være afgørende her.
Udvalget har dernæst overvejet, i hvilket omfang de øvrige ydelser, som bistandsloven hjemler, skulle ydes af den kommune, hvori barnet opholder sig på et givet tidspunkt (opholdskommunen), eller af den kommune, hvori barnet har folkeregisteradresse.
Ved afgørelsen heraf har udvalget lagt vægt på, om den ønskede ydelse var konkret begrundet i barnets eget behov og i princippet uafhængig af forældrenes forhold.
Hvis det er tilfældet, finder udvalget det væsentligt, at kun et socialt udvalg skal være pligtigt at yde bistand.
Ydelser, der gives efter § 48 og § 58, dvs. begrundet i merudgifter som følge af forsørgelsen af et hjemmeboende fysisk eller psykisk handicappet barn samt hjælpemidler hertil, er efter udvalgets opfattelse ydelser, der skal følge barnet, hvorfor det vil give en del administrativt besvær og usikkerhed for barnet, såfremt to forskellige sociale udvalg skulle træffe beslutning om i princippet samme ydelse.
Omvendt har udvalget fundet, at hvis det drejer sig om ydelser, der gives til familien og herunder til barnet, må det være opholdskommunen, der er forpligtet.
Ydelser af denne karakter er rådgivning og tilsyn, døgnpleje og anbringelse uden for hjemmet med og uden samtykke.
Ved disse ydelser vil det som oftest dreje sig om en samlet vurdering af familiens situation, hvor det stedlige sociale udvalg må være den rette myndighed.
Endelig har udvalget fundet, at f.eks. hjemmehjælp er en ydelse, der er konkret begrundet ved selve opholdet hos en af forældrene, hvorfor man må vælge at lade det sociale udvalg i opholdskommunen være forpligtet.
Udvalget har dernæst overvejet, hvilken anden lovgivning der vil kunne berøres af forældrenes valg af fælles forældremyndighed, og har herunder bemærket, at indenrigsministeren for så vidt angår sygehusloven og sygesikringsloven agter at underrette amtskommuner og kommuner om, at et barn, der er underlagt fælles forældremyndighed, og som opholder sig lige meget hos hver af forældrene, skal betragtes som havende bopæl hos den af forældrene, på hvis folkeregisteradresse barnet er tilmeldt.
Udvalget vil samtidig henstille til de ministre, på hvis ressortområde der kan opstå tilsvarende problemer, at tage initiativ til lovændring eller eventuel ændring af bekendtgørelser m.v., således at folkeregisteradressen bliver det kriterium, der skal lægges til grund ved afgørelsen af, hvorledes ydelser m.v.
 skal stilles til rådighed for disse børn.
Udvalget indstiller herefter lovforslaget til vedtagelse med de af udvalget stillede ændringsforslag.
ÆNDRINGSFORSLAG Til § 1 Af udvalget, tiltrådt af socialministeren:
 1) Før nr. 1 indsættes som nyt nummer:
 »01. I § 10, stk. 3, indsættes efter 2. pkt. som nyt punktum:
»Lever forældre, der har fælles forældremyndighed, ikke sammen, og opholder barnet sig lige meget hos begge forældrene, har barnet dog med hensyn til foranstaltninger efter §§ 48, stk. 1 og stk. 2, nr.
1 og 2, 58, 64, 69, 91 og 95 a opholdskommune, hvor det er tilmeldt folkeregistret.« 3. pkt. bliver herefter 4. pkt.' Til § 2 2) Den foreslåede ændring affattes således:
 »I § 3a, stk. 1, indsættes efter 2. pkt. som nye punktummer:
»Lever forældre, der har fælles forældremyndighed, ikke sammen, tages kun hensyn til indtægten hos den af forældrene, der har barnet hos sig.
Opholder barnet sig i disse tilfælde lige meget hos begge forældrene, tages hensyn til indtægten hos den af forældrene, på hvis adresse barnet er tilmeldt folkeregistret.« 3. pkt. bliver herefter 5. pkt.' 3) Efter den foreslåede ændring, der bliver nr. 1, indsættes som nye numre:
 »01. I § 7, stk. 1, indsættes efter 1. pkt. som nye punktummer:
»Lever forældre, der har fælles forældremyndighed, ikke sammen, tages kun hensyn til husstandsindtægten hos den af forældrene, der har barnet hos sig.
Opholder barnet sig i disse tilfælde lige meget hos begge forældrene, tages hensyn til husstandsindtægten hos den af forældrene, på hvis adresse barnet er tilmeldt folkeregistret.« 02. I § 7, stk. 1, 2. pkt., der bliver 4. pkt., ændres »1. pkt.« til: »1.-3. pkt.« 03. I § 8, stk. 1, indsættes efter 1. pkt. som nye punktummer:
»Lever forældre, der har fælles forældremyndighed, ikke sammen, udbetales ungdomsydelsen til den af forældrene, der har barnet hos sig.
Opholder barnet sig i disse tilfælde lige meget hos begge forældrene, udbetales ungdomsydelsen til den af forældrene, på hvis adresse barnet er tilmeldt folkeregistret.« 2. og 3. pkt. bliver herefter 4. og 5. pkt.
 04. I § 14 indsættes efter stk. 1 som nyt stykke:
»Stk. 2. Lever forældre, der har fælles forældremyndighed, ikke sammen, udbetales børnetilskud til den af forældrene, der har barnet hos sig.
Opholder barnet sig i disse tilfælde lige meget hos begge forældrene, udbetales børnetilskud til den af forældrene, på hvis adresse barnet er tilmeldt folkeregistret.« 05. I § 14, stk. 2, der bliver stk. 3, ændres »stk. 1« til:  

 »stk.
1 og 2.« 06. I § 16 ændres »i henhold til § 14, stk. 1, eller de efter § 14, stk. 2, fastsatte regler til: »i henhold til § 14, stk. 1 og 2, eller de efter § 14, stk. 3, fastsatte regler«.' BEMÆRKNINGER Til nr. 1 Ændringsforslaget tilsigter at skabe hjemmel for, at et barn i de tilfælde, hvor det opholder sig lige meget hos begge forældre, der ikke lever sammen, men har fælles forældremyndighed, har opholdskommune i den kommune, hvor det er tilmeldt folkeregistret, for så vidt angår følgende ydelser i bistandsloven:
- § 48, hvorefter personer, der i hjemmet forsørger et fysisk eller psykisk handicappet barn, har ret til at få dækket visse merudgifter ved forsørgelsen, - § 58, hvorefter der kan ydes støtte til hjælpemidler, - §§ 64 og 69 for så vidt angår adgang til dagpleje og daginstitutionsophold, - § 91 for så vidt angår visitation til revalideringsinstitutioner samt ophold på disse, - § 95 a, der vedrører særlige daginstitutioner for børn og unge med vidtgående fysisk eller psykisk handicap.
Til nr. 2 og 3 Ændringsforslagene har til formål at skabe klare og ensartede regler for de sociale myndigheders forvaltning af børnetilskudslovens ydelser (børnetilskud og ungdomsydelse) i de tilfælde, hvor ikke samlevende forældre har valgt at have fælles forældremyndighed, og hvor børnene opholder sig lige meget hos begge forældrene.
En regel om, at barnets folkeregisteradresse er afgørende, vil være en hensigtsmæssig og administrerbar ordning.
Det understreges, at folkeregistertilmeldingen alene er afgørende for børn, hvis ikke-samlevende forældre har valgt at have fælles forældremyndighed, når børnene opholder sig lige meget hos begge forældrene.
Agnete Laustsen (KF) fmd.
Karen Højte Jensen (KF) Lizzie Lichtenberg (KF) Merete Aarup (KF) Thor Pedersen (V) Hanne Severinsen (V) Birgith Mogensen (CD) Arne Bjerregaard (KrF) Hanne Andersen (S) Mette Groes (S) Henning Rasmussen (S) Joanna Rønn (S) Erik B.
Smith (S) nfmd.
Taanquist (S) Agerschou (SF) Birthe Hansen (SF) Aase Olesen (RV) Partierne VS, FP og FD havde ikke medlemmer i udvalget.
Bilag Udvalgets spørgsmål til justitsministeren og dennes svar herpå Spørgsmål 15:
»Ministeren bedes oplyse, om det kan pålægges den ene eller begge forældre at betale børnebidrag i følgende situationer:
a) forældrene er gift og har fælles forældremyndighed over et barn, men lever faktisk adskilt, b) forældrene har fælles forældremyndighed, men lever ikke sammen, og barnet bor lige meget hos begge forældre, c) forældrene har fælles forældremyndighed, men lever ikke sammen, og barnet bor ikke lige meget hos begge forældre.« Svar:
Ifølge § 13 i lov nr. 200 af 18. maj 1960 om børns retsstilling er begge forældre forpligtet til at forsørge et barn.
Hvis en af forældrene ikke opfylder forsørgelsespligten, kan statsamtet pålægge den pågældende at betale bidrag til barnets underhold.
Efter samme lovs § 18 er det den af forældrene, der afholder udgifterne ved barnets forsørgelse, der har ret til at kræve børnebidrag fastsat, såfremt den pågældende har forældremyndigheden over barnet eller i øvrigt lovligt har barnet i pleje.
Det følger således heraf, at man vil kunne pålægges børnebidrag, selv om man er indehaver eller medindehaver af forældremyndigheden.
Efter børneloven er det afgørende kriterium, om den ene af forældrene afholder udgifter til barnets forsørgelse, og om den anden forsømmer sin underholdspligt.
I almindelighed må den, der har barnet boende hos sig, i mangel af modstående oplysninger anses for at opfylde sin forsørgelsespligt, også selv om barnet tilbringer en del af tiden hos den anden af forældrene, hvorfor denne vil blive pålagt at betale børnebidrag.
Dette vil således kunne ske i de situationer, der er nævnt under a) og c).
For så vidt angår den situation, der er nævnt under b), vil der som udgangspunkt ikke kunne udfærdiges en bidragsresolution, idet forældrene må anses for begge at bidrage til barnets forsørgelse og således ikke forsømmer deres forsørgelsespligt.
Det kan imidlertid ikke udelukkes, at forældrene også i denne situation har indrettet sig således, at det er den ene af forældrene, der betaler de normale faste udgifter vedrørende barnet som f.eks. daginstitution, tøj m.v.
I et sådant tilfælde vil det være muligt at få sat den anden af forældrene i bidrag.
Det kan i øvrigt i den forbindelse bemærkes, at der ikke er hjemmel til i de situationer, der er nævnt i spørgsmålet, at pålægge begge forældre at betale bidrag til det samme barn.
Som det vil fremgå af ovenstående besvarelse, har aftaler om fælles forældremyndighed ikke i sig selv betydning for spørgsmålet om børnebidrag.
 Spørgsmål 16:
»Vil man kunne afvise en aftale om børnebidrag, og dermed afvise skattefradragsretten, i nogen af de i spørgsmål 15 nævnte tilfælde?» Svar:
Efter børneloven har statsamtet ingen kompetence til at godkende en børnebidragsaftale og derfor heller ikke til at nægte en sådan godkendelse ved at afvise den.
I praksis består der imidlertid en adgang til at få en børnebidragsaftale nedfældet i en resolution, hvoraf det klart fremgår, at der er tale om en aftale.
Under hensyn hertil må det antages, at statsamtet ikke vil medvirke til en aftale, der ikke er i overensstemmelse med de grundlæggende betingelser i børnelovens §§ 13 og 18, jfr. besvarelsen af spørgsmål 15.
Justitsministeriet finder ikke at kunne udtale sig om den skattemæssige behandling af aftalte bidrag i øvrigt.
 Spørgsmål 17:
»Vil man nogen sinde godkende krydsende bidrag til samme barn og dermed skattefradragsret for begge forældre?» Svar:
 Spørgsmålet kan besvares benægtende.
