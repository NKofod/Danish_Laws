(Til Hovedstadsrådet, samtlige amtsråd  

 og kommunalbestyrelser) 1. Indledning Dette cirkulære træder i stedet for miljøstyrelsens cirkulæreskrivelse af  

 6. september 1972 vedrørende bekendtgørelse om begrænsning af svovlindhold i  

 fyringsolier.
Hovedformålet med revisionen har været at imødekomme ønsket om  

 nærmere retningslinier for udtagning af olieprøver.
Cirkulæreskrivelsen er  

 endvidere tilpasset stedfundne lovændringer, ligesom der er sket en  

 redaktionel ændring af opbygningen.
2. Regelgrundlaget 2.1 Lovbestemmelser Lov om begrænsning af svovlindhold m.v. i brændsel (lov nr. 135 af 26.  

 april 1972, som ændret ved lov nr. 259 af 26. maj 1976).
 Miljøbeskyttelsesloven (lov nr. 372 af 13. juni 1973) § 76, stk. 3, jfr.  

 §§ 50 og 56.
2.2 Bekendtgørelser Bekendtgørelse om begrænsning af svovlindhold i olier til fyrings- og  

 transportformål (miljøministeriets bekendtgørelse nr. 436 af 25. august  

 1976).
3. Formål og anvendelsesområde Loven om begrænsning af svovlindhold m.v. i brændsel og den tilhørende  

 bekendtgørelse har til formål at forebygge luftforurening.
 Bekendtgørelsen fastsætter regler for det maksimale svovlindhold i olier,  

 der anvendes til fyring i faste anlæg og til transportformål på landjorden,  

 eller forhandles til disse formål.
Det bemærkes, at det ved bekendtgørelsens udformning ud over forbud mod  

 anvendelse er fundet nødvendigt at forbyde forhandling af olier, der ikke  

 opfylder grænserne for maksimalt svovlindhold.
Dette indebærer, at  

 forbrugeren ved bestilling af olie til fyringsformål må sørge for at meddele  

 forhandleren sådanne oplysninger, at forhandleren sættes i stand til at  

 afgøre, hvilken olie der lovligt vil kunne leveres og anvendes i det  

 pågældende tilfælde.
Foreligger sådanne oplysninger ikke, bør forhandleren  

 afkræve køberen de nødvendige oplysninger.
Forbrugeren har iøvrigt adgang til  

 at sikre sig mod anvendelse af en ulovlig olie derved, at det i  

 bekendtgørelsens § 4 er fastsat, at forhandleren på forlangende skal give  

 skriftlig oplysning om det maksimale svovlindhold i olie af den kvalitet,  

 leverancen omfatter.
4. Gældende maksimalgrænser for svovlindhold i olier Der sondres i bekendtgørelsen mellem dels gasolie (destillatolie),  

 herunder fyringsgasolie og dieselolie, og dels fuelolie (residualolie).
4.1 Gasolie For gasolie er der indtil 1. oktober 1980 fastsat et maksimalt  

 svovlindhold på 0,8 vægtprocent.
Efter 1. oktober 1980 må svovlindholdet ikke  

 overstige 0,5 vægtprocent.
Reglerne finder ikke anvendelse på fyringsgasolie,  

 der anvendes i kraftværker.
4.2 Fuelolie For fuelolie er det maksimale svovlindhold fastsat til 2,5 vægtprocent,  

 dog for Storkøbenhavn til 1,0 vægtprocent.
Bestemmelserne for Storkøbenhavn  

 trådte i kraft den 1. maj 1977.
5. Dispensation I medfør af bekendtgørelsens § 3 kan miljøstyrelsen tillade, at  

 grænseværdierne for fuelolie i § 2 fraviges.
Hensigten med denne bestemmelse  

 er at åbne mulighed for at fritage anlæg, som ikke i nævneværdig grad  

 bidrager til svovldioxidkoncentrationen i anlæggets omgivelser, for  

 overholdelse af ovennævnte grænsebestemmelser.
Det er en betingelse for at opnå dispensation, at fravigelsen findes  

 forsvarlig.
Det er normalt en forudsætning, at det af ansøgeren godtgøres, at  

 svovldioxidudsendelsen fra et anlæg (emissionen) eller svovldioxidmængden,  

 der optages i omgivelserne (immissionen) på grund af specielle forhold  

 afviger så meget fra det normale, at det med bekendtgørelsen tilsigtede  

 formål ikke forskertses.
Der vil her kunne lægges vægt på en række forhold,  

 såsom fyringsanlæggets konstruktion, skorstenshøjde, rensningsudstyr,  

 anlæggets beliggenhed og anvendelse af olie i kombination med andet, mindre  

 svovlholdigt brændsel eller andre særlige omstændigheder.
 Tilladelser i medfør af bekendtgørelsens § 3 kan ikke gives generelt for  

 særlige områder af landet, eller for særlige grupper af virksomheder.  

 Tilladelse kan kun gives på grundlag af en konkret vurdering af det enkelte  

 anlæg.
5.1 Klageadgang Miljøstyrelsens afgørelse efter § 3 kan påklages til miljøankenævnet inden  

 4 uger efter, at afgørelsen er meddelt den pågældende.
6. Tilsyn og kontrol Kontrollen med reglernes overholdelse, samt overholdelse af vilkår fastsat  

 i en tilladelse efter bekendtgørelsens § 3 påhviler kommunalbestyrelsen.  

 Kontrollen med de af kommunalbestyrelserne drevne virksomheder, anlæg eller  

 indretninger føres af amtsrådet, inden for hovedstadsområdet dog af  

 Hovedstadsrådet.
6.1 Oplysningspligt Til gennemførelse af kontrollen kan kontrolmyndighederne med hjemmel i § 4  

 afkræve en forhandler skriftlig oplysning om det maksimale svovlindhold i  

 olie af den kvalitet, som en bestemt leverance omfatter.
 Herudover er det i § 6, stk. 2, pålagt både producenter og importører  

 efter anmodning at meddele myndighederne de oplysninger, som er af betydning  

 for kontrollen.
I Københavns og Frederiksberg kommuner samt i Københavns amtskommune  

 gælder denne oplysningspligt tillige forbrugere af de i § 2 nævnte olier.
De  

 oplysninger, der her tænkes på vedrører olietype, leveringstidspunkt,  

 leverandør og mængde.
6.2 Udtagning og analyse af prøver Udover denne oplysningspligt, der må forudses at danne hovedgrundlaget for  

 myndighedernes kontrol, er der åbnet mulighed for kontrol gennem udtagning af  

 prøver af gasolie og fuelolie hos producenter og importører.
I Storkøbenhavn  

 tillige hos forbrugere af fuelolie, jfr. § 6, stk. 1, 2. pkt.
 Med hensyn til kontrol gennem udtagning af prøver, anser miljøstyrelsen  

 el-selskaberne for at være omfattet af de regler, der gælder for producenter  

 og importører.
Prøveudtagning bør foretages stikprøvevis med uregelmæssige  

 tidsintervaller uden forudgående anmeldelse af tilsynet.
Kontrollens  

 hyppighed bør afhænge af det pågældende lagers størrelse og  

 omsætningshastigheden.
De mindste lagre bør kontrolleres mindst 1 gang om  

 året og de største mindst 4 gange, dog med hensyntagen til  

 omsætningshastigheden.
6.2.1 Producenter og importører Hos producenter og importører bør udtages prøver af den eller de tanke,  

 hvorfra der på det pågældende tidspunkt udleveres olie til forhandlere og  

 forbrugere.
Prøven bør udtages fra aftapningshanen eller fra en særlig  

 prøveaftapningshane i umiddelbar nærhed af denne.
På større overjordiske,  

 opretstående tanke bør der desuden udtages prøve fra toppen og midten af  

 beholdningen (se bilaget).
6.2.2 Forbrugere I Storkøbenhavn, hvor der tillige kan udtages prøver hos forbrugere af  

 fuelolie, bør prøven udtages fra oliefyrets tilgangsledning, idet det er  

 svovlindholdet i den fuelolie, der forbrændes, der skal kontrolleres.
 Da fuelolien også bliver kontrolleret hos producent eller importør, er det  

 normalt ikke nødvendigt at udtage prøver med samme hyppighed hos forbrugerne.  

 Det bør dog tilstræbes, at gennemsnitligt en tiendedel af forbrugerne  

 kontrolleres pr. år.
6.2.3 Analyse af udtagne prøver I forbindelse med prøveudtagning udfyldes den som bilag optrykte formular.  

 En prøve skal indeholde 250-300 ml, således at den i laboratoriet kan deles i  

 to delprøver, der hver for sig er tilstrækkelig stor til at udføre analysen  

 på.
 Prøven mærkes i overensstemmelse med formularens pkt. 1., og indsendes med  

 formularen til det af tilsynsmyndigheden udpegede laboratorium.
I tilfælde, hvor analysen af den ene del af prøven viser et for højt  

 svovlindhold, indsendes den ubenyttede del sammen med formularen til Dansk  

 Kedelforening i speciel prøveflaske, som kan rekvireres hos Dansk  

 Kedelforening.
Resultatet af den kontrolanalyse, som Kedelforeningen  

 foretager, meddeles til tilsynsmyndigheden.
Viser denne analyse ligeledes, at  

 olien har et for højt svovlindhold, bør tilsynsmyndigheden overveje, hvorvidt  

 forholdet skal anmeldes til politimesteren med henblik på at rejse sigtelse  

 med påstand om straf i henhold til bekendtgørelsens § 7.
Det skal i denne forbindelse bemærkes, at tilsynsmyndigheden bør sikre  

 sig, at der ikke efterfølgende kan rejses berettiget kritik mod  

 gennemførelsen af prøveudtagningen og den påfølgende analyse.
Som  

 analysemetode kan anvendes enhver metode, hvis resultater klart kan  

 korreleres med referencemetoden.
 Referencemetoden er defineret i den europæiske norm EN 41, første udgave,  

 november 1975, og godkendt som Dansk Standardmetode under betegnelsen D.S./  

 EN 41, 1. udgave, august 1976.
Miljøstyrelsen har bemyndiget Dansk Kedelforening til at fungere som  

 referencelaboratorium i sager vedrørende bestemmelse af svovlindhold i olier  

 til fyrings- og transportformål.
Spørgsmål om andre metoders egnethed samt  

 spørgsmål i forbindelse med selve prøveudtagningen, herunder oplysninger om  

 og eventuelt udlån af prøvehentere, bedes derfor rettet til foreningens  

 laboratorium tlf. (01) 69 65 11.
7. Ikrafttrædelses- og overgangsregler Bekendtgørelsen trådte i kraft den 1. oktober 1976. Bestemmelsen i § 2,  

 stk. 2, trådte dog først i kraft den 1. maj 1977, og bestemmelsen i § 1, stk.  

 2, træder først i kraft den 1. oktober 1980.
 Beholdninger af de af § 1, stk. 2, omfattede olier, som er leveret til  

 forbrugere før reglens ikrafttræden, vil af forbrugeren kunne anvendes til  

 fyrings- og transportformål efter reglens ikrafttræden.
 Med nærværende cirkulære ophæves samtidig miljøstyrelsens  

 cirkulæreskrivelse af 6. september 1972.
Miljøstyrelsen, den 25. oktober 1979 Jens Kampmann /H.
C.
Mortensen Bilag Vedrørende prøvetagning af olie Udtagning af en prøve, der skal være repræsentativ for en stor mængde, er  

 ofte særdeles vanskelig og må skænkes stor opmærksomhed.
Nogle få  

 retningslinier gives nedenfor.
 Tappes prøven fra et ledningssystem bør tappehanen være placeret øverst på  

 røret (skitse A). Tappes prøven undtagelsesvis fra bunden af et rørsystem,  

 fra et oliefilter el. lign., bør der først aftappes en større mængde i en  

 spand, før den endelige prøve udtages (skitse B og C).
Prøver fra tanke med tyndtflydende olie tages bedst med en såkaldt  

 prøvehenter, der kan sænkes ned til ønsket dybde, før den ved et træksystem  

 kan åbnes for prøvetagning.
Spørgsmål vedrørende prøvehentere (og evt. udlån)  

 kan rettes til referencelaboratoriet.
At tage prøver fra tanke med kold, stiv olie er forbundet med stor  

 vanskelighed.
I sådanne tilfælde må olien tappes fra ledningssystemet.
 Spørgsmål angående prøvetagningen kan rettes til referencelaboratoriet,  

 Dansk Kedelforening, Gladsaxe Møllevej 15, 2860 Søborg, tlf.: (01) 69 65 11.
