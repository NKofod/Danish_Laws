Moms, fradrag, mæglerudgifter ved  

 bortforpagtning og salg af inventar A A/S's klage vedrører ikke godkendt fradrag for moms af  

 mæglerudgifter ved bortforpagtning, 211.657,50 kr. samt af  

 mæglerudgifter ved salg af inventar, 250.000 kr.
Det er oplyst, at selskabet har drevet hotelvirksomhed.
Ved  

 forpagtningsaftale med B hotel A/S har selskabet med virkning fra 15. august  

 1999 bortforpagtet hoteldriften for C.
Ved samme aftale er hele virksomhedens  

 inventar overdraget til B A/S for 20.000.000 kr.
Denne overdragelse er anset  

 som en virksomhedsoverdragelse omfattet af momslovens § 8, og salgssummen er  

 derfor ikke tillagt moms.
Selskabet er pr. 15. august 1999 frivilligt  

 momsregistreret for bortforpagtningen af C.
Selskabet har i denne forbindelse afholdt udgifter til D ApS for  

 mæglersalær på henholdsvis 846.630 kr. ekskl. moms i  

 forbindelse med bortforpagtningen og på 1.000.000 kr. ekskl. moms i  

 forbindelse med salg af inventaret.
Momsen heraf, i alt 461.657,50 kr., har  

 selskabet foretaget fradrag for ved korrektionsangivelse for perioden 1/11 -  

 30/11 1999.
Regionen har ved den påklagede afgørelse ikke godkendt  

 fradrag for momsen af mæglerudgifterne.
Regionen har herved henset til,  

 at bortforpagtning af fast ejendom er en momsfritaget transaktion omfattet af  

 momslovens § 13. Det er videre anført, at  hel eller delvis  

 overdragelse af virksomhed ikke er levering mod vederlag omfattet af  

 momslovens § 4, stk. 1, jf. momslovens § 8, stk. 1. Overdragelse af  

 virksomhed er således ikke omfattet af momslovens  

 anvendelsesområde.
Der er kun fradrag for moms af omkostninger, der  

 anvendes til virksomhedens afgiftspligtige transaktioner omfattet af  

 momsloven, jf. momslovens § 37, stk. 1. Virksomheden kan således ikke  

 fradrage momsen af omkostninger, der vedrører bortforpagtning af fast  

 ejendom samt overdragelse af virksomhed, selvom den almindelige  

 momsregistrering er afløst af en frivillig registrering for  

 bortforpagtning af fast ejendom.
 Selskabets revisor har over for Landsskatteretten nedlagt påstand  

 om, at der godkendes fradrag for momsen af mæglerudgifterne.
 Han har for så vidt angår salget af inventaret bl.a.  

 anført, at dette er omfattet af momslovens § 4, jf. § 8. Han har for  

 så vidt angår fradragsretten for udgifter i forbindelse hermed  

 henvist til EF-dommen af 22. februar 2001, C-408/98, Abbey National.
 For så vidt angår indgåelsen af forpagtningskontrakten  

 er det bl.a. anført, at dette er etablering af en virksomhed og henset  

 til, at denne virksomhed er momsregistreret, jf. momslovens § 51, er der fuld  

 momsfradrag for udgifterne herved efter momslovens § 37. Det er således  

 anført, at en frivillig momsregistrering medfører fuld  

 momspligt efter de almindelige regler.
 Landsskatteretten finder for så vidt angår  

 mæglerudgifterne i forbindelse med indgåelsen af aftalen om  

 bortforpagtning og til den frivillige momsregistrering efter momslovens § 51  

 for denne bortforpagtning, at der er tale om udgifter vedrørende  

 momspligtige aktiviteter, hvorefter der er fradragsret herfor, jf. momslovens  

 § 37, stk. 1.
 Salget af inventaret er anset omfattet af momslovens § 8, stk. 1, 3. pkt.,  

 om virksomhedsoverdragelse, og retten finder under henvisning til  

 EF-domstolens afgørelse i sag C-408/98, Abbey National, herunder  

 præmis 35, 36 og 40, at der kan godkendes fradrag for momsen af  

 udgifterne til de tjenesteydelser, der er erhvervet for at gennemføre  

 denne overdragelse, idet disse udgifter anses for at have haft en direkte og  

 umiddelbar tilknytning til den del af  selskabets økonomiske  

 virksomhed, der vedrører hotelvirksomhed, som er fuldt  

 momspligtigt.
 Retten finder således, at den påklagede afgørelse skal  

 ændres i overensstemmelse med den nedlagte påstand.
