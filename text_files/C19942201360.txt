(Til alle amtsråd, kommunalbestyrelser,  

 skolebestyrelser og skoleledere) Det er oplyst over for Undervisningsministeriet, at det på nogle skoler er  

 et problem, at børn opholder sig i udlandet i perioder, der strækker ud over  

 de ordinære skoleferier, jf. pkt. 27 i rapporten af oktober 1993 fra det af  

 indenrigsministeren nedsatte Byudvalg.
 På denne baggrund skal ministeriet give følgende anvisninger på, hvordan  

 man kan søge at løse problemet:
Det må antages, at god kontakt til forældrene vil kunne nedbringe antallet  

 af ulovlige forsømmelser.
For så vidt angår tosprogede elever vil tosprogede  

 lærere eventuelt kunne medvirke til at fremme kontakten til forældrene.
I tilfælde, hvor skolen finder det rimeligt at imødekomme et ønske om fx  

 en begrænset forlængelse af en skoleferie, kan man overveje at formulere en  

 tilladelse hertil som en skriftlig »kontrakt« mellem skolens leder  

 og forældrene.
Erfaringer tyder på, at man herved vil kunne sikre, at eleven  

 møder op i skolen straks ved afslutningen af den ekstraordinære ferie.
 Hvis dette ikke skønnes tilstrækkeligt, kan man orientere forældrene om  

 følgende:
 Reaktionsmulighederne er følgende:
 Skolen kontakter straks forældrene og indkalder dem til en samtale.
Hvis samtalen ikke fører til et resultat, bør man ved fravær over 1 måned  

 indberette sagen til kommunens socialforvaltning.
Denne må herefter vurdere,  

 om der fortsat kan ydes børnetilskud og børnefamilieydelse efter de gældende  

 regler, hvis fraværet skyldes længerevarende ophold i udlandet, jf. vedlagte  

 orienteringskrivelse til kommunerne fra Socialministeriet.
Undervisningsministeriet, Folkeskoleafdelingen den 3. oktober 1994 Ivan Sørensen/ Stig Andersen Bilag Orientering fra Socialministeriet af 18. oktober 1994 om retten til  

 børnetilskud og børnefamilieydelse ved et barns skolefravær på grund af et  

 længerevarende udlandsophold (Til samtlige kommuner m.fl. (J.nr.: 5111-9)) I »Første rapport fra Byudvalget, Indenrigsministeriet, oktober  

 1993«, er der anført en række initiativer, som skal forebygge og sætte  

 ind over for problemer i boligområderne.
Et af initiativerne er, at  

 »regeringen vil sætte ind over for elevers lange fravær fra skolen  

 (f.eks. ved ferieophold).« Undervisningsministeriet har på denne baggrund udsendt »Vejledning om  

 forholdsregler i tilfælde af ulovlige skoleforsømmelser på grund af børns  

 ophold i udlandet.« . / . Vejledningen er vedlagt denne  

 orienteringsskrivelse.
 Som det fremgår af Undervisningsministeriets vejledning, bør skolen  

 indberette til socialforvaltningen, såfremt et barn har fravær fra  

 undervisningen på grund af udlandsophold over 1 måned uden skolens  

 tilladelse.
 Socialministeriet skal på denne baggrund gøre opmærksom på, at såfremt der  

 fra en skolemyndighed til den kommunale socialforvaltning foretages en sådan  

 indberetning om et barns længerevarende fravær fra undervisningen på grund af  

 udlandsophold, må kommunen foretage en konkret vurdering af, om der fortsat  

 er ret til at modtage børnetilskud og børnefamilieydelse efter de gældende  

 regler, og i den forbindelse specielt vurdere, om kravet om hjemsted og  

 kravet om bopæl her i landet er opfyldt.
Socialministeriet kan for så vidt angår retten til børnetilskud oplyse, at  

 denne ret er betinget af, at barnet har hjemsted her i landet, samt at den,  

 der skal have ydelsen udbetalt, har bopæl her i landet.
Med hensyn til  

 børnefamilieydelse er der - foruden kravet om fuldt skattepligtig efter  

 kildeskattelovens § 1 - ligesom for retten til børnetilskud et krav om, at  

 barnet har hjemsted her i landet.
 I den forbindelse skal Socialministeriet henvise til punkt 3 om  

 hjemstedskravet og punkt 6 om bopælskravet i Sikringsstyrelsens vejledning  

 nr. 158 af 18. december 1986 om børnetilskud og forskudsvis udbetaling af  

 børnebidrag.
Det skal bemærkes, at kravet om hjemsted og kravet om bopæl er fraveget  

 ved EF-forordning nr. 1408/71, og endvidere kan kravet om hjemsted og kravet  

 om bopæl være fraveget ved konventioner med andre lande.
I den forbindelse  

 skal man nærmere henvise til Sikringsstyrelsens vejledning nr. 158 af 18.  

 december 1986 om børnetilskud og forskudsvis udbetaling af børnebidrag,  

 vejledning af juli 1993 om EF-regler om social sikring, hæfte 1 om  

 »Generel introduktion og lovvalgsregler« og hæfte 7 om  

 »Børnefamilieydelser og børnetilskud« samt de vejledninger om  

 konventionerne om social sikring, der er udsendt af Sikrings styrelsen.
