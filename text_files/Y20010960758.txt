I den foreliggende sag havde ældrerådet i kommunen fået  

 forelagt en indstilling fra sundhedsforvaltningen, hvoraf de kriterier og  

 faktorer, som forvaltningen lagde vægt på ved indstillingen om,  

 hvilke plejehjem der i 2001-2003 skulle nedlægges, søges  

 ombygget eller overgå til anden anvendelse, fremgik.
I  

 sundhedsforvaltningens indstilling indgik bl.a. et forslag om at afvikle 72  

 beskyttede boliger i plejecenter B i 2003. Kommunalbestyrelsen besluttede  

 efterfølgende, uden fornyet høring af ældrerådet,  

 at afvikle det samme antal beskyttede boliger i plejecenter A, der lå i  

 samme område som plejecenter B.
Afvikling af de 72 boliger i  

 plejecenter A var dog permanent fra og med 1. kvartal i 2001. Forvaltningens  

 indstilling om midlertidig lukning af 53 plejeboliger i plejecenter C i 2001  

 m.h.p. ombygning blev endvidere erstattet af kommunalbestyrelsens beslutning  

 om fra og med 1. kvartal 2001 permanent at lukke det samme antal plejeboliger  

 i plejecenter A, der lå i samme område som plejecenter C.
Udtalt generelt, at lov om retssikkerhed og administration på det  

 sociale område giver kommunalbestyrelsen efter omstændighederne  

 ganske vide rammer for vurderingen af, om et høringstema er  

 undergået så væsentlige ændringer, at der er pligt  

 til at foretage en supplerende høring af ældrerådet.
Dette  

 vil ofte være en skønsmæssigt præget vurdering.
 Konkret udtalt, at de forskelle, der var mellem sundhedsforvaltningens  

 indstilling vedrørende plejecenter B og de af udvalget behandlede  

 forslag vedrørende plejecenter A, efter Indenrigsministeriets  

 opfattelse ikke gav grundlag for at fastslå, at der var tale om en  

 så væsentlig ændring af høringstemaet, at kommunen  

 havde pligt til at foretage en supplerende høring af  

 ældrerådet.
 Indenrigsministeriet fandt derfor ikke grundlag for at fastslå, at  

 kommunen havde tilsidesat § 30 stk. 2, i lov om retssikkerhed og  

 administration på det sociale område.
Udtalelse om lovligheden af en kommunes  

 nedlæggelse af et plejecenter uden supplerende høring af  

 ældrerådet i medfør af § 30, stk. 2 i lov om retssikkerhed  

 og administration på det sociale område I brev af 19. juni 2000 med bilag har De klaget til Indenrigsministeriet  

 over, at kommunen den 14. juni 2000 vedtog at nedlægge plejecenter A i  

 uden forinden at høre ældrerådet.
De har anført, at  

  kommunen derved har tilsidesat § 30, stk. 2, i lov om retssikkerhed og  

 administration på det sociale område.
 Indenrigsministeriet har nu afsluttet behandlingen af sagen.
Ministeriet finder ikke grundlag for at fastslå, at kommunen har  

 tilsidesat § 30, stk. 2, i lov om retssikkerhed og administration på  

 det sociale område ved ikke at foretage en supplerende høring af  

 ældrerådet.
Indenrigsministeriet har i dag meddelt kommunen  

 ministeriets retsopfattelse.
Ministeriet foretager herefter ikke videre i  

 sagen.
 Her følger en gennemgang af sagens baggrund og en nærmere  

 begrundelse for Indenrigsministeriets opfattelse.
 Sagens baggrund:
 Det fremgår af sagens akter, at der på baggrund af de seneste  

 års fald og kommende års forventede fald i antallet af  

 ældre i kommunen i forbindelse med vedtagelsen af kommunes budget for  

 2000 blev indgået en aftale om at reducere antallet af  

 plejehjemspladser og plejeboliger med 370 boliger i 2001, 250 boliger i 2002  

 samt 230 boliger i 2003.
Kommunen besluttede på den baggrund i forbindelse med vedtagelsen af  

 kommunens budget for 2000, at sundhedsforvaltningen skulle udarbejde en  

 handlings- og tidsplan for de kommende ti år.
Endvidere blev  

 sundhedsforvaltningen pålagt at udarbejde et forslag til sundheds- og  

 omsorgsudvalget inden sommerferien 2000 om tilpasninger af  

 plejehjems/boligkapaciteten til brug for kommunens beslutning om, hvilke  

 konkrete plejehjem og plejeboliger der skulle nedlægges, søges  

 ombygget eller overgå til anden anvendelse.
I sundhedsforvaltningens indstilling af 4. april 2000 til sundheds- og  

 omsorgsudvalget er der bl.a. gjort rede for, hvilke faktorer og kriterier der  

 danner grundlag for forvaltningens indstilling om, hvilke plejehjem og  

 plejeboliger der skal nedlægges, søges ombygget eller  

 overgå til anden anvendelse i 2001-2003. Blandt kriterierne og  

 faktorerne er plejehjemmets fysiske forhold, arbejdsmiljøhensyn,  

 anlægs- og driftsøkonomien og dækningsgraden af  

 plejeboliger i området.
Indstillingen indeholder endvidere konkrete  

 forslag til plejehjems/boligtilpasning i de enkelte bydele.
Under punkt 2.2.4  

 vedrørende området, hvor plejecentrene ligger, fremgår  

 følgende:
"Området har over 1.000 plejehjemsboliger/beskyttede boliger fordelt  

 på 13 institutioner.
Området, hvor plejecentrene er beliggende,  

 vil i de kommende år få en stigende overdækning af  

 plejeboliger.
Området: 370 plejehjemsboliger, 390 beskyttede boliger og et  

 mindre antal aflastningsboliger Området er opdelt i syv selvstændige plejecentre, der hver  

 rummer 53 plejehjemsboliger (blok B) og 36/72 beskyttede boliger (blok A) og  

 er taget i brug i 1973/74.
 Der er således tale om en stor koncentration af områdets  

 plejeboliger/beskyttede boliger, hvilket gør en udtynding  

 nærliggende.
 Plejehjemsbygningerne (blokkene B) skønnes velegnede til ombygning  

 til moderne 2-rums plejeboliger, medens bygningerne med beskyttede boliger  

 (blokkene A) i henseende til moderne plejeboliger alene findes egnede til  

 1-rums boliger.
En systematisk ombygning til 1-rums plejeboliger forekommer ikke  

 økonomisk anbefalelsesværdigt.
Hertil kommer, at 1-rums boliger  

 ikke har samme fleksible anvendelsesmuligheder som flerrumsboliger.
 Områdets karakter af selvstændig boligområde kan med  

 baggrund i det faldende antal ældre indbyde til mere overordnede  

 overvejelser om anvendelse af området til forskellige beboerkategorier  

 med et deraf følgende varieret udbud af boformer og boligtyper.
 En sådan boligstruktur vil kunne gøre området til et  

 mere aktivt og levende område.
 Der vil kunne skabes boliger for unge, for børnefamilier og for  

 ældre, lige fra de selvhjulpne til de mere plejekrævende.
 Boliger til ældre kunne også være  

 seniorbofællesskaber, en boform som flere og flere ældre må  

 forventes at have interesse i.
 Under denne synsvinkel bør de eksisterende bygningers forskellige  

 anvendelsesmuligheder anskues.
 Dette kræver, at der for området udarbejdes en helhedsplan,  

 hvilket dog ikke ses at hindre, at der allerede nu tages skridt til en  

 kapacitetstilpasning til det faldende ældrebefolkningstal.
Det foreslås herefter, ·  

 	at plejecenter C's plejehjemsbygning med 53 boliger midlertidigt  

 nedlukkes i 2001 med henblik på ombygning til 2-rums plejeboliger, ·  

 	at plejecenter D´s plejehjemsbygning med 53 boliger midlertidigt  

 nedlukkes i 2003 med henblik på ombygning til 2-rums plejeboliger,  

 og ·  

 	at plejecenter B´s 72 beskyttede boliger afvikles i 2003 og derefter  

 anvendes som midlertidige boliger for unge.
 I årene 2001 og 2003 foreslås henholdsvis plejecenter C´s  

 og plejecenter D´s plejehjemsbygning med hver 53 boliger midlertidigt nedlagt  

 med henblik på ombygning.
 Plejecenter B´s 72 beskyttede boliger foreslås nedlagt i 2003.
Plejehjem E: 55 boliger og 9 aflastningsboliger Plejehjemmet, der er det eneste tilbageblivende katolske plejehjem i  

 kommunen, er taget i brug i 1973. Plejehjemmet er placeret noget for sig selv  

 i området.
 Der er aktuelt udgiftskrævende behov for udskiftning af  

 plejehjemmets rørsystemer (skønsmæssigt 4-5 mio.  

 kr.).
 Dette fører til, at det kan være hensigtsmæssigt at  

 medtage en sådan udgift i en ombygning, som alligevel må  

 påregnes inden for en kortere årrække.
 Den tekniske vurdering af bygningen viser, at den er egnet til ombygning  

 til moderne 2-rums plejeboliger, bortset fra de ni aflastningsboliger.
 Plejehjemmet foreslås derfor midlertidigt lukket i 2002 med henblik  

 på en ombygning, som vil medføre en pladsreduktion på ca.  

 20 boliger.
 Plejehjem E foreslås midlertidigt nedlukket i 2002 med henblik  

 på ombygning.
Plejehjem F: 34 boliger Plejehjemmet er taget i brug i 1958.
 Boligerne har eget bad/toilet på kun ca. 2 m2 , der ikke  

 kan anvendes, hvis beboerne har behov for personalehjælp.
 Dette rejser arbejdsmiljømæssige problemer, som kun kan  

 afhjælpes, hvis bygningerne bygges om.
 En ombygning kan på grund af hjemmets størrelse ikke  

 anbefales, fordi anlægs- og driftsøkonomien bliver  

 uhensigtsmæssig.
 En ombygning til 2-rums plejeboliger ville nemlig bringe antallet af  

 plejeboliger under de 20-25 boliger, der skønnes at være den  

 nedre grænse for rentabel drift.
 Plejehjemmet bør derfor nedlægges snarest.
Plejehjemmet F  foreslås nedlagt i 2001." Sundhedsforvaltningens indstilling af 4. april 2000  blev sendt i  

 høring til samtlige ældreråd, herunder  

 ældrerådet i kommunen.
 Ved brev af 27. april 2000 har ældrerådet i kommunen afgivet  

 følgende høringssvar til sundhedsforvaltningen:
"Ældrerådet i kommunen har med tilfredshed bemærket  

 indstillingen om modernisering af plejecenter C og plejecenter D's  

 plejeboliger i området.
Samtidigt indstiller Sundhedsforvaltningen at  

 plejecenter B skal afvikles og anvendes til midlertidige ungdomsboliger.  

 Hertil må ældrerådet knytte den betingelse at plejecenter  

 B's fremtidige anvendelse må friholdes for indflytning af kriminelt  

 belastede og stofmisbrugere.
Der må absolut tages et vidtgående hensyn til områdets  

 ældre beboere.
Med indflytningen af unge mennesker vil området  

 dog få tilført et miljø der bedre svarer til et  

 almindeligt boligområde.
 Ældrerådet kan i høj grad bifalde moderniseringen af  

 plejehjem E.
Derimod er det med største beklagelse ældrerådet  

 erfarer lukningen af plejehjem F.
Ifølge de oplysninger  

 ældrerådet i øjeblikket har, ønsker  

 sundhedsforvaltningen ikke at anvende plejehjem F til daghjem og/eller til  

 aflastningshjem som foreslået af plejehjem F.
Ældrerådet vil i så fald arbejde for at plejehjem F  

 alternativt kan ombygges til seniorboliger til mobile ældre.
Kommunen  

 kan, vel under anden forvaltning medvirke til iværksættelse af et  

 pilotprojekt der kan danne model for bofællesskaber i kommunen." Borgmesteren fremsatte forslag til en erklæring i forbindelse med  

 behandlingen af sagen i økonomiudvalget den 13. juni 2000. Et flertal  

 af økonomiudvalgets medlemmer vedtog at afgive det fremsatte forslag  

 til erklæring til kommunalbestyrelsen, hvorefter der fra og med  

 første kvartal af 2001 nedlægges i alt 251 plejeboliger.
Blandt  

 disse 251 boliger var 53 plejeboliger samt 72 beskyttede boliger i  

 Plejecenter A i området.
Af de i indstillingen af 4. april 2000  

 nævnte plejehjem/boliger i området var alene plejehjem F's 34  

 boliger nævnt.
Disse boliger blev fortsat foreslået nedlagt.
Den  

 14. juni 2000 tiltrådte et flertal af medlemmerne i kommunalbestyrelsen  

 sundhedsforvaltningens indstilling med de i økonomiudvalgets  

 erklæring omhandlede ændringer, herunder at nedlægge de 53  

 plejeboliger samt 72 beskyttede boliger i plejecentret A i området.
I brev af 2. november 2000 med bilag blev kommunens udtalelse om sagen  

 sendt til Indenrigsministeriet.
Det er i flertallets udtalelse blandt andet  

 anført, at et ændringsforslag til forvaltningens indstilling  

 fremsat i forbindelse med den politiske behandling af en sag, efter kommunens  

 opfattelse ikke medfører en forpligtigelse til på ny at foretage  

 en høring i medfør af § 30, stk. 2, i lov om retssikkerhed og  

 administration på det sociale område.
 Indenrigsministeriet har i brev af 15. november 2000 anmodet  

 Socialministeriet om en udtalelse i sagen, herunder om omfanget af  

 høringspligten i § 30, stk. 2, i lov om retssikkerhed og  

 administration på det sociale område.
 I brev af 8. december 2000 har Socialministeriet udtalt bl.a.  

 følgende:
"I retssikkerhedslovens bestemmelser om ældreråd  

 anføres, at kommunen skal høre ældrerådet om alle  

 forslag, der vedrører de ældre.
Lovgivningen om  

 ældreråd regulerer ikke nærmere, hvilke konkrete  

 oplysninger, der skal forelægges for ældrerådet eller i  

 hvilken form, det skal ske.
Efter loven er ældrerådets opgave at rådgive  

 kommunalbestyrelsen i ældrepolitiske spørgsmål og formidle  

 synspunkter mellem borgerne og kommunalbestyrelsen om lokalpolitiske  

 spørgsmål, der vedrører de ældre. (...) Ældrerådets primære funktion er således at  

 være et debatforum for ældrepolitiske spørgsmål, og  

 ældrerådet skal have en rådgivende funktion i forbindelse  

 med udformningen og tilrettelæggelsen af kommunens politik på  

 ældreområdet.
For at sikre indhold i ældrerådenes rådgivningsfunktion  

 er kommunalbestyrelsen forpligtiget til, før der træffes  

 beslutninger, at høre ældrerådene om alle initiativer, der  

 vedrører de ældre i kommunen.
I forarbejderne nævnes som  

 eksempel, at ældrerådet skal høres om de årlige  

 budgetter, om udbygningsplaner og om forslag om iværksættelse af  

 initiativer m.v. for ældre.
Socialministeriet kan på den baggrund vejledende udtale, at forslag  

 om indskrænkning af plejehjemskapaciteten umiddelbart må  

 være omfattet af kerneområdet for ældrerådets  

 virksomhed og derfor omfattet af høringspligten." Ved brev af 21. juni 2001 har Socialministeriet supplerende udtalt bl.a.  

 følgende til Indenrigsministeriet:
"Lovgivningen angiver ikke nærmere, hvilke konkrete oplysninger, der  

 skal forelægges for ældrerådet eller i hvilken form, det  

 skal ske.
Der kan derfor ikke siges noget generelt om, hvornår der i  

 forhold til et forslag, der har været forelagt for  

 ældrerådet til udtalelse, under behandlingen af sagen eventuelt  

 kan blive behov for en fornyet høring af ældrerådet,  

 f.eks. i forbindelse med ændringsforslag.
Beslutningen om, hvornår og hvor ofte et forslag i givet fald skal  

 forelægges for ældrerådet, vil bero på en konkret  

 vurdering i det enkelte tilfælde og bl.a. afhænge af, i hvilket  

 omfang det oprindelige høringstema og ældrerådets  

 tidligere høringssvar  har sikret, at kommunalbestyrelsen er bekendt  

 med ældrerådets synspunkter om det pågældende  

 spørgsmål.
Kommunens vurdering heraf må tage afsæt i  

 formålet med lovgivningen om ældreråd, hvorefter  

 ældrerådenes primære funktion er - på grundlag af en  

 demokratisk debat i ældrebefolkningen - at rådgive  

 kommunalbestyrelsen ved myndighedens beslutninger om spørgsmål  

 af betydning for de ældre." Indenrigsministeriets udtalelse:
Som oplyst i Indenrigsministeriets brev af 29. juni 2000 til Dem, er det  

 tilsyn, som Indenrigsministeriet udøver over for kommunen, et retligt  

 tilsyn.
Tilsynet omfatter kun spørgsmål om, hvorvidt der er sket  

 en tilsidesættelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse  

 (lovbekendtgørelse nr. 629 af 29. juni 2001).
 Som endvidere oplyst i brevet af 29. juni 2000, kan Indenrigsministeriet  

 ikke tage stilling til, om kommunens dispositioner er rimelige eller  

 hensigtsmæssige, eller til spørgsmål vedrørende  

 skønsudøvelsen, så længe skønnet  

 udøves inden for de rammer, der er fastsat i lovgivningen.
 § 30, stk. 2, i lov om retssikkerhed og administration på det  

 sociale område (lovbekendtgørelse nr. 267 af 12. april 2000 som  

 senest ændret ved lov nr. 446 af 31. maj 2000) lyder således:
"Kommunalbestyrelsen skal høre ældrerådet om alle  

 forslag, der vedrører ældre" I lovbemærkningerne til bestemmelsen er blandt andet anført  

 følgende (Folketingstidende 1996-97, tillæg A, spalte 4891):
"Bestemmelserne i § 30 - 36 om ældreråd og klageråd  

 svarer til de gældende regler i §§ 56 a og 56 b i lov om social  

 bistand..." I lovbemærkningerne til §§ 56 a og 56 b i lov om social bistand blev  

 der blandt andet anført følgende (Folketingstidende 1995-96,  

 tillæg A, spalte 1390):
"Det foreslås, at ældrerådet tillægges en  

 rådgivende funktion i forbindelse med udformningen og  

 tilrettelæggelsen af kommunens politik på  

 ældreområdet.
For at sikre indholdet i ældrerådenes  

 rådgivningsfunktion foreslås det, at kommunalbestyrelsen  

 forpligtes til at høre ældrerådene før, der  

 træffes endelige beslutninger om alle initiativer - d.v.s. ikke alene  

 initiativer på det sociale område - der vedrører de  

 ældre borgere i kommunen.
Det forudsættes således, at  

 ældrerådet høres om de årlige budgetter, om  

 udbygningsplaner og om forslag til iværksættelse af aktiviteter  

 m.v. for ældre.
Det forudsættes desuden, at høring i hvert enkelt  

 tilfælde sker i god tid, inden kommunalbestyrelsen træffer  

 endelige beslutninger..." Det følger således af § 30, stk. 2, i lov om retssikkerhed og  

 administration på det sociale område, at kommunalbestyrelsen er  

 forpligtiget til at høre ældrerådet om alle forslag, der  

 vedrører de ældre borgere i kommunen.
Forslag om  

 indskrænkning af plejehjems/boligkapaciteten er omfattet af  

 området for ældrerådets virksomhed og derfor omfattet af  

 høringspligten i henhold til § 30, stk. 2, i lov om retssikkerhed og  

 administration på det sociale område.
Som anført i Socialministeriets udtalelse af  21. juni 2001 til  

 Indenrigsministeriet angiver lov om retssikkerhed og administration på  

 det sociale område ikke, hvilke konkrete oplysninger der skal  

 forelægges for ældrerådet, herunder i hvilke  

 tilfælde, der eventuelt kan blive behov for en fornyet høring af  

 ældrerådet, f.eks. i forbindelse med ændringsforslag.
Der  

 skal foretages en konkret vurdering i det enkelte tilfælde, herunder  

 af, om det oprindelige høringstema har sikret, at kommunalbestyrelsen  

 er bekendt med ældrerådets synspunkter.
 Det er Indenrigsministeriets opfattelse, at lov om retssikkerhed og  

 administration på det sociale område giver kommunalbestyrelsen  

 efter omstændighederne ganske vide rammer for vurderingen af, om et  

 høringstema er undergået så væsentlige  

 ændringer, at der er pligt til at foretage en supplerende høring  

 af ældrerådet.
Efter Indenrigsministeriets opfattelse vil kommunalbestyrelsens vurdering  

 af, om et høringstema er undergået væsentlige  

 ændringer ofte være en skønsmæssigt præget  

 vurdering.
Indenrigsministeriet kan som tilsynsmyndighed ikke tage stilling  

 til kommunalbestyrelsens skøn, så længe det er  

 udøvet inden for de rammer, der følger af § 30, stk. 2, i lov  

 om retssikkerhed og administration på det sociale område.
I den foreliggende sag har ældrerådet i kommunen fået  

 forelagt sundhedsforvaltningens indstilling af 4. april 2000, hvoraf de  

 kriterier og faktorer, som kommunen lægger vægt på ved  

 beslutningen om, hvilke plejehjem der skal søges ombygget, nedlagt  

 eller overgå til anden anvendelse, fremgår.
De konkrete forslag  

 til plejehjems/boligtilpasninger, som kommunalbestyrelsen den 14. juni 2000  

 tager stilling til, vedrører alene lukning af pladser i 1. kvartal af  

 2001, og ikke, som i sundhedsforvaltningens indstilling af 4. april 2000,  

 spørgsmål om lukning, ombygning og anden anvendelse af pladser i  

 perioden 2001-2003. Plejecentret A i området var ikke blandt de  

 plejecentre, der var nævnt i sundhedsforvaltningens indstilling af 4.  

 april 2000. I sundhedsforvaltningens indstilling indgik et forslag om at  

 afvikle 72 beskyttede boliger  i plejecentret B, ligeledes i området.  

 Der er således tale om det samme antal beskyttede boliger, som det  

 efterfølgende blev besluttet at nedlægge i Plejecentret A,  

 ligeledes i området.
Afviklingen af de 72 boliger i Plejecentret B var  

 dog først tidsfæstet til 2003. I sundhedsforvaltningens  

 indstilling indgik, at 53 plejeboliger i Plejecentret C i området -  

 midlertidigt  - skulle lukkes i 2001 med henblik på ombygning til mere  

 tidssvarende plejeboliger, og at et tilsvarende antal skulle lukkes i 2003.  

 Dette forslag erstattes af beslutningen om fra og med 1. kvartal 2001  

 permanent at lukke det samme antal plejeboliger i Plejecentret A, ligeledes i  

 området.
De forskelle, der er mellem sundhedsforvaltningens indstilling og de af  

 kommunalbestyrelsen behandlede forslag, giver efter Indenrigsministeriets  

 opfattelse ikke grundlag for at fastslå, at der er tale om en så  

 væsentlig ændring af høringstemaet, at kommunalbestyrelsen  

 havde pligt til at foretage en supplerende høring af  

 ældrerådet.
Ministeriet finder således ikke grundlag for at  

 antage, at kommunen ikke kan antages at være bekendt med  

 ældrerådet synspunkter i forhold til forslaget om  

 indskrænkning af plejehjems/boligkapaciteten i bydelen i 2001.
Ministeriet finder derfor ikke grundlag for at fastslå, at kommunen  

 har tilsidesat § 30, stk. 2, i lov om retssikkerhed og administration  

 på det sociale område ved ikke at foretage en supplerende  

 høring af ældrerådet.
Indenrigsministeriet har i dag  

 meddelt kommunen ministeriets retsopfattelse.
 Ministeriet foretager herefter ikke videre i sagen.
