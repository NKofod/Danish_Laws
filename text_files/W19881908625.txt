 Ved afgørelsen af spørgsmålet om, hvorvidt der kunne ydes hjælp til  

 medicinudgifter efter bistandslovens § 46 a, fandt Ankestyrelsen, at der  

 skulle foretages en behovsbedømmelse udfra en samlet vurdering af  

 familieforholdene, ansøgerens økonomiske situation og størrelsen af udgiften  

 til medicin.
 Ankestyrelsen fandt således, at spørgsmålet om ydelse af hjælp til  

 medicin efter bistandslovens § 46 a skulle afgøres ud fra en fleksibel  

 behovsbedømmelse, der fx ikke kunne ske udelukkende på grundlag af, at den  

 pågældende oppebar kontanthjælp i henhold til bistandslovens § 37, stk. 2,  

 med et beløb svarende til grundydelsen.
 Ankestyrelsen lagde herved vægt på, at grundydelsen er bestemt til at  

 dække kost, tøj og faste udgifter, bortset fra boligudgiften, jf.
 Socialministeriets vejledning af 5. marts 1987 om kontanthjælp efter  

 bistandsloven, pkt. 6 a.
 REDEGØRELSE FOR SAGEN:
 En enlig mand M, der boede hos forældrene, søgte i august 1987 om hjælp  

 efter bistandslovens § 46 a til dækning af en nyordineret medicin.
M havde en nyrelidelse.
Han havde siden 1985 haft en medicinbevilling på  

 visse nærmere angivne præparater.
Udgifterne til nødvendig medicin beløb sig  

 til ca. 100 - 200 kr. månedlig.
M modtog kontanthjælp udmålt efter bistandslovens § 37, stk. 2, 4.pkt., -  

 nedsat grundydelse.
Han angav, at han ikke havde nogen faste udgifter.
 Det sociale udvalg afslog at yde hjælp til den nyordinerede medicin og  

 tilbagekaldte samtidig den i 1985 udstedte medicinbevilling.
 AFGØRELSEN, DER KLAGES OVER:
 Amtsankenævnet fandt, at M i sin nuværende situation som modtager af  

 kontanthjælp i henhold til bistandslovens § 37, stk. 2, 4.pkt., - allerede  

 herved - var berettiget til, uden forudgående skøn over hans faste udgifter,  

 at få dækket medicinudgifter, der ud fra en lægelig vurdering måtte anses for  

 nødvendige og velbegrundede.
 Nævnet begrundede sin afgørelse med, at grundydelsen (tilsvarende den  

 nedsatte grundydelse) som kontanthjælpsreglerne havde været udformet fra 1.  

 juli 1987 var en retsbestemt ydelse beregnet til at dække egentlige  

 forsørgelsesmæssige udgifter, men derimod ikke sådanne udgifter til  

 sygebehandling og lignende, som kunne henføres under § 46 a i bistandsloven.
 KLAGEN TIL ANKESTYRELSEN:
 Sagen blev anket af det sociale udvalg, der anførte, at der efter  

 udvalgets opfattelse, måtte foretages en samlet bedømmelse af pågældendes  

 eller familiens muligheder for selv at afholde den ansøgte udgift eller en  

 del heraf, og at denne vurdering ikke kunne ske udelukkende på grundlag af en  

 oplysning om, at den pågældende modtog kontanthjælp modsat fx dagpenge.  

 Udvalget henviste i den forbindelse til, at der efter ændringen i  

 kontanthjælpsreglerne pr. 1. juli 1987 ikke længere foretages nogen egentlig  

 trangs- eller rimelighedsvurdering ved beregningen af løbende kontanthjælp  

 efter bistandslovens § 37.
 Efter udvalgets opfattelse måtte det afgørende ved trangsvurderingen være  

 den pågældendes faktiske muligheder for selv at afholde udgifter ved hjælp af  

 sine indtægter, hvorimod arten af disse indtægter var uden betydning.
 SUPPLERENDE OPLYSNINGER EFTER ANKEN:
 Socialforvaltningen oplyste, at den samlede medicinudgift for året 1987  

 udgjorde ialt 2.064,10 kr.
 LOVGRUNDLAG:
 Bistandslovens § 46 a.
 ANKESTYRELSENS AFGØRELSE:
 Ankestyrelsen finder, at der i forbindelse med afgørelse af spørgsmålet  

 om, hvorvidt der kan ydes hjælp til medicinudgifter efter bistandslovens § 46  

 a skal foretages en behovsbedømmelse udfra en samlet vurdering af  

 familieforholdene, ansøgerens økonomiske situation og størrelsen af udgiften  

 til medicin.
 Ankestyrelsen finder således, at spørgsmålet om ydelse af hjælp til  

 medicin efter bistandslovens § 46 a skal afgøres ud fra en fleksibel  

 behovsbedømmelse, der fx ikke kan ske udelukkende på grundlag af, at den  

 pågældende oppebærer kontanthjælp i henhold til bistandslovens § 37, stk. 2,  

 med et beløb svarende til grundydelsen.
 Ankestyrelsen har herved lagt vægt på, at grundydelsen er bestemt til at  

 dække kost, tøj og faste udgifter, bortset fra boligudgifter, jf.  

 Socialministeriets vejledning af 5. marts 1987 om kontanthjælp efter  

 bistandsloven § 6 a.
 Efter de foreliggende oplysninger om M's økonomiske situation, hans  

 forhold i øvrigt sammenholdt med medicinudgiftens størrelse finder  

 Ankestyrelsen ikke, at betingelserne i bistandslovens § 46 a for at yde  

 tilskud til medicinen er opfyldt.
 Ankestyrelsen tiltræder det sociale udvalgs afgørelse i sin helhed.
 Ankestyrelsen ændrer således amtsankenævnets afgørelse.
 Den omstændighed, at Ankestyrelsen har ændret amtsankenævnets afgørelse,  

 medfører ikke, at der skal ske tilbagebetaling af den hidtil oppebårne  

 medicinhjælp.
