Bekendtgørelse om revisorerklæring i visse sager om transfer pricing I medfør af § 3 B, stk. 8, i skattekontrolloven, jf. lovbekendtgørelse nr. 819 af 27. juni 2011, som ændret ved lov nr. 591 af 18. juni 2012, fastsættes:
 § 1. Når betingelserne i skattekontrollovens § 3 B, stk. 8 er opfyldt, kan SKAT pålægge en virksomhed at indsende en erklæring fra en revisor, der er godkendt i henhold til revisorloven, om virksomhedens indsendte dokumentation.
Stk. 2. Virksomhedens dokumentation skal vise, hvordan priser og vilkår for koncerninterne transaktioner er fastsat og skal kunne danne grundlag for en vurdering af, om priser og vilkår er fastsat i overensstemmelse med armslængdeprincippet.
Virksomhedens dokumentation skal udarbejdes i overensstemmelse med:
1) ligningslovens § 2, 2) skattekontrollovens § 3 B, 3) bekendtgørelse nr. 42 af 24. januar 2006 om dokumentation af prisfastsættelsen af de kontrollerede transaktioner og 4) OECDs Transfer Pricing Guidelines.
 § 2. Revisor skal i henhold til § 1, stk. 1, afgive en erklæring om, hvorvidt revisor ved det udførte arbejde er blevet opmærksom på forhold, der giver anledning til at konkludere, at den transfer pricing-dokumentation, som er indsendt til SKAT, ikke giver et retvisende billede af virksomhedens fastsættelse af priser og vilkår for koncerninterne transaktioner i overensstemmelse med § 1, stk. 2.
 § 3. En skabelon for erklæringen, som revisor kan anvende, fremgår af bilag 1 til denne bekendtgørelse.
 Stk. 2. Erklæringen afgives i henhold til erklæringsbekendtgørelsens bestemmelser om andre erklæringer med sikkerhed.
 § 4. Revisorerklæringen kan udarbejdes på dansk, norsk, svensk eller engelsk.
 § 5. Revisorerklæringen skal indsendes til SKAT senest 90 dage efter pålæggets datering.
 § 6. Bekendtgørelsen træder i kraft den 1. marts 2013.
