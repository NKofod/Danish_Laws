Bilag 1 Betænkning afgivet af Retsudvalget den 7. april 2011 Betænkning over Forslag til lov om ændring af retsplejeloven og lov om erstatning fra staten til ofre for forbrydelser (Underretning ved udgang og løsladelse m.v. og udvidelse af fristen for politianmeldelse ved erstatning fra staten til ofre for forbrydelser) [af justitsministeren (Lars Barfoed)] 1. Udvalgsarbejdet Lovforslaget blev fremsat den 9. februar 2011 og var til 1. behandling den 3. marts 2011. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Lovforslaget bygger på rapport afgivet af Arbejdsgruppen om en styrket indsats over for ofre for forbrydelser.
Justitsministeren sendte den 16. december 2010 rapporten til udvalget, jf.
REU alm. del  bilag 146. Rapporten har været sendt i høring, og den 9. februar 2011 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til justitsministeren til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
For Socialdemokratiets og Socialistisk Folkepartis medlemmer af udvalget er det vigtigt at sætte offeret i centrum.
Derfor skal offeret tilbydes genoprejsning og hjælp, når der bliver begået en kriminel handling.
Dette var også baggrunden for to beslutningsforslag stillet af henholdsvis S og SF, der medførte nedsættelsen af det udvalg, der er baggrunden for selve lovforslaget, og elementer fra beslutningsforslagene kan genkendes i lovforslaget.
S og SF kan naturligvis støtte forslaget og er tilfredse med, at vi er blevet imødekommet med en del forbedringer til ofre for kriminalitet.
Det er tilfredsstillende, at ofre nu får mulighed for at kende til gerningsmandens løsladelsestidspunkt, ligesom det er et skridt i den rigtige retning mod en restorative justice-tilgang (genoprettende ret), at offeret i højere grad end tidligere nu får mulighed for at give udtryk for sin oplevelse af sagen i retssalen.
Det er vigtigt, fordi nutidens retssager ikke er særlig egnede til, at offeret kan komme frem med sin oplevelse af sagen, da retssagen først og fremmest er et mellemværende mellem staten og gerningsmanden.
Endelig ønsker S og SF at udvide bistandsadvokatordningen således, at bistandsadvokater kan få en mere aktiv rolle i voldtægtssager med en adgang til at stille spørgsmål til offeret med henblik på at styrke offerets troværdighed.
Det er beviseligt, at i de sager, hvor en bistandsadvokat beskikkes, fører det oftere til en dom.
S og SF havde gerne set en udvidelse af konfliktrådsordningen og håber, at der bliver basis for dette, når den landsdækkende og permanente ordning evalueres.
Det er relevant at få nogle erfaringer med konflitktråd som alternativ til retssagen.
Det er også et ønske, at der oprettes en offerfond, som skal ses i sammenhæng med, at straffesagsomkostninger afløses af et system med nemmere eftergivelse og under hensyntagen til den enkeltes økonomiske formåen.
Fondens midler kan bl.a. bruges til at give psykologhjælp og styrke offerrådgivningerne.
 S og SF finder også, at der er behov for at udvide ordningen om psykologhjælp, og vi forventer snarest at stille et forslag herom, som mere generelt skal styrke voldtægtsofre.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kim Andersen (V) Kristian Pihl Lorentzen (V) Karsten Nonbo (V) Peter Skaarup (DF) fmd.
Marlene Harpsøe (DF) Pia Adelsteen (DF) Tom Behnke (KF) Vivi Kier (KF) Simon Emil Ammitzbøll (LA) Bjarne Laustsen (S) Maja Panduro (S) Benny Engelbrecht (S) Julie Skovsby (S) Anne Baastrup (SF) Karina Lorentzen Dehnhardt (SF) nfmd.
Manu Sareen (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
