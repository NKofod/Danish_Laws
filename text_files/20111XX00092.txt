Skriftlig fremsættelse (30. november 2011) Beskæftigelsesministeren (Mette Frederiksen) Herved tillader jeg mig for Folketinget at fremsætte:
Forslag til lov om ændring af lov om aktiv beskæftigelsesindsats (Ophævelse af ret og pligt til tilbud af mindst 6 måneders varighed for unge under 30 år og ophævelse af ret og pligt for dagpengemodtagere til fuldtids-aktivering efter 123 uger ledighed m.v.) (Lovforslag nr.
L 46) Lovforslaget har til formål at medvirke til at gøre beskæftigelsesindsatsen mere individuel for de ledige.
Det er uhensigtsmæssigt, at der i beskæftigelseslovgivningen er regler, der gælder for forholdsvis snævre grupper, og som ikke har nogen decideret beskæftigelseseffekt, men derimod forekommer unødigt bureaukratiske for de ledige og kommunerne.
Ved at ophæve disse regler får kommunerne mulighed for at tilrettelægge en mere individuel indsats for de ledige frem for en indsats, der bygger på, at tilbud skal være af en bestemt længere varighed.
 Lovforslaget indeholder følgende elementer:
  Ophævelse af bestemmelserne om, at første ret og pligt tilbud, til unge dagpenge- og kontanthjælpsmodtagere under 30 år skal have en sammenhængende varighed på mindst 6 måneder.
  Ophævelse af bestemmelserne om ret og pligt til fuldtidsaktivering for dagpengemodtagere efter 123 ugers ledighed.
 Lovforslaget indeholder overgangsregler for de ledige, der har opnået ret og pligt til tilbud inden lovens ikrafttræden.
 De samlede økonomiske konsekvenser af lovforslaget er mindreudgifter for det offentlige på 152,0 mio. kr. i 2012, 169,4 mio. kr. i 2013, 155,6 mio. kr. i 2014 og 164,8 mio. kr. i 2015 og frem.
 Det foreslås, at loven træder i kraft den 23. januar 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
