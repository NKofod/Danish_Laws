Nr BSF 16 Forslag til folketingsbeslutning om en offentlig høring om  

 rockerkriminalitet Fremsat af Margrete Auken (SF) Anne Baastrup (SF) Steen Gade (SF) Holger  

 K.
Nielsen (SF) Tilbagetaget den 4. oktober 1996 den 3. oktober 1996 Folketinget opfordrer regeringen til hurtigst muligt og før vedtagelse af konkrete lovforslag i Folketinget vedrørende rockerkriminalitet at afholde en offentlig høring om metoderne til bekæmpelse af rockerkriminalitet og om den fare, rockerne udgør for andre ved deres almindelige omgangsform.
Bemærkninger til forslaget Socialistisk Folkeparti finder den såkaldte »krig« mellem to  

 rockergrupper dybt problematisk og ødelæggende for den tryghed og sikkerhed,  

 alle har ret til i et civiliseret samfund.
Men før man tager drastiske skridt  

 mod rockerkriminaliteten, bør man tænke sig grundigt om:
- det skal sikres, at der gennemføres en effektiv bekæmpelse af  

 rockerkriminaliteten, som ikke bringer politiet i en ynkelig rolle, hvor  

 rockerne kan trække dem rundt ved næsen, og - det skal sikres, at man ikke går på akkord med retssikkerheden og derved  

 kommer til at undergrave almindelige retsgarantier, som gennem mange år har  

 været anerkendt i Danmark som en del af retsstaten.
Derfor foreslår Socialistisk Folkeparti, at regeringen indkalder til en  

 offentlig høring, som kan være med til at kortlægge alle problemerne i de  

 forslag, som regeringen vil fremsætte, og eventuelt kan pege på andre  

 løsninger.
Selv om hele regeringen, justitsministeren og alle retsordførerne  

 fra regeringspartierne tilsyneladende er enige om regeringens lovforslag til  

 bekæmpelse af rockerkriminaliteten, har mange eksperter allerede haft løftede  

 pegefingre i forhold til det lovforslag, som har været nævnt i regeringens  

 lovkatalog.
Man har dels peget på retssikkerhedsmæssige spørgsmål, dels på,  

 om lovforslaget rent faktisk kan håndhæves og dermed kan stoppe  

 rockerkriminaliteten.
Ud over to retspræsidenter (i Morgenavisen Jyllands-Posten den 2. oktober  

 1996) har flere fremtrædende jurister, bl.a.
Vagn Greve (i Berlingske Tidende  

 den 2. oktober 1996) peget på det urimelige i at forbyde folk, som man måske  

 ikke kan bevise har gjort noget kriminelt, adgang til bestemte huse.
I samme  

 forbindelse har vicepolitimester Gudrun Laub fra Aalborg (i Det Fri Aktuelt  

 den 2. oktober 1996) peget på det vanskelige i at bevise, at et konkret hus  

 er en rockerborg, og sammen med hende har flere politimestre (i Det Fri  

 Aktuelt den 2. oktober 1996) peget på problemerne med at regulere adgangen  

 til og fra bestemte huse.
 Advokat Thorkild Høyer har (i TV 2's nyheder den 1. oktober 1996) spurgt,  

 hvorledes en særlov vedrørende forbud mod ophold i bestemte huse ejet af  

 rockerne, kan harmonere med grundlovens § 73 om sikring af den private  

 ejendomsret.
Kriminologen Joi Bay (i Information den 2. oktober 1996) peger på de  

 problemer, det vil skabe, når man rent konkret skal til at rydde  

 rockerborgene, og minder i den forbindelse om de konfrontationer, man havde,  

 da man ryddede BZ-husene i København.
Og hvis det endelig lykkes at rydde de  

 i dag kendte rockerborge, vil »krigen« mellem Bandidos og Hells  

 Angels brede sig til hele samfundet, idet krigen vil blive flyttet over til  

 de hundredvis af private hjem (og illegale rockerborge), hvor rockerne  

 opholder sig.
Endelig ønsker forslagsstillerne belyst, hvad der sker, hvor rockerne  

 færdes og opholder sig.
Socialistisk Folkeparti forstår de naboer, der er  

 bange, og finder det vigtigt, at der gøres noget, men det skal helst være  

 både effektivt og klogt.
Men der er en række fornuftige indvendinger mod regeringens lovforslag,  

 som alle bør gennemdrøftes i en større offentlig sammenhæng og vendes i et  

 ekspertpanel.
Samtidig bliver der også mulighed for at diskutere og fremkomme  

 med andre og bedre forslag.
 Konkret forestiller forslagsstillerne sig, at der ved høringen skal være  

 repræsentanter fra:
- politi, - anklagemyndighed, - forsvarsadvokater, - eksperter fra de juridiske fakulteter, - eksperter og forskere i studier af subkulturer, - repræsentanter fra beboerne tæt på rockerborgene og - eventuelt repræsentanter fra byer/lande m.m., hvor man har haft held til  

 at bekæmpe rockerkriminaliteten.
Skriftlig fremsættelse Margrete Auken (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en offentlig høring om  

 rockerkriminalitet.
(Beslutningsforslag nr.
B 16).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
