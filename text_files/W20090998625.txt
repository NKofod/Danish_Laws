 Ophør og vægring, a-kassen standser dagpengeudbetaling pga. jobcenterets indberetning, dog tale om fejl, medlemmet klager over standsning.
 Ankenævnet har behandlet din klage på møde den 25. juni 2009.
Nævnet traf denne A F G Ø R E L S E A-kassen har med rette standset udbetalingen af dagpenge til dig fra den 7. januar 2009.
 Ankenævnet tiltræder således Arbejdsdirektoratets afgørelse af den 19. marts 2009.
B E G R U N D E L S E Ankenævnet har lagt til grund, at  jobcenteret den 9. januar 2009 sendte meddelelse til a-kassen om, at du var udeblevet fra en samtale den 7. januar 2009,  a-kassen den 12. januar 2009 meddelte dig, at der midlertidigt var stoppet for dagpengeudbetalingen pr. 7. januar 2009, idet jobcenteret havde oplyst, at du var udeblevet fra en samtale,  a-kassen videre oplyste, at a-kassen derfor ville vurdere din rådighed og fortsatte ret til dagpenge,  jobcenteret den 19. januar 2009 oplyste til a-kassen, at indkaldelsesbrevet vedrørende samtalen den 7. januar 2009 aldrig var sendt til dig, og at jobcenteret derfor beklagede indberetningen,  a-kassen den 20. januar 2009 oplyste, at der igen blev åbnet for din dagpengeudbetaling uden yderligere undersøgelser, og  a-kassen den 20. januar 2009 oplyste, at såfremt a-kassen havde dit dagpengekort senest den 21. januar 2009, så ville du kunne få udbetalt dagpenge den 23. januar 2009 for den forudgående periode.
 Arbejdsdirektoratet traf den 19. marts 2009 afgørelse om, at a-kassen havde standset dine dagpenge fra den 7. januar 2009 med rette.
 Det følger af reglerne, at bliver en a-kasse bekendt med forhold, der gør det sandsynligt, at medlemmet skal have en sanktion eller ikke har ret til ydelser, så skal a-kassen standse udbetalingen af ydelser, så længe a-kassen undersøger sagen.
 Ankenævnet har lagt vægt på, at Jobcenteret den 9. januar 2009 indberettede til a-kassen, at du var udeblevet fra et møde hos jobcenteret den 7. januar 2009.
 Det følger af reglerne, at et medlem ikke kan få dagpenge, hvis medlemmet udebliver fra en samtale, som jobcenteret har indkaldt medlemmet til skriftligt og personligt.
 Ankenævnet finder, at a-kassen, på baggrund af jobcenterets indberetning, har været i tvivl om din fortsatte ret til dagpenge, og standsede udbetalingen af ydelser, mens a-kassen undersøgte sagen, hvilket a-kassen har pligt til jf. reglerne.
 At det efterfølgende har vist sig, at det ud fra jobcenterets printerhistorik ikke med sikkerhed kan siges, at indkaldebrevet var sendt, kan ikke føre til, at a-kassen uberettiget har standset dagpengeudbetalingen, idet a-kassen på tidspunktet for jobcenterets indberetning ikke har været vidende om, at brevet ikke var sendt til dig.
 Ankenævnet har lagt vægt på, at det er på baggrund af a-kassens undersøgelse af sagen, at det er kommet frem, at brevet ikke blev sendt til dig, og at a-kassen dermed har foretaget den undersøgelse, som a-kassen efter reglerne har pligt til, såfremt der er tvivl om retten til ydelser.
 A-kassen stoppede endvidere alene udbetalingen fra den 7. januar 2009 og frem til den 20. januar 2009, hvor a-kassen blev bekendt med, at du ikke havde fået tilsendt indkaldelsesbrevet.
 A-kassen bad dig i mail af 20. januar 2009 indsende dagpengekort for ugerne 52-03, hvilket vil sige også for den periode, hvor dagpengeudbetalingen havde været stoppet, idet du, såfremt dette var a-kassen i hænde senest onsdag den 21. januar 2009, ville kunne få udbetalt dagpenge fredag den 23. januar 2009.
 Du indsendte først dagpengekortet den 2. februar 2009, og årsagen til, at du har fået dagpenge udbetalt senere, er ikke på grund af a-kassens midlertidige udbetalingsstop og undersøgelse.
 Du har i klagen gjort gældende, at i og med brevet fra jobcenteret aldrig er blevet fundet, så havde a-kassen ingen begrundelse for dagpengestop.
 Ankenævnet skal hertil bemærke, at a-kassen på tidspunktet for jobcenterets indberetning ikke var bekendt med, at brevet ikke var sendt til dig, og at a-kassen derfor har ageret korrekt ud fra reglerne og stoppet udbetalingen af dagpenge, mens a-kassen undersøgte forholdene nærmere.
 Du har i klagen videre gjort gældende, at der er tale om alvorlige fejl i reglerne, da en fejl hos jobcenteret går videre og bliver legaliseret og bekræftet i a-kassen på falsk grundlag.
Ankenævnet finder ikke dette er tilfældet, idet a-kassen alene midlertidigt standsede dagpengeudbetalingen, imens der blev foretaget en nærmere undersøgelse af forholdene.
A-kassen har efter endt undersøgelse fundet, at du havde ret til dagpenge i perioden, samt anmodet dig om at indsende dagpengekort for perioden.
Du har efterfølgende fået udbetalt dagpenge for hele perioden.
 Ankenævnet finder herefter, at a-kassen med rette standsede udbetalingen af dagpenge til dig fra den 7. januar 2009.
R E G L E R Ankenævnet henviser til  § 63 a i lov om arbejdsløshedsforsikring mv., jf. lovbekendtgørelse nr. 975 af 26. september 2008, og  § 37, stk. 1 og § 43, stk. 2 i Arbejdsdirektoratets bekendtgørelse nr. 19. februar 2007 om selvforskyldt ledighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne X fuldmægtig Du kan læse om afgørelsens retlige grundlag på de følgende sider.
 Kopi til:
Arbejdsdirektoratet, Arbejdsløshedskassen.
Regler Lov om arbejdsløshedsforsikring m.v. jf. lovbekendtgørelse nr. 975 af 26. september 2008 § 63 a.
Der kan ikke udbetales dagpenge til et medlem, som udebliver fra en jobsamtale hos staten i jobcenteret eller hos anden aktør eller fra en formidlings-, cv- eller rådighedssamtale i arbejdsløshedskassen.
Dagpenge kan tidligst udbetales, når medlemmet har henvendt sig til staten i jobcenteret eller anden aktør henholdsvis arbejdsløshedskassen om udeblivelsen, jf. dog stk. 2.
 Stk. 2. Et medlem, som inden for 12 måneder efter at være blevet udelukket fra ret til dagpenge efter stk. 1 uden fyldestgørende grund igen udebliver fra en jobsamtale, formidlings-, cv- eller rådighedssamtale, pålægges en karantæne på 2 uger, jf. dog stk. 3.
Stk. 3. Hvis medlemmet inden for 12 måneder efter at have fået en karantæne for at udeblive fra en samtale, jf. stk. 2, eller efter at have fået en karantæne for selvforskyldt ledighed, jf. § 63, stk. 4, 1. pkt., uden fyldestgørende grund på ny udebliver fra en jobsamtale, formidlings-, cv- eller rådighedssamtale, bortfalder retten til dagpenge, indtil 1) et fuldtidsforsikret medlem har haft mere end 300 timers arbejde inden for 10 uger, 2) et deltidsforsikret medlem har haft mindst 150 timers arbejde inden for 10 uger eller 3) et medlem i mindst 26 uger uafbrudt har drevet selvstændig virksomhed i væsentligt omfang.
 Stk. 4. Direktøren for Arbejdsdirektoratet fastsætter efter forhandling med Beskæftigelsesrådet de nærmere regler for anvendelsen af bestemmelserne i stk. 1-3.
Arbejdsdirektoratets bekendtgørelse nr. 19. februar 2007 om selvforskyldt ledighed § 37. Et medlem kan ikke få dagpenge, når medlemmet udebliver fra en jobsamtale eller en aktivitet, som jobcenteret har indkaldt medlemmet til skriftligt og personligt.
 Stk. 2. Et medlem kan ikke få dagpenge, når medlemmet udebliver fra en formidlingssamtale, CV-samtale, rådighedssamtale, vejledningssamtale eller møder mv., som har til formål at styrke medlemmets tilknytning til arbejdsmarkedet, og som a-kassen har indkaldt medlemmet til skriftligt og personligt og med angivelse af samtalens formål.
 Stk. 3. Medlemmet kan igen få dagpenge, når medlemmet har henvendt sig til afsenderen af indkaldelsen om udeblivelsen.
 Stk. 4. Henvender medlemmet sig før samtalen eller samme dag, som samtalen skulle have været afholdt, kan medlemmet ikke få dagpenge for den dag, hvor samtalen eller aktiviteten skulle have været afholdt.
 § 43. Et medlem skal oplyse om afslag og ophør i arbejde eller tilbud, afslag eller udeblivelser fra samtaler eller aktiviteter i jobcenteret eller hos anden aktør, hvis a-kassen beder om det.
Stk. 2. Et medlem kan ikke få ydelser fra a-kassen, så længe medlemmet ikke har givet de oplysninger, som a-kassen har bedt om efter stk. 1. Bliver a-kassen bekendt med forhold, der gør det sandsynligt, at medlemmet skal have en sanktion eller ikke har ret til ydelser, skal a-kassen standse udbetalingen af ydelser, så længe a-kassen undersøger sagen.
A-kassen skal træffe afgørelse om, hvorfor udbetaling af ydelser fra a-kassen er blevet standset.
 Stk. 3. A-kassen skal træffe afgørelse om selvforskyldt ledighed, senest 3 måneder efter udbetaling af dagpenge er blevet standset efter stk. 2.
 Stk. 4. A-kassen skal efterbetale ydelser til et medlem, hvis medlemmet ikke skal have en sanktion efter denne bekendtgørelse, og medlemmet i perioden i øvrigt har ret til ydelser fra a-kassen.
