Bekendtgørelse om tilskud til modernisering af fiskefartøjer og til selektive fiskeredskaber I medfør af § 3, jf. § 2, nr. 1, litra c, § 7, stk. 4, § 11, stk. 4, og § 13, stk. 1, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes:
Kapitel 1 Ordningens formål og indhold § 1. Formålet med ordningen er gennem tilskud til investeringer i modernisering af fiskerfartøjer og investeringer i selektive fiskeredskaber at fremme et miljømæssigt og økonomisk bæredygtigt fiskeri.
 § 2. NaturErhvervstyrelsen kan indenfor de i finansloven fastsatte bevillingsmæssige rammer give tilsagn om tilskud til investeringer i modernisering af fiskerfartøjer, og til investeringer i selektive fiskeredskaber.
Stk. 2. Tilsagn om tilskud kan gives til ejere af fiskerfartøjer, når disse ejere er registreret som erhvervsfiskere eller som selskaber efter fiskeriloven.
Fartøjet skal være registreret i EU´s flåderegister over fiskefartøjer.
Kapitel 2 Definitioner § 3. Ved selektive fiskeredskaber forstås i denne bekendtgørelse redskaber, der er beregnet til anvendelse ved fiskeri fra et fiskerfartøj, og som er indrettet med henblik på, at fiskeri med redskaberne ikke medfører uønsket bifangst.
Kapitel 3 Administration Kontrol § 4. NaturErhvervstyrelsen fører kontrol med at bestemmelserne i bekendtgørelsen overholdes.
NaturErhvervstyrelsen kan i den forbindelse gennemføre fysisk kontrol, administrativ kontrol og efterfølgende regnskabskontrol.
 Stk. 2. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med fiskeriudviklingslovens § 12.
Ansøgning om tilsagn om tilskud § 5. Ansøgning om tilsagn om tilskud indgives til NaturErhvervstyrelsen på et særligt skema, der fås via styrelsens hjemmeside eller ved henvendelse til styrelsen.
Stk. 2. Ansøgning kan indgives fra den 1. februar og skal være modtaget i NaturErhvervstyrelsen senest den 1. april samme år.
NaturErhvervstyrelsen kan fastsætte yderligere ansøgningsperioder, der offentliggøres på styrelsens hjemmeside senest 1 uge før ansøgningsperiodens begyndelse.
I tilfælde hvor ansøgningsfristen er en lørdag, søndag, mandag eller helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 3. I 2012 kan ansøgning om tilsagn om tilskud indgives fra den 17. oktober og skal være modtaget i NaturErhvervstyrelsen senest den 15. november.
 Stk. 4. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 6. NaturErhvervstyrelsen kan anvende den i finansloven fastsatte bevillingsmæssige ramme i én ansøgningsperiode eller fordele den på flere ansøgningsperioder.
NaturErhvervstyrelsen kan fastsætte flere rammer for én ansøgningsperiode.
 Stk. 2. NaturErhvervstyrelsen oplyser på sin hjemmeside forud for ansøgningsperiodens start om de bevillingsmæssige rammer, der vil være gældende for ansøgningsperioden.
 § 7. Hvis den bevillingsmæssige ramme, der er fastsat for en ansøgningsperiode, ikke giver mulighed for at imødekomme alle ansøgninger, der opfylder betingelserne for tilsagn om tilskud, prioriteres ansøgningerne efter et pointsystem, som fastlægges af NaturErhvervstyrelsen, og som offentliggøres på NaturErhvervstyrelsens hjemmeside senest ved ansøgningsperiodens begyndelse, jf. dog stk. 3.
Stk. 2. Ved NaturErhvervstyrelsens fastlæggelse af pointsystemet omfattet af stk. 1, lægges vægt på de forventede effekter af et ansøgt projekt.
Tildelingen af point sker med aftagende vægt i følgende rækkefølge:
 1) Selektivitet.
 2) Stabilitetsforbedring.
 3) Sikkerhed og arbejdsmiljø.
 4) Fremtidige fangsters kvalitet.
 5) Energieffektivisering bort set fra motorudskiftning.
 6) Motorudskiftning.
Stk. 3. Ansøgninger omfattet af § 11, stk. 1, nr. 2, prioriteres foran andre ansøgninger i ansøgningsrunden.
For disse ansøgninger kan tilskudsprocenten tilpasses således, at alle tilskudsberettigede ansøgninger kan imødekommes.
§ 8. NaturErhvervstyrelsen kan træffe afgørelse om afslag eller delvis afslag for ansøgninger, hvis styrelsen vurderer, 1) at effekten af det ansøgte projekt ikke i tilstrækkeligt omfang bidrager til at opfylde formålet med ordningen, 2) at effekten af det ansøgte projekt ikke er tilstrækkeligt set i forhold til projektets budgetterede udgifter, 3) at de anslåede udgifter ikke er rimelige, eller 4) at udgifterne ikke er støtteberettigede, jf. § 20, stk. 2 og § 21.
Stk. 2. NaturErhvervstyrelsen kan for det enkelte fiskerfartøj i perioden 2007-2013 i alt maksimalt give tilsagn om tilskud for et beløb, der ikke overstiger 80 pct. af fartøjets forsikringsværdi den 1. januar i ansøgningsåret.
Hvis fiskerfartøjet ikke er forsikret, skal ansøger indhente en vurdering af fartøjets forsikringsværdi efter retningslinjer fastsat af NaturErhvervstyrelsen og offentliggjort på styrelsens hjemmeside forud for ansøgningsperiodens begyndelse.
Kapitel 4 Tilsagnsberettigede projekter Generelle betingelser § 9. Tilsagn om tilskud kan gives for projekter, der omfatter investering i modernisering af ansøgeres fiskerfartøjer, og for projekter, der omfatter investering i selektive fiskeredskaber til brug ved fiskeri fra ansøgers fiskerfartøj, hvor projektet opfylder et eller flere af følgende krav:
 1) Projektet vedrører investeringer, der skaber mulighed for en forbedring af fremtidige fangsters kvalitet, således at værdien pr. enhed af fangsten forøges.
 2) Projektet vedrører investeringer, som direkte forbedrer sikkerhed og arbejdsmiljø for besætningen.
 3) Projektet vedrører investeringer, der kan reducere fiskeriets påvirkning på ikke kommercielle arter, økosystemer eller havbunden, eller som kan bidrage til formindskelse af genudsætning af fangster.
 4) Projektet vedrører investeringer, som gør det muligt at opbevare fangster, som det ikke længere er tilladt at genudsætte.
 5) Projektet vedrører energieffektivisering.
 Stk. 2. Tilsagn om tilskud kan kun gives for projekter, hvis fiskerfartøjet som projektet er knyttet til på ansøgningstidspunktet har været i brug som fiskerfartøjer i 5 år eller derover i henhold til EUs flåderegister.
 Stk. 3. Tilsagn om tilskud for et projekt kan kun gives, hvis de samlede budgetterede udgifter i projektet mindst udgør følgende:
 1) 25.000 kr. for projekter, der alene omfatter investeringer i stabilitetsforbedring.
 2) 50.000 kr. for andre projekter bortset fra projekter, der alene omfatter investeringer i selektive redskaber.
 § 10. Tilsagn om tilskud for et projekt kan ikke omfatte tilsagn om tilskud til følgende investeringer:
 1) Investeringer der forøger evnen til at fange fisk for det fartøj, som investeringen er knyttet til.
 2) Investeringer der vedrører bygning af fiskerfartøjer.
 3) Investeringer der vedrører udvidelse af lastrum.
Særlige betingelser for investeringer i selektive fiskeredskaber § 11. Tilsagn om tilskud for et projekt kan omfatte tilsagn om tilskud til investeringer i fiskeredskaber, for at forbedre selektiviteten af fiskeriet, hvis 1) fiskerfartøjet, som de nævnte fiskeredskaber skal anvendes fra, er omfattet af en genopretningsplan som omhandlet i art. 5 i Rådets Forordning(EF) Nr. 2371/2002 om bevarelse af fiskeressourcerne som led i den fælles fiskeripolitik, ændrer sin fangstmetode og forlader det pågældende fiskeri for at overgå til et andet fiskeri, hvor ressourcetilstanden gør det muligt at fiske, eller 2) projektet omfatter tilpasning af et fiskeredskab således, at det opfylder kravene i henhold til bilag IV, a, 2 og 3 eller bilag IV, c, 2, i aftale af 4. juli 2012 mellem EU og Norge om foranstaltninger til implementering af et discardforbud og kontrolforanstaltninger i Skagerrak, jf. dog stk. 2.
 Stk. 2. Der kan kun søges om tilsagn om tilskud for projekter omfattet af stk. 1, nr. 2, i ansøgningsperioden 17. oktober til 15. november 2012.
 Stk. 3. Tilsagn om tilskud for et projekt kan ikke omfatte tilsagn om tilskud til investeringer i udskiftning af et fiskerfartøjs fiskeredskaber, hvis der tidligere i perioden fra 2007 til og med 2013 er givet tilskud 2 gange efter fiskeriudviklingsloven til udskiftning af fiskeredskaber på samme fartøj.
 § 12. Tilsagn om tilskud for et projekt kan omfatte tilsagn om tilskud til investeringer i første udskiftning af fiskeredskaber for at sikre overholdelse af nye tekniske krav til selektivitet i fællesskabsretten, hvis anskaffelsen sker inden den dato, hvor kravene bliver obligatoriske, eller i en periode efter den pågældende dato, hvis det er fastsat i den berørte EU-lovgivning.
 § 13. Tilsagn om tilskud for et projekt kan omfatte tilsagn om tilskud til investeringer i første udskiftning af fiskeredskaber, hvis udskiftningen sker for at reducere fiskeriets indvirkning på ikke-kommercielle arter.
Særlige betingelser for investeringer i motorudskiftning § 14. Tilsagn om tilskud for et projekt kan omfatte tilsagn om tilskud til investeringer i udskiftning af et fiskerfartøjs hovedmotor, hvis fartøjet har en længde overalt på 24 meter eller derunder, og hvis de i stk. 2-4 anførte betingelser er opfyldt.
 Stk. 2. Tilsagn om tilskud til et projekt kan omfatte tilsagn om tilskud til investeringer i udskiftning af hovedmotor på fiskerfartøjer under 12 m, hvis fartøjet ikke er indrettet til at anvende trukne redskaber, som anført i skema 3 i bilag I til Kommissionens forordning (EF) nr. 26/2004 om et EF-flåderegister, og hvis den nye motor har samme eller lavere effekt end den motor, der erstattes ved udskiftningen.
 Stk. 3. Tilsagn om tilskud for et projekt kan omfatte tilsagn om tilskud til investeringer i udskiftning af hovedmotor på fiskerfartøjer under 24 m. , som ikke er omfattet af stk. 2, hvis den nye hovedmotor har en effekt, som er mindst 20 pct. lavere end effekten af den motor, der erstattes ved udskiftningen.
 Stk. 4. Tilsagn om tilskud for et projekt kan ikke omfatte tilsagn om tilskud til investeringer i udskiftning af et fartøjs hovedmotor, hvis der tidligere i perioden 2007 til og med 2013 er givet tilskud efter fiskeriudviklingsloven til udskiftning af samme fartøjs hovedmotor.
Kapitel 5 Betingelser for tilsagn om tilskud § 15. Tilsagn om tilskud er betinget af, 1) at de nødvendige tilladelser fra offentlige myndigheder er opnået inden anmodning om udbetaling af tilskud indsendes til NaturErhvervstyrelsen, 2) at ansøger afgiver de oplysninger, NaturErhvervstyrelsen anmoder om til brug for sagsbehandlingen, 3) at tilsagnshaver indsender udbetalingsanmodning og projektrapport rettidigt, jf. § 23, stk. 2, 4) at projektet opretholdes i en periode på mindst 5 år fra datoen for tilsagn om tilskud, 5) at udbetalingsanmodning med tilhørende originale regnskabsbilag holdes tilgængeligt indtil 31. december 2021, 6) at fiskerfartøjet, i tilknytning til hvilket der er ydet tilsagn om tilskud til et projekt, ikke i 5 år fra datoen for tilsagn om tilskud slettes af EUs flåderegister over fiskerfartøjer, 7) at projektet afsluttes inden en dato, der fastsættes af NaturErhvervstyrelsen, og som ikke kan ligge senere end 1 år fra datoen for tilsagn om tilskud, medmindre NaturErhvervstyrelsen meddeler dispensation herfra, jf. § 18, 8) at tilsagnshaver sikrer, at kontrolmyndigheden har adgang til projektet i forbindelse med kontrol, 9) at tilsagnshaver indsender en rapport om projektets effekter 2 og 5 år efter datoen for udbetaling af tilskud.
For projekter vedrørende investeringer i selektive redskaber dog kun en rapport 2 år efter udbetaling af tilskud.
Rapporten skal udfærdiges på et særligt skema, som fås via NaturErhvervstyrelsens hjemmeside eller ved henvendelse til styrelsen, 10) at ansøger i ansøgningen oplyser, om projektet er omfattet af en kontrakt, der er omfattet af EU´s udbudsregler eller tilbudslovens regler, 11) at tilsagnshaver, hvis projektet er omfattet af en kontrakt, der er omfattet af EU´s udbudsregler eller tilbudslovens regler, holder alle dokumenter, som dokumenterer, at EU´s udbudsregler er overholdt, tilgængelig indtil 31. december 2021, og 12) at tilsagnshaver sikrer, at de projektrelaterede udgifter og indtægter bogføres enten med en særlig kode eller på særskilt konto i støttemodtagers regnskabssystem, der sikrer entydig identifikation af alle transaktioner med tilknytning til projektet.
 Stk. 2. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet.
 Stk. 3. NaturErhvervstyrelsen kan i tilsagnet fastsætte yderligere betingelser for tilsagn om tilskud.
§ 16. Tilsagn om tilskud er betinget af, at ansøger på ansøgningstidspunktet kan påvise teknisk og økonomisk levedygtighed for virksomheden og projektet, efter at projektet er gennemført.
Ved vurdering af økonomisk levedygtighed indgår følgende:
 1) Om virksomheden i seneste regnskabsår har haft en positiv egenkapital, eller der er afgivet going concern forbehold.
 2) Om virksomheden i de foregående 3 regnskabsår har haft positive regnskabsresultater efter skat.
 3) Oplysninger om virksomhedens produktion og afsætning de sidste 3 år.
 4) Forventede og fremtidige fangstmuligheder og indtjening.
Stk. 2. Ved nyetablerede virksomheder vurderes virksomhedens økonomiske levedygtighed efter retningslinjer fastlagt af NaturErhvervstyrelsen.
Retningslinjerne offentliggøres på NaturErhvervstyrelsens hjemmeside forud for ansøgningsperiodens start.
 § 17. Tilsagn om tilskud til investeringer omfattet af § 14, stk. 2, er endvidere betinget af, at fiskerfartøjet ikke i perioden fra ansøgning om tilsagn om tilskud til den dato, hvor projektet senest skal være afsluttet, jf. § 15, stk. 1, nr. 7, er indrettet til at anvende trukne redskaber som anført i skema 3 i bilag I til Kommissionens forordning (EF) nr. 26/2004 om et EF-flåderegister.
Kapitel 6 Ændring af projektet og indtræden i tilsagn § 18. Ændring af et projekt kan godkendes af NaturErhvervstyrelsen på betingelse af, at ændringen efter NaturErhvervstyrelsens vurdering er i overensstemmelse med projektets formål.
Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
Stk. 3. Ansøgning om ændring af et projekt skal være modtaget i NaturErhvervstyrelsen senest 2 måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
§ 19. NaturErhvervstyrelsen kan efter ansøgning tillade at en anden, der ifølge § 2, stk. 2, kan være tilsagnshaver indtræder i et tilsagn om tilskud.
Den der indtræder i tilsagnet, indtræder i rettigheder og forpligtelser efter tilsagnet.
 Stk. 2. Ansøgning efter stk. 1 skal indgives på et særligt skema, der fås via NaturErhvervstyrelsens hjemmeside eller ved henvendelse til styrelsen.
Kapitel 7 Tilskudsberettigede projektudgifter § 20. De tilskudsberettigede udgifter kan omfatte 1) udgifter til gennemførelse af projektet, og 2) udgifter til udarbejdelse af projektrapport, jf. § 23, stk. 2.
 Stk. 2. Udgifterne skal være nødvendige for at gennemføre projektet og skal være direkte relateret til gennemførelsen af projektet.
§ 21. De tilskudsberettigede udgifter kan ikke omfatte 1) udgifter til brugt eller renoveret udstyr, 2) udgifter, som tilsagnshaver har afholdt inden NaturErhvervstyrelsen har givet tilladelse til iværksættelse af projektet, jf. § 5, stk. 4, dog hvis en sådan tilladelse ikke er givet, udgifter, som tilsagnshaver har afholdt inden tilsagnsdatoen, 3) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, bortset fra udgifter til investeringer omfattet af § 12, 4) udgifter hvortil der ydes offentlig støtte eller støtte i medfør af anden lovgivning, bortset fra offentlig national støtte i form af garanti, kaution eller lignende, 5) finansierings-, advokat- og pengeinstitutomkostninger, 6) udgifter i form af naturalydelser som omhandlet i art. 55 i Rådets forordning(EF) Nr. 1198/2006 om Den Europæiske Fiskerifond, 7) moms, medmindre denne endeligt bæres af tilsagnshaver, og 8) udgifter til leasing eller leje.
Kapitel 8 Beregning af tilskud § 22. Tilskud kan ydes med op til 20 pct. af de tilskudsberettigede udgifter til investeringer i motorudskiftning omfattet af § 14.
 Stk. 2. Tilskud kan ydes med op til 40 pct. af de tilskudsberettigede udgifter til investeringer i udskiftning af redskaber omfattet af §§ 11-13.
 Stk. 3. Tilskud kan ydes med op til 30 pct. af de tilskudsberettigede udgifter til investeringer, der ikke er omfattet af stk. 1 eller stk. 2.
Stk. 4. Ydes der anden offentlig national støtte i form af garanti, kaution eller lignende til udgifter, der er tilskudsberettigede efter denne bekendtgørelse, nedsættes tilskud efter denne bekendtgørelse til de nævnte udgifter, således at den samlede offentlige støtte ikke overstiger 1) 20 pct. af de tilskudsberettigede udgifter for investeringer omfattet af stk. 1, eller 2) 40 pct. af de tilskudsberettigede udgifter for investeringer omfattet af stk. 2 og 3.
Stk. 5. NaturErhvervstyrelsen kan nedsætte den samlede værdi af de tilskudsberettigede projektudgifter for et projekt, hvis styrelsen vurderer, at EU´s udbudsregler eller reglerne i tilbudsloven ikke er overholdt.
Nedsættelsen af den samlede værdi af de tilskudsberettigede projektudgifter vil blive fastsat ud fra en vurdering af art og grovhed samt ud fra en vurdering af de økonomiske tab for Den Europæiske Fiskerifond (EFF), der vurderes at være forbundet hermed.
Kapitel 9 Udbetaling af tilskud § 23. Udbetaling af tilskud sker på grundlag af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal ske på et særligt skema, der fås via NaturErhvervstyrelsens hjemmeside eller ved henvendelse til styrelsen.
Anmodningen skal indeholde de oplysninger og være vedlagt de bilag, som NaturErhvervstyrelsen forlanger til brug for beregning og udbetaling af tilskud.
Stk. 2. Anmodning om udbetaling skal være modtaget i NaturErhvervstyrelsen senest 3 måneder efter datoen, hvor projektet senest skal være afsluttet.
NaturErhvervstyrelsen kan i særlige tilfælde dispensere fra denne frist.
Anmodning om udbetaling skal, udover hvad der kræves efter stk. 1, være vedlagt en projektrapport.
Projektrapporten skal udfærdiges på et særligt skema, som fås via NaturErhvervstyrelsens hjemmeside eller ved henvendelse til styrelsen.
 Stk. 3. Tilskuddet overføres til tilsagnshavers NemKonto.
Kapitel 10 Underretningspligt § 24. Tilsagnshaver skal i hele perioden, hvor betingelserne for tilsagn om tilskud skal opfyldes, på forlangende afgive erklæring til NaturErhvervstyrelsen om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give NaturErhvervstyrelsen meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 25.
Kapitel 11 Bortfald af tilsagn og tilbagebetaling af tilskud § 25. Tilsagn om tilskud bortfalder, hvis 1) betingelserne for tilsagn om tilskud ikke opfyldes, 2) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 3) projektet ikke gennemføres i overensstemmelse med tilsagnet, 4) tilsagnshaver tilsidesætter sine pligter efter fiskeriudviklingslovens § 11, stk. 2, eller 5) tilsagnshaver ikke opfylder sin underretningspligt efter § 24.
 Stk. 2. Uanset stk. 1, kan NaturErhvervstyrelsen opretholde tilsagnet, selvom § 15, stk. 1, nr. 11, ikke er overholdt, hvis NaturErhvervstyrelsen vurderer, at den manglende overholdelse af bestemmelsen ikke er væsentlig.
Stk. 3. I de i stk. 1 nævnte tilfælde træffer NaturErhvervstyrelsen afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 12 Force majeure § 26. NaturErhvervstyrelsen anerkender følgende begivenheder som force majeure:
 1) Fiskerfartøjets forlis.
 2) Tilsagnshavers død.
 3) Tilsagnshavers uarbejdsdygtighed i længere tid.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede  ikke uden uforholdsmæssig opofrelse kunne have sikret sig her imod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 27. Hvis tilsagnshaver eller dennes dødsbo ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 13 Ikrafttræden § 28. Bekendtgørelsen træder i kraft den 17. oktober 2012.
Stk. 2. Bekendtgørelse nr. 420 af 9. maj 2011 om tilskud til modernisering af fiskerfartøjer og selektivitet ophæves.
Bekendtgørelsen finder dog fortsat anvendelse for tilsagn, der er givet i medfør heraf, og ansøgninger, der er modtaget i NaturErhvervstyrelsen inden den 16. juni 2011.
