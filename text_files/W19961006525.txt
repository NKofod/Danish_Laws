Patentankenævnet stadfæstede Patentdirektoratets afgørelse, hvorefter  

 den nedlagte indsigelse fra musikgruppen U2 blev taget til følge, og  

 registreringen erklæret ugyldig.
Indsigelsen var nedlagt under henvisning til  

 utilbørlig udnyttelse af den goodwill, der er knyttet til musikgruppens  

 varemærke U2.
 Ankenævnet henviste i sin kendelse til Patentdirektoratets  

 begrundelse.
År 1996, den 25. april afsagde Patentankenævnet (Grønning-Nielsen, Hans Chr.
Thomsen, Warnich-Hansen) følgende Den 16. januar 1992 indleverede klageren, Martin E.
Nielsen  

 v/advokatfirmaet Svend Boll & N.
Bisgaard-Frantzen en ansøgning om  

 registrering af varemærket U 2 SOCK (figurmærke) for alle varer i klasse 25.  

 Varemærket blev registreret den 1. januar 1993. Den 3. februar 1993 blev  

 registreringen offentliggjort i Dansk Varemærketidende.
 Ved skrivelse af 5. april 1993 nedlagde Hofman-Bang & Boutard A/S på  

 vegne Not Us Limited, Irland, indsigelse imod registreringens gyldighed.
 I skrivelse af 7. juni 1993 fremsendte indsiger forskellige bilag og  

 udtalte:
»I fortsættelse af vor indsigelsesskrivelse af 5. april 1993 skal vi  

 hermed henvise til vedlagte bilag 1) hvoraf fremgår, at brug af varemærket U2  

 for t-shirts har fundet sted i 1992, jvf. de med kryds mærkede varer på  

 bilaget.
Betegnelsen under titelkolonnen angår det figurlige motiv, der er  

 anført på t-shirten.
 Som bilag 2) vedlægges fakturakopi af 25. maj 1993 hvoraf fremgår, at U2  

 stadig er i brug for de med kryds markerede varer.
Det gøres endvidere gældende, at varemærkelovens §15, stk. 4, nr. 1 finder  

 anvendelse, idet vor klients varemærke U2 er et vitterlig kendt varemærke her  

 i landet for U2 musikgruppen.
Vi henviser her til bilag 3), som gengiver en  

 af musikgruppens CD'er.
 Til orientering vedlægger vi endvidere bilag 4), som er en nylig omtale af  

 U2 i amerikansk dagspresse.
 Vi er imidlertid af vor klient blevet informeret om, at denne for så vidt  

 angår varer der henføres til klasse 25 har skiftet distributør flere gange de  

 sidste par år, og dette forhold har derfor forsinket indsamlingen af  

 yderligere dokumentation for brug af U2 for varer i klasse 25.
Vi anmoder derfor Direktoratet om at tilstille os en yderligere frist på 2  

 måneder til at fremsende yderligere dokumentation for brug samt yderligere  

 dokumentation for, at vor klients mærke er vitterlig kendt her i  

 landet.« Klageren udtalte i skrivelse af 17. juni 1993 som følger:
 »I fortsættelse af Deres skrivelse af 11. juni 1993 kan jeg oplyse,  

 at jeg ikke finder at der er behov for at meddele Hofman-Bang & Boutard  

 A/S yderligere frist på at fremskaffe dokumentation m.v.
 Såvidt jeg kan skønne er indsigelsen fra indsigeren fremkommet efter  

 indsigelsesfristens udløb og en yderligere udsættelse på indhentelse af  

 materiale, vil forøge min klients usikkerhed/forringelse af  

 distribueringsmulighederne m.v. vedrørende det omhandlede figurmærke.
 Jeg har endvidere bemærket, at der i det fremsendte materiale ikke er  

 nogen egentlig sammenhæng mellem indsigeren »Not Us Limited«,  

 Irland og angivelsen på det fremlagte materiale.
 Min klients anmeldelse af figurmærket er fremsendt og modtaget i  

 Patentdirektoratet den 16. januar 1992, hvilket tidspunkt ligger forud for  

 dels datoen i de nu fremkomne bilag og dels datoen i bilag 2.
Med hensyn til bemærkninger om varemærke lovens § 15, stk. 4, gøres det på  

 det foreliggende gældende, at den anførte popgruppe, ikke er »vitterlig  

 kendt« her i landet i den i artikel 6b i pariserkonventionens angivne  

 betydning.' Vedrørende påstanden om for sen nedlæggelse af indsigelsen skrev  

 Patentdirektoratet den 9. juli 1993 følgende til klageren:
 »I brev af 30 jun 1993 har De i fortsættelse af direktoratets brev af  

 29 jun 1993 fastholdt, at indsigelsen fra Hofman-Bang & Boutard A/S på  

 vegne Not Us Limited, Irland, er fremkommet for sent til Patentdirektoratet.
 De skriver, at indsigelsen er udarbejdet efter fristens udløb, og at den  

 omstændighed, at 2-månedersfristen udløber en lørdag ikke medfører, at der  

 yderligere bliver »1 arbejdsdag« til at udarbejde indsigelsen og  

 fremsende denne.
 I den anledning kan direktoratet oplyse, at det fremgår af direktoratets  

 modtagelsesstempel på indsigelsen, at denne er kommet frem til direktoratet  

 den 05 apr 1993. Registreringen var offentliggjort i Dansk Varemærketidende  

 den 03 feb 1993, og fristen udløb således lørdag den 03 apr 1993.
 Da indsigelsen er kommet frem til Patentdirektoratet den første søgnedag  

 efter fristens udløb, nemlig mandag den 05 apr 1993, betragtes indsigelsen  

 rettidigt nedlagt.
Indsigelsen vil derfor blive realitetsbehandlet af Patentdirektoratet.' Indsigeren sendte med skrivelser af 30. og 31 august 1993 mere  

 dokumentationsmateriale og begrundede indsigelsen yderligere som følger:
»Det registrerede varemærke VR 69-1993 består af bogstaverne U2 i  

 figurlig udformning og ordet SOCKS«(S) ligeledes i figurlig udformning.  

 Det fremtrædende og markante mærkeelement er U2 og udgør således den  

 væsentligste del af mærket.
VR 69-1993 er ansøgt den 16. januar 1992. Før  

 denne dato var vor klients mærke allerede både velkendt her i landet og  

 vitterligt kendt, således at brugen af det under VR 69-1993 registrerede  

 mærke og opretholdelse af registrering vil udgøre en utilbørlig udnyttelse af  

 den goodwill, der er knyttet til vor klients varemærke U2 .
I brev af 17. juni 1993 har registreringshaver med rette bemærket, at der  

 ikke klart er redegjort for relationen mellem musikgruppen U2 og indsiger,  

 Not Us Limited, og vi skal derfor oplyse, at gruppen U2, der er dannet af og  

 stadig består af personerne Adam Clayton, Paul Hewson, Larry Mullen og David  

 Evans har overdraget alle rettigheder herunder brugs- og  

 varemærkerettighederne til selskabet Not Us Limited.
Vi henviser til den som  

 bilag A vedlagte Declaration af 16. august 1993. De fire ovennævnte personer  

 ejer i øvrigt 25% af aktierne Not Us Limited.
Deklarationen af 16. august  

 1993 er underskrevet for notar og på vegne Valbella Trust Company, der er  

 company secretary for Not Us Limited og derfor indestå for oplysningernes  

 rigtighed.
Om nødvendigt kan det dokumenteres, at Valbella Trust Company er  

 company secretary for Not Us Limited.
 Vi anmoder Direktoratet om at lægge det til grund for afgørelsen, at vor  

 klients varemærke er vitterligt kendt og velkendt her i landet, således at  

 brugen og varemærkeregistreringen af U2 SOCK'(S) vil udgøre en  

 utilbørlig udnyttelse af brugen af vor klients varemærkes goodwill.
 Som dokumentation for at U2 er vitterligt og velkendt her i landet  

 henviser vi til dokumentationen, som vedlægges som bilag 1-19.
 Til den vedlagte dokumentation 1, der er en kopi af U2 World Service  

 Magazine »Propaganda« nr. 16, skal vi særligt bemærke følgende.  

 Eksempelvis indeholder magasinet på siderne 30 og 31 artikler, der gengiver  

 samarbejdet mellem Amnesty International og U2. Endvidere er der på siderne  

 32, 34, 35 og 36 gengivet adresser på personer i hele verden, som søger  

 pennevenner og andre fans af U2. Specielt bemærkes på side 35, tredje spalte  

 fra venstre nederst, at også en i Silkeborg er optaget på listen.
Bilag 2-13 består af presseomtale fra lokalaviser og landsdækkende aviser.  

 Presseklippene er indsamlet i 1993, men det ville være utænkeligt, at en  

 koncert i Danmark i 1993 skulle medføre en så massiv pressedækning uden at U2  

 allerede har været særdeles velkendt mange år i forvejen endog helt tilbage  

 til 1982, hvor gruppen havde sin første koncert her i landet på Roskilde  

 Festivalen.
Det vil også af presseklippene fremgår, at også landsdækkende TV  

 har bragt indslag i nyhedsudsendelser om gruppen og uddrag fra den i juli  

 afholdte koncert.
Vi skal endvidere fremhæve nogle eksempler på, at U2 er  

 uhyre velkendt.
Det fremgår således af bilag 2, at mange kendte danske navne  

 inkl.
Kronprins Frederik overværede koncerten.
Vi har i de forskellige bilag  

 fremhævet nogle afsnit med gult, således omtale af U2 som »verdens  

 største rockband« (se f.eks. bilag 5).
Bilag 14 er en oversigt over U2 udgivne CD'ere, hvor også den  

 varemærkemæssige brug af U2 på omslagene bemærkes.
Det sidst nævnte fremgår  

 ligeledes af bilag 15, som er pladeanmeldelser af den af U2 seneste udgivne  

 CD ZOOROPA.
Disse pladeanmeldelser har fået spalteplads i lokale og  

 landsdækkende dagblade, således som det fremgår af bilagene.
Vi skal endvidere henvise til, at varemærket U2 er brugt  

 varemærkemæssigt i forbindelse med varer i klasse 25, hvilket bl.a. fremgår  

 af bilag 16. I de udklip, der er gengivet på bilag 16 A er annoncerne klippet  

 ud af firmaet Apple Copenhagen's katalog fra 1991, 1992 og 1993. I den  

 vedlagte kopi af kataloget fra 1991 vil De bemærke, at der i kataloget er  

 klippet afbildninger f.eks. skuldermærker.
Det er det, der er klistret op på  

 bilag 16 A.
Denne fremgangsmåde skyldes, at der ikke findes flere eksemplarer af  

 kataloget fra 1991, hvorfra der kopieres.
Derimod findes der vedlagt kopier  

 af katalogerne fra 1992 og 1993 henholdsvis bilag 17 og 18.
 I bilag 18 gør vi specielt opmærksom på kopi af side 11, hvor der er en  

 grafisk gengivelse af en kasket påtrykt U2, U2 skuldermærker på side 36, U2  

 rygmærker side 38, U2 flag til tøj på side 9.
 Bilag 19 viser brugen af u2 som varemærke på en kopieret T-shirt samt  

 faktura fra august 1993 for indkøb af samme T-shirt.
Det må herefter anses for dokumenteret, at U2 er et vitterligt kendt  

 varemærke, og at det er velkendt her i landet.
Denne berømmelse, som  

 U2-gruppen har opnået er det relevant at udstrække til varer, som gøres til  

 genstand for merchandising netop på grund af berømmelsen.
Det drejer sig især  

 om varer i klasse 25, herunder navnlig T-shirts men også sådanne varer, som  

 der er dokumenteret brug af U2 som varemærke for, nemlig kasketter,  

 skuldermærker, mærker til påsyning på tøj m.v.
Opretholdelse af VR 69-1993 som en gyldig varemærkeregistrering vil derfor  

 skade det renomme, som U2 har oparbejdet og vil begrænse deres muligheder for  

 selv at udnytte den oparbejdede goodwill f.eks. gennem licenstager.' Klageren kommenterede det fremsendte dokumentationsmateriale i skrivelse  

 af 17. september 1993 og udtalte:
 »I fortsættelse af Deres skrivelse af 2. september 1993 kan jeg  

 oplyse, at jeg ikke på det foreliggende finder nogen dokumentation for, at  

 mærket U2 før den 16. januar 1992 var velkendt og vitterligt kendt her i  

 landet, og således at en registrering af min klients varemærke derved på  

 utilbørlig måde skulle udnytte den goodwill, der måtte være på  

 ansøgningstidspunktet.
 Jeg bestrider, at den fremlagte dokumentation på det foreliggende kan  

 bringes i anvendelse, idet der dels er tale om publikationer, der i tid  

 ligger efter den 16. januar 1992, og den omstændighed, at gruppen U2 i den  

 seneste periode har opnået en ikke uvis popularitet, kan ikke medføre, at man  

 derved får rettigheder til navnet U2 på et tidspunkt, hvor gruppen var ukendt  

 eller muligvis alene var kendt af et fåtal af musiklyttere.
 En stor del af materialet er udateret og der foreligger ikke nogen  

 dokumentation for, hvorvidt de pågældende plakater m.v. har været  

 distribueret i Danmark, herunder distribueret på en sådan måde, at de har  

 været velkendt på en måde, at dette skulle være til hinder for min klients  

 registrering.
Jeg beder Dem opfordre indsigeren til at fremskaffe nærmere dokumentation  

 for udbredelsen af det pågældende materiale vedrørende U2 i Danmark forud for  

 den 16. januar 1992.« Indsiger fremsendte med skrivelse af 29. november 1993 yderligere  

 dokumentationsmateriale og kommenterede materialet som følger:
 »Vi henviser til brev af 17. september d.å. fra registreringshaver,  

 hvori denne bestrider, at det indsendte materiale dokumenterer, at U2 forud  

 for den 16. januar 1992 var vitterligt kendt og velkendt her i landet og  

 desuden udbeder sig yderligere dokumentation forud for den 16. januar 1992.
 Det glæder os derfor at fremsende yderligere materiale i form af vedlagte  

 bilag nr. 21 - 44.
Bilag 21 - 38 viser en massiv presseomtale af U2 i tiden fra den 23.  

 november 1991 til den 9. januar 1992. Bilag 39 til 42 viser fortsat omtale i  

 landsdækkende medier umiddelbart i forlængelse af den omtale, der er vist i  

 de foregående bilag 21 til 38. Det er bemærkelsesværdigt, at anmeldelsen af  

 U2 Socks er indleveret den 16. januar 1992 netop efter denne massive  

 presseomtale om U2 og efterfølgende enorme popularitet.
Vi gør specielt  

 opmærksom på bilag 37, der viser, at U2 er nummer 11 på Danmarks Radios P3  

 top 20-liste, - hitlisten er offentliggjort den 6. januar 1992 i Viborg  

 Stifts Folkeblad - og vi henviser endvidere til bilag 42, der dokumenterer,  

 at U2 den 2. maj 1992 er rykket op på tredjepladsen på listen over »De  

 Tyve Tykke«.
På tidspunktet for indleveringen af u2 Socks anmeldelsen  

 den 16. januar 1992 er der således ingen tvivl om, at U2 er overordentligt  

 kendt her i landet.
Af bilag 43 fremgår det, at der i Danmark er solgt albums med U2  

 musikudgivelser siden november 1980. De globale tal fremgår af de i bilag 44  

 viste oversigter, og af kopierne af de omtalte CD'er fremgår det, at U2 er  

 brugt varemærkemæssigt.
Fotogengivelserne på CD'erne er tilsvarende på  

 LP'erne.
Registreringshaver har blandt andet bedt om yderligere dokumentation for  

 brug af U2 for plakater i Danmark.
Det er dog vor opfattelse, at det allerede  

 indsendte materiale med al tydelighed dokumenterer, at U2 er vitterligt kendt  

 og velkendt her i landet på indleveringsdagen for U2 Socks ansøgningen.
Selve  

 ansøgningsdatoen for U2 Socks bekræfter, at der er tilstræbt en utilbørlig  

 udnyttelse af den good-will, der er knyttet til varemærket U2 skabt på basis  

 af gruppen U2's musik.
Da modparten imidlertid har udbedt sig dokumentation  

 for så vidt angår plakater, skal vi oplyse, at vore klienter skiftede  

 distributør for et par år siden for fremover selv af distribuere plakater via  

 eget selskab i Danmark.
Den tidligere distributør har erklæret at ville sende  

 dokumentation for salg af plakater i Danmark fra 1984 og frem til samarbejdet  

 blev afbrudt, men da vi endnu ikke har modtaget det lovede materiale,  

 forbeholder vi os for god ordens skyld ret til at efterindlevere dette, når  

 det kommer os i hænde.' Den 21. marts 1994 skrev indsigeren endvidere følgende til  

 Patentdirektoratet:
 »Til yderligere dokumentation for velkendtheden af varemærket  

U2  vedlægges kopier af forsiden af Time Magazine fra april 1987  

 tillige med artiklen om U2 i den nævnte udgivelse.
Time Magazine distribueres over det meste af verdenen herunder også i  

 Danmark, hvor det uden tvivl er meget kendt.
Magasinet markedsføres her i  

 landet dels via detailsalg og dels via abonnementsalg.
Vi kan oplyse, at Time International Inc. overfor os har oplyst, at Time  

 har været solgt i detailhandelen i Danmark side 1940. I 1987 blev der til  

 Danmark solgt ca. 8000 eksemplarer om ugen af Time Magazine, og antallet er  

 på nuværende tidspunkt ca. 7000 eksemplarer om ugen.
Disse tal kan om  

 nødvendigt dokumenteres.
Vi beder venligst Patentdirektoratet om at tage vedlagte dokumentation i  

 betragtning i ovennævnte sag.« Patentdirektoratet traf afgørelse i sagen den 23. september 1994 og tog  

 indsigelsen til følge med følgende begrundelse:
 »Indledningsvis bemærkes, at den foreliggende indsigelse, der er  

 påført modtagelsesstempel i direktoratet den 05 apr 1993 anses for indgivet  

 rettidigt i henhold til varemærkelovens § 23, stk. 1, selv om fristen for  

 nedlæggelse af indsigelsen udløb den 03 apr 1993. Denne dag var en lørdag, og  

 direktoratet har således først haft mulighed for at modtage indsigelsen på  

 første åbningsdag herefter, mandag den 05 apr 1993. Der kan i den forbindelse  

 henvises til Forvaltningsret, 1. udg., 1994 af Hans Gammeltoft-Hansen m.fl.  

 p. 642, hvorefter det normalt antages, at en klagefrist, der udløber en  

 lørdag eller en søn - eller helligdag, forlænges til førstkommende hverdag.  

 At dette er direktoratets praksis fremgår også af Varemærkeloven og  

 Fællesmærkeloven med kommentarer, 1. udg., 1994 af Knud Wallberg og Mogens  

 Koktvedgaard, note 7 til § 23.
Betegnelsen U2 er navnet på en musikgruppe hjemhørende i Irland.
Det  

 indsendte materiale viser, at denne gruppe har udgivet musikværker  

 kontinuerligt siden 1980. Af det indsendte materiale vedrørende omtale af  

 gruppen i danske medier ses, at gruppen har optrådt på Roskilde-Festivalen i  

 1982 samt fået en omfattende presseomtale i november/december 1991 i  

 forbindelse med udgivelsen af pladen »Achtung Baby«.
Gruppen fik  

 ligeledes en omfattende presseomtale i forbindelse med gruppens optræden på  

 Gentofte Stadion i København i juli 1993 under gruppens  

 »ZOOROPA«-turne, der bl.a. omfattede optræden i Europa.
Pladen  

 »ZOOROPA« er ligeledes udgivet i juli 1993. For så vidt angår  

 omtale i fremmedsprogede medier er bl.a. indsendt kopi af TIME MAGAZINE,  

 april 1987, hvor gruppen U2 er afbilledet på forsiden og omtalt inde i  

 bladet, samt af tidsskriftet PROPAGANDA, U2 WORLD SERVICE MAGAZINE fra  

 foråret 1992, der bl.a. indeholder adresser på personer i mange lande, der  

 ønsker U2-interesserede pennevenner.
Der er indsendt kopi af omslag fra de plader og videofilm m.v., som  

 gruppen har udgivet siden 1980, og hvorpå betegnelsen U2 forekommer.  

 Endvidere er indsendt oplysninger om salgstal herfor såvel i Danmark som  

 globalt.
Det fremgår endvidere af det indsendte materiale, at U2-gruppens  

 plade Achtung Bany lå på Danmarks Radios P 3 TOP 20-liste over mest solgte  

 plader i januar 1992, hvor den ansøgning, der har ført til den foreliggende  

 registrering blev indleveret.
 Der er ligeledes indsendt kopi af dansksprogede brochurer og  

 bestillingssedler fra 1992 og 1993 fra APPLE APPLE Rock Shop, København for  

 bl.a. plakater, skuldermærker, T-shirts, plakatflag, rygmærker og kasketter,  

 hvorpå betegnelsen U2 forekommer, samt oplysning om solgte effekter i 1991.  

 Endvidere er indsendt kopi af fakturaer fra danske forhandlere fra dec 1991,  

 jan og juli 1992 samt feb 1993 vedrørende U2-T-shirts.
Efter direktoratets opfattelse må navne på musikgrupper opfattes som  

 forretningskendetegn, der nyder beskyttelse mod registrering af forvekslelige  

 mærker i henhold til varemærkelovens § 15, stk. 4, nr. 2. Hertil kommer, at  

 disse navne er et naturligt varemærke for musikgruppers hovedvirksomhed,  

 musikudøvelse.
U2-musikgruppens hovedvirksomhed er udgivelse af musikalske  

 værker på forskellige medier samt musikalsk underholdning iøvrigt, men  

 gruppens virksomhed udstrækker sig endvidere til salg af varer som led i  

 salgsfremmende foranstaltninger (mercandising), hvilket naturligt knytter sig  

 til denne form for hovedvirksomhed.
Det drejer sig bl.a. om salg af T-shirts,  

 kasketter og plakater, hvorpå gruppens navn og eventuelt et fotografi  

 figurerer som dekoration.
På basis af det indsendte materiale, må det lægges til grund, at  

 betegnelsen U2 på det tidspunkt, da ansøgningen om registrering af det  

 foreliggende varemærke blev indleveret, blev benyttet her i landet og havde  

 opnået kendetegnsfunktion for U2-musikgruppens virksomhed.
Det indsendte  

 materiale viser endvidere, at musikgruppen U2 efter dette tidspunkt fortsat  

 har været aktiv, samt at gruppen var og fortsat er meget kendt såvel her i  

 landet som globalt.
 En anden erhvervsdrivendes benyttelse af en lignende betegnelse for varer  

 og tjenesteydelser, der kan henføres til musikgruppens virksomhedsområde,  

 findes derfor at kunne fremkalde forveksling med denne musikgruppes  

 virksomhed.
Det under VR 69 1993 registrerede varemærke U2 SOCK(S) omfatter samtlige  

 varer i klasse 25. Denne varegruppe omfatter beklædningsgenstande, og disse  

 er hyppigt anvendt som led i merchandising.
Da mærkebestanddelen SOCK(S) for  

 denne vareklasse må opfattes som beskrivende, er betegnelsen U2 særligt  

 iøjnefaldende i mærket.
Efter en samlet vurdering af sagen findes det netop  

 registrerede mærke således at kunne forveksles med kendetegnet for  

 U2-musikgruppens virksomhed, hvorfor mærket findes udelukket fra registrering  

 i medfør af varemærkelovens § 15, stk. 4, nr. 2.
Den nedlagte indsigelse tages således til følge og registreringen erklæres  

 ugyldig i henhold til varemærkelovens § 23, stk. 3.' Denne afgørelse har klageren ved skrivelse af 19. oktober 1994 indbragt  

 for Patentankenævnet.
 Klageren har nedlagt følgende påstande:
 »1. Den af indsigere i sin tid fremsendte indsigelse er fremkommet  

 for sent.
Fristen udløb den 3. april 1993, men indsigelsesskrivelsen er dels dateret  

 den 5. april 1993 og dels modtaget den 5. april i Patentdirektoratet.  

 Indsigelsen er ikke udarbejdet indenfor indsigelsesfristens udløb, ligesom  

 indsigelsen i iøvrigt ikke kan betragtes som værende fremkommet rettidigt  

 inden for den fastsatte frist.
Indsigelsen skal være fremme senest den  

 nærmest forudgående hverdag ved arbejdstids ophør, såfremt indsigelsesfristen  

 iøvrigt udløber en lørdag/søndag.
Det er muligt, at en indsigelse, der kommer  

 frem en lørdag, og først registreres den næstfølgende hverdag er rettidig,  

 men i så tilfælde er indsigelsesskrivelsen også udfærdiget inden for fristens  

 udløb.
I nærværende tilfælde er indsigelsesskrivelsen udarbejdet efter  

 indsigelsesfristens udløb og en udløbsdag på en lørdag/søndag, kan ikke  

 medføre at indsigeren får en ekstra hverdag efter fristens udløb.
 2. Den af indsigeren anførte brug af mærket, har ikke været af et sådant  

 omfang og en sådan udbredelse, at mærket har vundet beskyttelse i forhold til  

 ansøgerens rettighed efter klasse 25.
Indsigeren har alene forud for andrageren anvendt mærket sporadisk, og  

 alene i isoleret sammenhæng som musikgruppe.
Musikgruppens mulige store  

 presseomtale i juli 1993 ligger efter andragerens varemærkeregistrering.  

 Gruppens optræden i Danmark i 1992 og tidligere betinger ikke en sådan  

 udbredelse.
Andragerens mærke er registreret i klasse 25. Der ses ikke  

 dokumenteret nogen synderlig anvendelse af musikgruppens mærke på varer i  

 klasse 25 iøvrigt og indsigerens brug af U2, forså vidt angår klasse 25, ses  

 ikke at have noget omfang af betydning, og ikke en betydning, der har  

 fortrinsret frem for andragerens registrering.« Indsigeren har ved skrivelse af 24. marts 1995 nedlagt påstand om  

 stadfæstelse og har anført:
 »I anledning af at indehaveren af VR 00.069 1993 U2 Socks  

 figurmærke v/advokat Svend Boll, advokatfirmaet Svend Boll og N.  

 Bisgaard-Frantzen, Sønderborg har klaget over Patentdirektoratets afgørelse  

 af 23. september 1994 af den indsigelse vi nedlagde på ovennævnte klienters  

 vegne mod registrering af VR 00.069 1993s gyldighed, skal vi hermed imødegå  

 klagen, idet vi påstår, at klagen ikke tages til følge og følgelig at  

 Patentdirektoratets afgørelse stadfæstes.
 Klagen angår dels spørgsmålet om indsigelsen mod VR 00.069 1993 U2  

 Socks  er rettidigt indgivet og dels om Direktoratets afgørelse af, om  

 den brug, der er gjort af U2 , er af sådan omfang, at den er til  

 hindring for endelig registrering af VR 00.069 1993 figurmærket.
 For så vidt angår spørgsmål, om indsigelsen er blevet rettidigt nedlagt,  

 skal vi henvise til Direktoratets begrundelse for, at anse indsigelsen for  

 nedlagt i tide.
 Det er således vor opfattelse, at Direktoratets praksis i overensstemmelse  

 med almindelig retsgrundsætninger, om at en frist, der falder på en  

 helligdag, en lørdag eller grundlovsdag, udskydes til den følgende hverdag.
Vi henviser f.eks. yderligere til Justitsministeriets pantebrevsformular  

 A.
Specielt for det immaterielle retsområde kan vi henvise til den meget  

 vigtige Pariserkonvension, som Danmark også har tiltrådt, der i artikel 4,C  

 nr. 3 udtrykker grundsætningen »if the last day of the period (1)  

 prioritetsperiode) is an official holliday, or a day, when the office is not  

 open for the filing of applications in the country, where protection is  

 claimed, the period shall be extended until the first following working  

 day«.
 For så vidt angår klagerens andet anbringende, om at den brug, der er  

 gjort af U2 for varer i klasse 25 lige såvel som kendskabet til U2  

  forud for ansøgningsdagen af VR 00.069 1993 den 16. januar 1992 ikke er  

 af sådan en karakter, at varemærkeregistrering af klagerens U2 Socks  

 figurmærke i klasse 25 skal hindres, skal vi principielt henvise til  

 Direktoratets vurdering af den indsendte dokumentation og Direktoratets  

 konklusion herpå.
 Den juridiske bedømmelse, af om brugen af U2 er af sådan karakter,  

 at registrering af U2 Socks figurmærke kan hindres må ske på basis af  

 alle relevante forhold, navnlig og især den bekendthedsgrad - berømmelse -  

 som U2  allerede var genstand for, da ansøgningen om U2 Socks  

 blev indleveret den 16. januar 1992.
 Det er sådan en konstatering af denne velkendthed forud for den 16. januar  

 1992, der er relevant for vurderingen af, om det berømte kendetegn/mærke  

 behøver at tolerere registrering og brug af forvekslelige varemærker.  

 Direktoratets afgørelse af, at U2 Socks  figurmærke er forvekslelig  

 med U2 må lægges til grund.
 Af det materiale, der allerede er indsendt i forbindelse med  

 indsigelsessagen, fremgår det, at:
1. I tiden fra november 1980 til november 1991 er der i Danmark solgt  

 musikalbums (CDere, LPere etc.) og singles i et antal på 560.456 stk., altså  

 langt over en halv million stk. fordelt på ni forskellige musikudgivelser.
Vi  

 henviser til bilag 1.
2. På verdensplan er der i perioden oktober 1980 til 31. marts 1992 solgt  

 ca. 25,5 millioner eksemplarer af gruppens musikudgivelser.
Vi henviser her  

 til bilag 2.
3. Vi henviser til kopi af forside af Time Magazine fra april 1987 tillige  

 med artiklen om U2 i den nævnte udgivelse.
Den nævnte udgivelse har  

 også været kendt i Danmark, idet Time International, Inc. overfor os har  

 oplyst, at i 1987 blev der til Danmark solgt ca. 8000 eksemplarer om ugen af  

 Time Magazine og at antallet solgte eksemplarer på nuværende tidspunkt er  

 7000 eksemplarer om ugen.
Vi henviser til den nævnte forside med artikel, der  

 er vedlagt som bilag 3.
4. I en kopi af U2 World Service Magazine »Propaganda«, nr. 16,  

 fra foråret 1992 skal vi specielt bemærke, at der på side 30 og 31 er  

 gengivet samarbejde mellem Amnesty International og U2 . Endvidere er  

 der på siderne 32, 34, 35 og 36 gengivet adresser på personer i hele verden,  

 som søger pennevenner og kontakt med andre fans af U2   . Specielt  

 bemærkes side 35 3. spalte fra venstre side nederst, at også en person i  

 Silkeborg er optaget på listen.
Vi henviser til bilag 4.
 5. Der vedlægges danske presseudklip og dansk presseomtale af U2 og  

 deres pladeudgivelser o.lign. i tiden fra den 23. november 1991 til juli  

 1993, som bilag 5.
 Det bemærkes især, at der er massiv presseomtale i tiden fra den 23.  

 november 1991 til den 9. januar 1992. Dette fremhæves fordi, ansøgningen for  

 registrering af U2 Socks er indleveret den 16. januar 1992 netop i  

 tilknytning til den massive presseomtale af U2   .
Vi henviser i den forbindelse endvidere til bilag mærket nr. a, der viser,  

 at U2 er nr. 11 på Danmarks Radios P3 top 20 hitliste, hvilken  

 hitliste er offentliggjort den 6. januar 1992 i Viborg Stiftsfolkeblad, og vi  

 henviser yderligere til bilag mærket nr. b, der dokumenterer, at U2  

 den 2. maj 1992 er rykket op på 3. pladsen på listen over »de tyve  

 tykke«.
På tidspunktet for indleveringen af U2 Socks  

 -anmeldelsen, er der således ingen tvivl om, at U2 er overordentligt  

 populær og velkendt her i landet.
6. Bilag nr. 6 dokumenterer, at U2 her i landet p.g.a. kendtheden  

 afsætter varer (merchandising), som typisk købes som memorabilia, og som led  

 i salgsfremmende foranstaltninger.
Det drejer sig f.eks. salg af t-shirts,  

 kasketter og plakater, hvor U2 er gengivet evt. sammen med elementer  

 fra et pladeomslag.
 På basis af den dokumentation, der er indsendt til Patentdirektoratet og  

 den, der er vedlagt i ovennævnte bilag 1-6, må det lægges til grund, at  

 betegnelsen U2 den 16. januar 1992 havde opnået kendetegnsfunktion.
Dokumentationen viser endvidere, at U2 også efter  

 ansøgningstidspunktet for U2 Socks fortsat har været i brug og at  

 gruppen stadig er meget kendt her i landet såvel som på verdensplan.
Vi kan  

 supplere med oplysninger om, at Magasin, Kongens Nytorv, oplyser i marts  

 1995, at deres bogafdeling har tre bøger om U2 til henholdsvis 140,  

 165 og 95 kroner.
Bøgerne udkom i 1993. Bogen til 95 kroner suppleres  

 jævnligt i portioner af 10 stk. af gangen, dvs. salget og populariteten  

 fortsætter, idet bogafdelingen oplyser, at U2  »det må være en  

 gruppe, snart sagt alle og enhver har hørt om«.
 Bestemmelsen i varemærkelovens §15, stk. 4 nr. 2 medfører, at et varemærke  

 ikke kan registreres, hvis der ved brug her i landet er erhvervet ret til et  

 identisk eller forveksleligt varemærke eller til et andet i  

 erhvervsvirksomhed anvendt identisk eller forveksleligt tegn før tidspunktet  

 for ansøgningen af det yngre mærke.
 Den ovennævnte dokumentation er efter vor opfattelse og også efter  

 Direktoratets opfattelse således tilstrækkeligt til, at denne kendetegnsret  

 kan tillægges U2 overfor lignende mærker for varer og tjenesteydelser,  

 der hører til U2 s virksomhedsområde, d.v.s. ikke alene musikgivelser,  

 koncertoptræden men også bl.a. til varer i klasse 25.
På basis af det ovenstående skal vi anmode Patentdirektoratet om at  

 stadfæste Patentdirektoratets afgørelse.' Ankenævnet har behandlet sagen på sit møde den 30. januar 1996.
 Klageren (mærkeindehaver) gav ikke møde.
For indsigeren mødte cand.jur.
Jytte Targas, som havde lejlighed til at  

 udtale sig.
 Ankenævnet skal udtale:
 I henhold til de af Patentdirektoratet anførte grunde og idet brugen af  

 figurmærket U2 SOCK vil medføre en utilbørlig udnyttelse af renommeet for det  

 af musikgruppen U2 benyttede kendetegn, jf. varemærkelovens § 15, stk. 4, nr.  

 1 bestemmes: Den påklagede afgørelse stadfæstes.
Grønning-Nielsen Hans Chr.
Thomsen J.C.
Warnich-Hansen Indsigelsessag.
