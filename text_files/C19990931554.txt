Følgeskrivelse vedrørende  

 cirkulære om behandlingen af 15-17 årige, der anbringes i  

 Kriminalforsorgens anstalter og arresthusene Til Kriminalforsorgens anstalter, arresthusene og  

 politiet FN s konvention af 20. november 1989 om barnets  

 rettigheder artikel 37 c har følgende ordlyd:
"ethvert barn, der er berøvet friheden,  

 behandles menneskeligt og med respekt for menneskets naturlige  

 værdighed og på en måde, der tager hensyn til deres  

 aldersmæssige behov.
Især skal ethvert barn, der er  

 berøvet friheden, holdes adskilt fra voksne, medmindre en sådan  

 adskillelse ikke anses at tjene barnets tarv, og skal have ret til at  

 opretholde kontakt med sin familie gennem brevveksling og besøg,  

 bortset fra under særlige omstændigheder;".
 Justitsministeriet udarbejdede under henvisning til denne  

 artikel cirkulære af 8. oktober 1991 om behandlingen af 15-17  

 årige, der anbringes i Kriminalforsorgens anstalter og  

 arresthusene.
 Vedlagte cirkulære, der ligeledes er udarbejdet  

 under henvisning til artikel 37 c i den nævnte konvention, træder  

 i stedet for Justitsministeriets cirkulære af 8. oktober 1991 og  

 indeholder ændrede retningslinier for behandlingen af 15-17  

 årige.
Danmark har internationalt forpligtet sig til at sikre, at  

 frihedsberøvelse af unge kun må bruges som en sidste udvej.  

 Antallet af unge i Kriminalforsorgens institutioner er derfor meget  

 begrænset.
Ordningen med placering af den særlige ungdomsafdeling  

 i Statsfængslet på Søbysøgård og den  

 særlige afdeling i Blegdamsvejens Fængsel har således  

 været forbundet med ulemper for de unge, hvilket blandt andet har vist  

 sig ved, at de unge har følt sig isoleret både i forholdet til  

 de øvrige indsatte og i forhold til familie og  

 pårørende.
 Det er derfor besluttet at nedlægge de særlige  

 afdelinger for 15-17 årige i Statsfængslet på  

 Søbysøgård samt på Blegdamsvejens Fængsel  

 under Københavns Fængsler og fastlægge andre kriterier for  

 anbringelse og behandling af de unge, jf. de i vedlagte cirkulære  

 fastsatte retningslinier.
 De sikrede sociale institutioner forudsættes fortsat  

 i videst muligt omfang benyttet som varetægtssurrogat.
 Det er ligeledes forudsat, at det i alle sager, hvor unge  

 under 18 år er idømt ubetinget frihedsstraf, skal vurderes, om  

 der er grundlag for at anbringe de pågældende på  

 behandlingsinstitution eller lignende efter straffelovens § 49, stk. 2.
 Til cirkulærets enkelte bestemmelser bemærkes  

 i øvrigt følgende:
 Ad § 1.
Unge, der ikke kan placeres i varetægtssurrogat,  

 placeres som udgangspunkt i det lokale arresthus (Københavns  

 Fængsler), men det vurderes konkret ud fra de foreliggende oplysninger  

 vedrørende blandt andet den aktuelle belægssammensætning,  

 om placering skal ske i et andet arresthus.
For at tilgodese hensynet til at  

 opretholde kontakten med familie mv. bør anbringelse så vidt  

 muligt ske i et nærliggende arresthus.
 Der bør etableres behandlingsprogrammer for de unge  

 i form af tilbud om undervisnings- og aktiveringstilbud, jf. § 13.  

 Såfremt en 15-17 årigs forhold efter en konkret vurdering af den  

 pågældendes behov og forudsætninger tilsiger anbringelse i  

 et andet arresthus end det lokale, skal dette tages i betragtning ved  

 afgørelsen om placering.
 Hvis det må påregnes, at den unge skal  

 forblive varetægtsfængslet under sagen og overgå til  

 strafudståelse umiddelbart efter endelig dom af længere varighed,  

 bør overførsel i medfør af retsplejelovens § 777  

 søges gennemført på så tidligt et tidspunkt som  

 muligt.
 Ad § 2.
 I det enkelte arresthus placeres den unge efter en  

 konkret vurdering på den afdeling, hvor hensynet til at beskytte den  

 indsatte mod uheldig påvirkning fra medindsatte bedst muligt  

 tilgodeses.
15-17 årige kan kun med direktoratets samtykke og  

 efter en konkret vurdering i helt ekstraordinære tilfælde  

 placeres i celle sammen med ældre indsatte, for eksempel hvor  

 tætte familiemæssige relationer eller forhold, der ganske kan  

 sidestilles hermed, medfører, at placeringen er i overensstemmelse med  

 den unges tarv.
Det er en forudsætning, at den 15-17 årige  

 samtykker i en sådan anbringelse.
 Når 15-17 årige tillades fællesskab med  

 ældre indsatte, hvor der er personale til stede, for eksempel ved  

 fælles aktiviteter som gårdtur, boldspil, skole, projektarbejde  

 mv., skal personalet være særlig opmærksom på, at den  

 unge ikke udsættes for uheldig påvirkning.
 Tilladelse til, at 15-17 årige har fællesskab  

 med ældre indsatte, uden at personalet er til stede, for eksempel i  

 celle, opholdsstue eller fællesarealer, forudsætter en  

 nøje vurdering af, at fællesskabet skønnes at være  

 i overensstemmelse med den unges tarv, og der skal udfærdiges  

 udførligt notat herom.
 Ad § 3.
 Hvis den 15-17 årige ikke allerede har adgang  

 til fællesskab, skal det dagligt vurderes, om der er mulighed for at  

 etablere et sådant eller for at overføre pågældende  

 til en institution, hvor der vil være mulighed for  

 fællesskab.
 Hvis overvejelserne resulterer i, at der ikke findes  

 mulighed for at etablere fællesskab, og dette indebærer, at den  

 15-17 årige er faktisk isoleret i en længere periode, skal sagen  

 forelægges for direktoratets 2. kontor.
 Ad § 4.
 Der skal altid ske anmeldelse til Direktoratet for  

 Kriminalforsorgen med henblik på stillingtagen til  

 spørgsmålet om anbringelsessted, jf. § 1, stk. 3 i Direktoratet  

 for Kriminalforsorgens cirkulære af 18. maj 1994 om  

 iværksættelse af frihedsstraf eller forvaring mv.
 Ad § 5.
15-17 årige skal overføres i henhold til  

 straffelovens § 49, stk. 2, medmindre afgørende hensyn taler imod.
Ved  

 anmeldelse til strafudståelse skal direktoratet orienteres om  

 overvejelserne om en sådan anbringelse.
 Ad § 6.
15-17 årige, som skal afsone i åbent  

 fængsel, skal fremover placeres således, at udgangspunktet er det  

 geografiske nærhedsprincip, hvorved den unge kan bevare kontakten med  

 familie og kan udsluses via uddannelsesinstitutioner mv., som ligger i  

 nærheden af bopælen.
Nærhedsprincippet kan dog, som det  

 fremgår af stk. 3, fraviges, hvis det skønnes velbegrundet ud  

 fra en konkret vurdering af den indsattes forhold og af vedkommende  

 institutions karakter og aktuelle belægssammensætning.
I  

 overvejelserne bør mulighederne for at anbringe den unge i  

 særlige afdelinger, som for eksempel stroffri afdelinger eller  

 kontraktfængselsafdelinger, indgå.
 Ad § 7 og § 9.
 Statsfængslet i Ringe er et fængsel  

 primært for unge, og de særlige regler om overvejelser  

 vedrørende fællesskab og notatpligt, jf. § 2, stk. 2-6, finder  

 derfor ikke anvendelse for denne institution.
 Ad § 10.
Et væsentligt hensyn ved etableringen af de  

 særlige ungdomsafdelinger var ønsket om at beskytte de unge mod  

 uheldig påvirkning fra ældre medindsatte.
Man antog, at der  

 derved etableredes et beskyttet miljø, der var gunstigt for  

 behandlingen af de unge.
De hidtidige erfaringer har imidlertid vist, at  

 disse hensyn kun vanskeligt kunne tilgodeses i en særlig  

 ungdomsafdeling.
Det er derfor blevet besluttet, at de 15-17 årige,  

 der tidligere blev anmeldt til afsoning i den særlige afdeling for unge  

 i Statsfængslet på Søbysøgård, fremtidig skal  

 afsone i åben anstalt, hvor der er mulighed for kontakt med ældre  

 indsatte, men sådan, at personalet til stadighed er særlig  

 opmærksom på, at denne placering er i overensstemmelse med den  

 unges tarv.
Såfremt personalet skønner, at en bestemt placering  

 indebærer risiko for, at den 15-17 årige udsættes for  

 uheldig påvirkning fra medindsatte eller i øvrigt strider mod  

 den pågældendes tarv, skal den unge straks flyttes til anden  

 afdeling eller eventuelt anden anstalt, jf. § 8.
 Der gøres notat om den afgørelse, der  

 træffes med hensyn til placering mv., og om de overvejelser, der ligger  

 til grund for afgørelsen.
Anstalten er forpligtet til gennem hyppig kontakt med den  

 15-17 årige, nøje at holde sig orienteret om den unges forhold  

 og påse, at den pågældende ikke udsættes for uheldig  

 påvirkning.
Personalet er forpligtet til at støtte og motivere  

 den unge til at tage imod de særlige behandlings- og  

 undervisningstilbud, der gives.
Mindst hver 14. dag skal den 15-17 åriges forhold i  

 institutionen drøftes, og det skal overvejes, om der er grund til at  

 træffe særlige foranstaltninger af uddannelsesmæssig eller  

 behandlingsmæssig art.
I den forbindelse skal det tillige overvejes, om  

 der er grund til at foretage ændringer i relation til selve  

 straffuldbyrdelsen.
 Ad § 12.
Institutionen skal overveje, om der er grundlag for  

 løsladelse på prøve i henhold til straffelovens § 38,  

 stk. 2, uanset om den indsatte selv rejser spørgsmål herom.
Ved  

 afgørelsen vil der særlig blive lagt vægt på:
a) alder på gerningstidspunktet, b) tidligere straffe, c) kriminalitetens art, d) straffens længde og e) risiko for recidiv Ad § 13.
 For unge, der anbringes i fængsel eller  

 arresthus, skal der med udgangspunkt i den unges motivation og særlige  

 forudsætninger, tilrettelægges et individuelt behandlingsprogram  

 som for eksempel kan omfatte kognitiv færdighedstræning  

 (Cognitive Skills), behandling for eventuelt alkohol- eller narkotikamisbrug,  

 træning i almindelige sociale færdigheder og i elementære  

 praktiske gøremål (ADL-træning) eller aktiveringstilbud.  

 Institutionen skal være opmærksom på muligheden for frigang  

 og udstationering, jf. § 11.
15-17 årige, der er omfattet af den almindelige  

 undervisningspligt, skal tilbydes undervisning med henblik på at  

 afslutte folkeskolens afgangsprøve (9. klasse), såfremt de  

 faglige forudsætninger er til stede.
Der bør tilbydes  

 specialundervisning i dansk og regning/matematik for at rette op på  

 mangler i sådanne basisfag.
 Såfremt de fysiske rammer mv. tillader det,  

 bør det overvejes at iværksætte projekter af lignende art,  

 som dem, der findes i Kriminalforsorgens produktionsskoler.
 Sammensætningen af et konkret behandlings- og  

 uddannelsesprogram kan drøftes med Direktoratet for Kriminalforsorgen  

 (Undervisningskontoret).
Direktoratet har afsat en pulje til finansiering af  

 undervisningsprogrammerne.
Ansøgning om dækning af eventuelle  

 merudgifter ved gennemførelsen af sådanne programmer indsendes  

 til direktoratet (Undervisningskontoret).
 Ad § 14.
 Overførsel af 15-17 årige til Anstalten  

 ved Herstedvester vil som hidtil kunne ske, når der er behov for  

 psykiatrisk assistance, for eksempel fordi den unge er selvmordstruet.
 Cirkulæret træder i kraft den 15. januar 1999  

 og vil snarest blive udsendt til optagelse i Kriminalforsorgens  

 Cirkulæresamling.
 Samtidig ophæves Justitsministeriets cirkulære  

 af 8. oktober 1991 om behandlingen af 15-17 årige, der anbringes i  

 Kriminalforsorgens anstalter og arresthusene.
