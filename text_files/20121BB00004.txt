 Fremsat den 4. oktober 2012 af Torsten Schack Pedersen (V), Kristian Jensen (V), Mads Rørvig (V), Ole Birk Olesen (LA), Mike Legarth (KF) og Brian Mikkelsen (KF).
Forslag til folketingsbeslutning om forhøjelse af grænsen for finansielle aktiver i forbindelse med succession ved overdragelse af aktier Folketinget pålægger regeringen at fremsætte lovforslag, der forhøjer grænsen for finansielle aktiver til 75 pct. i forbindelse med succession ved overdragelse af aktier, inden udgangen af 2012.
Bemærkninger til forslaget Som led i Aftale om finansloven for 2012 blev grænsen for finansielle aktiver i forbindelse med succession ved overdragelse af aktier (pengetankreglen) nedsat fra 75 pct. til 50 pct.
Det forringer familieejede virksomheders muligheder for at gennemføre et generationsskifte til gavn for vækst og beskæftigelse i Danmark.
Forslagsstillerne mener, at regeringens nedsættelse af grænsen for succession til 50 pct. forringer danske familieejede virksomheders konkurrenceevne.
Det er den forkerte vej at gå i en tid med faldende beskæftigelse, stigende ledighed og lav vækst.
I stedet skal der arbejdes for at forbedre erhvervslivets rammevilkår, så konkurrencesituationen og mulighederne for at skabe  og ikke mindst bevare  rigtige, private arbejdspladser bedres.
 Forslaget indebærer et umiddelbart mindreprovenu på ca. 40 mio. kr. i 2013 og et varigt mindreprovenu på ca. 20 mio. kr. årligt.
 Forslaget foreslås finansieret som led i finansloven for 2013.
Skriftlig fremsættelse Torsten Schack Pedersen: (V):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om forhøjelse af grænsen for finansielle aktiver i forbindelse med succession ved overdragelse af aktier (Beslutningsforslag nr.
B 4) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
