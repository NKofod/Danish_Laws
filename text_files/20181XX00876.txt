Skriftlig fremsættelse (27. marts 2019) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v. (Tilsagn til nybyggeri opført i samarbejde med privat part) (Lovforslag nr.
L 214) De gældende regler i lov om almene boliger m.v. kræver bl.a., at den almene boligorganisation skal fremstå som selvstændig bygherre, når nyt almenbyggeri skal etableres.
Hvis en almen boligorganisation ikke ubetinget kan erhverve en ubebygget grund, bliver boligorganisationen nødt til at indgå et samarbejde med privat part omkring varetagelsen af bygherrefunktionen.
Det handler eksempelvis om situationer, hvor alment boligbyggeri skal integreres med andre boligformer.
Med lovforslaget vil almene boligorganisationer og andre tilsagnsmodtager få mulighed for at modtage tilsagn om offentlig støtte til etablering af almene boliger (familie-, ungdoms- og ældreboliger) i samarbejde med en privat part i situationer, hvor etablering af almene boliger sker i et samarbejde med en privat part, herunder situationer, hvor den private efter en aftale med en almen boligorganisation opfører almene boliger og afleverer til boligorganisationen.
Tilsagnet vil forudsætte, at samarbejdet er nødvendigt for at fremme blandet boligbyggeri.
Forslaget vil give kommunerne yderligere redskaber til at fremme blandet boligbyggeri og lette private aktørers samarbejde med almene boligorganisationer i forbindelse med etablering af almene boliger.
Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
Da der er tale om erhvervsrettet lovgivning, skal jeg venligst opfordre til, at lovforslaget vedtages fire uger før den 1. juli 2019, hvor det foreslås, at forslaget skal træde i kraft.
