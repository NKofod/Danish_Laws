Skriftlig fremsættelse (9. december 2015) Kulturministeren (Bertel Haarder):
 Herved tillader jeg mig for Folketinget at fremsætte:
Forslag til lov om kollektiv forvaltning af ophavsret (Lovforslag nr.
L 77) Lovforslaget har til formål at gennemføre EU-direktivet om kollektiv forvaltning af ophavsret og beslægtede rettigheder samt multiterritoriale licenser for rettigheder til musikværker med henblik på onlineanvendelse i det indre marked.
 Gennemførelsen af direktivet medfører, at kollektive forvaltningsorganisationer i hele EU skal opfylde en række minimumskrav i forbindelse med kollektiv forvaltning af ophavsrettigheder.
Direktivet foreslås gennemført ved en ny hovedlov om kollektiv forvaltning af ophavsret, ligesom der foreslås et nyt kapitel 2 a i lov om ophavsret.
Lovforslaget er udtryk for en minimumsimplementering af direktivet, og lovforslaget ligger tæt op af direktivets ordlyd og struktur.
Forslaget medfører, at kollektive forvaltningsorganisationer vil skulle leve op til en række krav til blandt andet afholdelse af generalforsamling, forvaltning af rettighedsvederlag og gennemsigtighed.
Dette indebærer blandt andet, at der bliver fastsat regler om, hvordan rettighedsvederlag skal håndteres, herunder fastsættelse af frister for, hvornår rettighedsvederlag skal fordeles til rettighedshaverne.
Det indebærer ligeledes, at kollektive forvaltningsorganisationer skal offentliggøre en årlig gennemsigtighedsrapport.
Forslaget indeholder herudover regler, der medfører forpligtelser for kollektive forvaltningsorganisationers medlemsorganisationer.
Lovforslaget er i den forbindelse tilpasset den danske model for forvaltning af rettigheder, således at det giver mulighed for på en kollektiv forvaltningsorganisations generalforsamling at træffe beslutning om ansvarsfordelingen mellem disse medlemsorganisationer og en kollektive forvaltningsorganisation.
Lovforslaget fastsætter endvidere regler om multiterritoriale licenser for rettigheder til musikværker med henblik på levering af online-tjenester.
Formålet med disse regler er at gøre det nemmere for musiktjenester på internettet at få licenser, der dækker mere end én medlemsstat.
 Det foreslås, at loven træder i kraft den 10. april 2016.
 Idet jeg i øvrigt henviser til bemærkningerne til lovforslaget, skal jeg anbefale lovforslaget til Folketingets velvillige behandling.
