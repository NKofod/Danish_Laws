 1.  Ved ikrafttræden den 2. april 1990 af lov nr. 852 af 20.  

 december 1989 om dagpenge ved sygdom eller fødsel er det vedtaget, at den  

 lægeerklæring en arbejdsgiver kan forlange af lønmodtageren som dokumentation  

 for, at fraværet skyldes sygdom, skal betales af arbejdsgiveren, jf.  

 dagpengelovens § 7, stk. 2.
 2.  En sådan lægeerklæring skal - i modsætning til tidligere -  

 udstedes i forbindelse med personlig konsultation hos lægen eller ved  

 sygebesøg i hjemmet.
 3.  Der har været afholdt en række forhandlinger mellem de  

 offentlige og private arbejdsgivere og Den almindelige danske Lægeforening,  

 med henblik på at indgå en aftale om betaling for lægeerklæringer om  

 uarbejdsdygtighed, men det har ikke været muligt at opnå en aftale.
 4.  Finansministeriet skal derfor henstille, at de institutioner,  

 der på grund af de verserende forhandlinger helt eller delvist har undladt at  

 betale regninger for udstedelse af lægeerklæringer, snarest betaler disse for  

 at undgå eventuelle incassosager og de dermed forbundne omkostninger.
5.  Vedrørende den fremtidige praksis på området skal  

 Finansministeriet bemærke, at der ikke er nogen forpligtelse til at kræve  

 lægeerklæring til dokumentation af uarbejdsdygtighed, og institutionen kan  

 derfor på den givne foranledning tage sin hidtidige praksis på området op til  

 overvejelse.
Arbejdsgiveren kan, i tilfælde hvor en lægeerklæring ikke  

 skønnes at være nødvendig, i stedet forlange, at lønmodtageren indsender en  

 skriftlig sygemelding (tro- og loveerklæring), der dokumenterer, at fraværet  

 skyldes sygdom, jf. § 19, stk. 1, i bekendtgørelse nr. 153 af 5. marts 1990  

 om dagpenge ved sygdom eller fødsel.
6.  Det bemærkes, at lægernes honorarkrav efter det oplyste kan  

 være meget forskellige.
Institutionen er imidlertid forpligtet til at betale,  

 hvad der forlanges for lægeerklæringen, med mindre der på forhånd er aftalt  

 en pris for ydelsen med den respektive læge.
 7.  I Økonomi- og Budgetministeriets cirkulære nr. 163 af 5. juli  

 1973 om statstjenestemænds forhold i forbindelse med sygdom affattes § 3  

 således:
 »Udgifter til lægeattest efter § 1, stk. 2 og 3, og udgifter til  

 speciallægeundersøgelse eller anden særlig undersøgelse, som forlanges  

 foretaget efter § 1, stk. 4, samt eventuelle udgifter til  

 tuberkuloseundersøgelse i henhold til § 2 afholdes af vedkommende  

 ministerium, institution mv.«.
Finansministeriet, Administrations- og Personaledepartementet, den 18. marts 1991 P.M.V.
 E.B.
