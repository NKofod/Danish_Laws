Bekendtgørelse om deponering og frigivelse ved kommuners afståelse m.v. af el-, varme-, vand- og spildevandsforsyningsvirksomheder I medfør af § 15, stk. 3, i lov om kommunal udligning og generelle tilskud til kommuner, jf. lov nr. 499 af 7. juni 2006, som ændret ved § 12 i lov nr. 534 af 6. juni 2007, fastsættes:
 § 1.  Kommuner giver senest den 1. juni i året efter modtagelse af uddelinger fra og vederlag ved afståelse af ejerandele i el-, varme-, vand- og spildevandsforsyningsvirksomheder Velfærdsministeriet meddelelse om valget mellem enten:
1) tilskudsreduktion efter § 15, stk. 1, i lov om kommunal udligning og generelle tilskud til kommuner (Reduktion med et beløb svarende til 40 pct. af det meddelte rådighedsbeløb, inkl. beregnet forrentning, hvis der foretages deponering af restbeløb efter tilskudsreduktionen) eller 2) tilskudsreduktion efter § 15, stk. 2, i lov om kommunal udligning og generelle tilskud til kommuner (Reduktion med et beløb på 60 pct. af det meddelte rådighedsbeløb, inkl. beregnet forrentning, hvis der ikke foretages deponering af restbeløb efter tilskudsreduktionen).
 Stk. 2. Beslutningen efter stk. 1 er endelig.
§ 2.  Deponering af restbeløbet efter tilskudsreduktionen efter § 15, stk. 1, i lov om kommunal udligning og generelle tilskud til kommuner sker fra de registrerede rådighedsdatoer, jf. § 37, stk. 3, i lov om elforsyning, § 23 e, stk. 3, i lov om varmeforsyning og § 3, stk. 1, i lov om kommuners afståelse af vandforsyninger og spildevandsforsyninger.
Deponering af restbeløbet af den beregnede forrentning af rådighedsbeløbet sker fra det tidspunkt, hvor forrentningen af rådighedsbeløbet kan beregnes, jf. § 37, stk. 6, i lov om elforsyning, § 23, e, stk. 5, i lov om varmeforsyning og § 4, stk. 2, i lov om kommuners afståelse af vandforsyninger og spildevandsforsyninger.
Deponeringen korrigeres i overensstemmelse med eventuelle ændringer i medfør af afgørelser efter § 37, stk. 9, i lov om elforsyning, § 23 e, stk. 8, i lov om varmeforsyning og § 5, i lov om kommuners afståelse af vandforsyninger og spildevandsforsyninger.
 Stk. 2. Frigivelse af depotet sker med en tiendedel årligt regnet fra de godkendte rådighedsdatoer, jf. § 37, stk. 9, i lov om elforsyning, § 23 e, stk. 8, i lov om varmeforsyning og § 5, i lov om kommuners afståelse af vandforsyninger og spildevandsforsyninger.
§ 3.  Velfærdsministeren kan efter ansøgning godkende at reducere det deponerede beløb, såfremt kommunen i forhold til den hidtil forudsatte gældsafvikling ekstraordinært nedbringer sin langfristede gæld.
Velfærdsministeren kan endvidere efter ansøgning godkende at reducere det deponerede beløb, såfremt kommunen i årene efter deponeringen er foretaget har ledig låneramme i medfør af reglerne i bekendtgørelsen om kommunernes låntagning og meddelelse af garantier m.v.
 § 4.  Bekendtgørelsen træder i kraft den 8. december 2008.
