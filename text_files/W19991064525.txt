Kendelse fra Pressenævnet i sag nr.  

 109/1999 En kvindelig børnehaveleder [K] har ved [A] klaget  

 til Pressenævnet over en artikel bragt i Fyens Stiftstidende den 6.  

 august 1999, idet hun mener, at god presseskik er tilsidesat.
 I artiklen hed det under overskriften  

 "Børnehavestrid løst   leder fratræder" bl.a.:
 "KOMPROMIS: Omstridt børnehaveleder  

 får efteruddannelse og børnehaven ny leder.
 Neej, hvor er det bare dejligt.
 Forældrene i Børnehuset Borgen reagerede med  

 spontan lettelse i går, da det stod klart, at konflikten i den lille  

 daginstitution er løst.
 Borgmesterforvaltningen og børnehavens leder, [K],  

 indgik i samråd med lederens fagforening, BUPL, i går den aftale,  

 at lederen fratræder sin stilling med omgående virkning.
 Aftalen indebærer også, at  

 Borgmesterforvaltningen betaler et års efteruddannelse med løn  

 til [K], som har sagt ja til en diplomuddannelse i  

 specialpædagogik.
 Stillingen som leder i Børnehuset Borgen vil blive  

 opslået snarest, oplyser kommunens informationschef,  Poul  Bossow.
På kogepunktet Stemningen i den lille børnehave og vuggestue  

 på Østerbæksvej har været på kogepunktet hele  

 sommeren.
Samarbejdet mellem pædagogerne og lederen fungerede efter  

 personalets mening dårligt, og pædagogerne truede derfor med at  

 sige op eller søge væk.
Den situation kunne forældrene ikke acceptere.
De  

 tog på baggrund af egne oplevelser pædagogernes parti og gik  

 så vidt som til at bebude en fysisk blokade foran børnehaven for  

 at forhindre lederen i at udføre sit arbejde efter endt  

 sommerferie.
 - Det er min vurdering, at lederen er kommet frem til, at  

 det massive pres fra forældrene har umuliggjort chancen for at få  

 genoprettet et samarbejde, så institutionen igen kunne komme til at  

 fremstå som en velfungerende institution med et godt renommé,  

 siger  Poul  Bossow.
 - Jeg er selv enig i, at institutionen har haft et godt  

 renommé under hendes ledelse gennem tre og et halv år,  

 tilføjer han.
- Ulykkelige sager - [K] tilkendegav i går over for Stiftstidende, at  

 hun ikke ønsker at knytte yderligere kommentarer til aftalen.
 Formanden for BUPL i Odense,  Margit  Nielsen, siger:
Det var det bedste resultat i den givne situation.
Det er  

 både lederens og min vurdering, at samarbejdet ikke kunne genoprettes,  

 så skarpt som fronterne var trukket op.
Men generelt vil jeg sige, at  

 denne type sager er dybt ulykkelige." Klageren har desuden klaget over en række artikler  

 bragt i perioden 19. juli 1999 til den 4. august 1999. Klagen herover blev  

 modtaget i Pressenævnet den 2. september 1999, og nævnets formand  

 besluttede den 6. september at afvise klagen for så vidt angår  

 disse artikler, idet klagefristen var overskredet.
 Klageren har anført, at konflikten mellem parterne  

 kunne have været løst, hvis bladet havde undgået at  

 dække sagen.
 Klageren har videre anført, at bladet er blevet  

 anvendt som pressionsmiddel i en samarbejdskonflikt, og at dette yderligere  

 understreges af, at en af forældrene i institutionen er ansat som  

 journalist ved bladet.
 Klageren har videre anført, at bladet ikke har  

 taget hensyn til begreber som upartiskhed, nuanceret fremstilling, rigtigt og  

 forkert eller opsøgende journalistik.
 Bladet har i en udtalelse anført, at bladet har  

 anset det for relevant at omtale problemerne i institutionen på  

 baggrund af forældrenes usædvanlige optræden.
 Bladet har videre anført, at klageren forud for  

 artiklen den 6. august blev kontaktet af bladet, og at hun ikke  

 ønskede at udtale sig, hvilket fremgår af artiklen.
 Bladet har herudover anført, at en  

 repræsentant for klagerens faglige organisation blev kontaktet og er  

 refereret i artiklen.
Bladet har desuden anført, at det er  

 forældrenes repræsentant, der har udtalt sig på deres  

 vegne, og at det derfor er ubegrundet, når klageren har anført,  

 at den af forældrene, der er journalist på bladet, har haft  

 indflydelse på artiklen.
Bladet har tværtimod bevidst  

 undgået at videregive de beskyldninger, som er kommet til journalistens  

 kundskab, og har sammenfattet oplysningerne til at vedrøre  

 samarbejdsvanskeligheder.
 I sagens behandling har følgende  

 nævnsmedlemmer deltaget: Per Sørensen, Finn Rowold, Ulrik  

 Holmstrup og Preben Sørensen.
 Pressenævnet udtaler:
 Det forhold, at en af bladets journalister har barn eller  

 børn i en daginstitution, indebærer ikke, at bladet er  

 afskåret fra at behandle forholdene på den pågældende  

 institution.
 Da bladet i øvrigt har søgt at indhente en  

 udtalelse fra klageren forud for artiklen den 6. august 1999, finder  

 Pressenævnet ikke grundlag for at udtale kritik af bladet.
 Afsagt den 13. oktober 1999.
