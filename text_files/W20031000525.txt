Ankestyrelsens principafgørelse P-24-03 om forældelse - praksisændring - pensionsret - efterbetaling - suspension af forældelsesfrist - retsvildfarelse - faktisk vildfarelse - pension Resume:
 Efter Højesterets praksis kan den 5-årige forældelse i 1908-loven ikke suspenderes med henvisning til ukendskab til retlige forhold, herunder retspraksis.
 Pensionisten havde derfor kun ret til efterbetaling af folkepensionsydelser i 5 år fra den 1. i måneden efter anmodningen om genoptagelse.
Ankestyrelsen tilføjede, at selve retten til pension er omfattet af den almindelige 20-årige forældelse. *) Kassation:
Principafgørelsen er afløst af en nyere afgørelse Kassationsdato:
01-11-2012 Love:
Lov om forældelse af visse fordringer - lov nr. 274 af 22. december 1908 - § 3 Note:
Erstattes af 166-12 Sagsfremstilling:
 En lønmodtager havde modtaget folkepension med 7/40 fra 1993. Efter en praksisændring i 2002 anmodede han om genoptagelse i september 2002.
 Den Sociale Sikringsstyrelse traf afgørelse om, at pensionisten havde ret til fuld dansk folkepension, dog kun for perioden fra den 1. oktober 1997, idet pensionsydelser for tiden før dette tidspunkt var forældede efter § 1, stk. 1, nr. 2, i 1908-loven om forældelse af visse fordringer.
 Afgørelsen blev anket for så vidt angår spørgsmålet om forældelse, med henvisning til at pensionisten var uvidende om sit krav, jf. 1908-lovens § 3. Der henvistes endvidere til den sag, der var refereret i SM P-3-00, hvori der var tilkendt mellemste  førtidspension fra ansøgningstidspunktet, dvs. for mere end 5 år.
 Sagen blev behandlet i principielt møde med henblik på afklaring af , om forældelsesfristen i 1908-loven suspenderes på grund af undskyldelig uvidenhed om både retlige og faktiske forhold.
 Afgørelse:
 Pensionisten havde ikke ret til efterbetaling af folkepension for tiden før den 1. oktober 1997.
 Begrundelsen for afgørelsen var, at udbetaling af pensionsydelser er omfattet af § 1, stk. 1, nr. 2, i lov nr. 274 om forældelse af visse fordringer af 22. december 1908.
Ankestyrelsen lagde vægt på, at der efter retspraksis kun er mulighed for at suspendere forældelsesfristen efter lovens § 3, hvis der er tale om undskyldelig uvidenhed om de faktiske forhold.
Efter Højesterets praksis suspenderes forældelsen ikke som følge af uvidenhed om lovgivningens indhold, herunder ændringer som følge af retspraksis.
 Ankestyrelsen tiltrådte således Den Sociale Sikringsstyrelses afgørelse.
Ankestyrelsen tilføjede, at sagen i SM P-3-00 alene behandlede spørgsmålet om retten til pension.
Sagen indeholdt ikke spørgsmål om forældelse af krav på udbetaling af de enkelte pensionsydelser.
