 Cirkulære om vederlag til medlemmer af lektorbedømmelsesudvalg nedsat i henhold til visse regler om lektorbedømmelse ved sociale højskoler og en række seminarier m.v.
 I henhold til Finansministeriets cirkulære af 2. november 1998 om delegation af kompetencen til at afgøre sager om særskilt vederlag og om særskilt vederlag m.v. fastsættes følgende bestemmelser om ydelse af vederlag til medlemmer af lektorbedømmelsesudvalg nedsat i henhold til visse regler om lektorbedømmelse ved sociale højskoler og en række seminarier m.v.:
§ 1. Cirkulæret finder anvendelse ved lektorbedømmelsesudvalg, der i henhold til bekendtgørelse nr. 635 af 27. juni 2003, § 10, stk. 4, er nedsat efter reglerne i 1) bekendtgørelse nr. 715 af 19. juli 2000 om lektorbedømmelse ved seminarier og centre for videregående uddannelser, der uddanner pædagoger, 2) bekendtgørelse nr. 716 af 19. juli 2000 om lektorbedømmelse ved seminarier og centre for videregående uddannelser, der uddanner håndarbejdslærere, 3) bekendtgørelse nr. 719 af 21. juli 2000 om lektorbedømmelse ved seminarier, der uddanner lærere til folkeskolen, 4) bekendtgørelse nr. 720 af 21. juli 2000 om lektorbedømmelse ved seminarier, der uddanner ernærings- og husholdningsøkonomer, eller 5) Undervisningsministeriets Bilag 1A) Regler om lektorbedømmelse ved de sociale højskoler og Bilag 1B) Arbejdsbeskrivelse for adjunkter og lektorer ved de sociale højskoler, begge af den 30. december 1998, udsendt med Finansministeriets cirkulære nr. 017-00 af 21. december 1999.
§ 2. Til formanden for bedømmelsesudvalg ydes betaling efter sats B i Finansministeriets cirkulære om censorvederlag med 12 censortimer pr. bedømmelse.
Til de to øvrige medlemmer af bedømmelsesudvalget ydes betaling efter sats B i Finansministeriets cirkulære om censorvederlag for 8 timer pr. bedømmelse.
 § 3. Der kan ikke ydes vederlag til medlemmer af lektorbedømmelsesudvalg, der er ansat ved samme institution som den adjunkt, der ansøger om lektorbedømmelse.
 § 4. Det er institutionen, hvorfra en ansat anmoder om lektorbedømmelse, der afholder udgifter i forbindelse med bedømmelsen.
 § 5. Cirkulæret har virkning fra 1. august 2004.
 Stk. 2. Samtidig bortfalder aftale af 8. maj 2001 om vederlag til medlemmer af lektorbedømmelsesudvalg ved folkeskolelærerseminarier, ernærings- og husholdningsøkonomseminarier, pædagogseminarier, håndarbejdsseminarier og sociale højskoler.
