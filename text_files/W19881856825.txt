 En kontorassistent i et forsikringsselskab blev anset for  

 skattepligtig af provision ved tegning af forsikringer for andre, og for egne  

 forsikringer - hvor præmien var fradragsberettiget - kunne alene  

 nettopræmieydelsen fradrages dvs. efter fradrag af rabat eller provision.
 Kontorassistent A klagede over, at de stedlige skattemyndigheder for  

 indkomståret 1983 havde anset hende for indkomstskattepligtig af  

 provisionsbeløb på 6.676 kr., som hun havde oppebåret i forbindelse med  

 tegning af livsforsikringer.
Klageren var ansat som kontorassistent i forsikringsselskabet B og havde i  

 1983, med sig selv som forsikringstager, tegnet en almindelig  

 kapitallivsforsikring med en årlig præmie på 1.086 kr., en indskudsforsikring  

 på 300.000 kr. og en rateforsikring, hvis årlige præmie udgjorde 5.000 kr.  

 For disse forsikringer havde klageren modtaget provision med henholdsvis 205  

 kr., 9.000 kr. og 2.931 kr.
Klageren havde i forvejen udnyttet sit begrænsede  

 forsikringsfradrag og havde herefter ved indkomstopgørelsen kun fratrukket  

 rateforsikringspræmien på de 5.000 kr.
Klageren havde endvidere medvirket ved  

 sin datters og sin samlevers tegning af livsforsikringer på hendes liv, og  

 havde også modtaget provision vedrørende disse forsikringer med i alt 3.745  

 kr.
 Klagerens samlede provision havde herefter andraget 15.881 kr., som hun i  

 det hele havde anset for skattefri.
 De stedlige skattemyndigheder havde imidlertid forhøjet klagerens  

 selvangivne indkomst med provisionsbeløbene vedrørende datterens og  

 samleverens forsikringer samt med provisionen af klagerens egen  

 rateforsikring, i alt de ovenfor nævnte 6.676 kr., medens man var enig med  

 klageren i, at den øvrige provisionsindtægt kunne holdes uden for  

 indkomstopgørelsen.
Skattemyndighederne havde henvist til Statsskattedirektoratets  

 ligningsvejledning vedrørende forsikringsprovisioner til ansatte i  

 forsikringsselskaber, og de der omtalte kendelser fra Landsskatteretten.
Hvis  

 den ansatte ikke havde tegning af forsikringer som arbejdsområde, beskattedes  

 vedkommende ikke af provisioner, der blev oppebåret i forbindelse med tegning  

 af forsikringer for den pågældende selv.
Anderledes derimod, hvis provisionen  

 angik forsikringer, som andre forsikringstagere tegnede, i det her  

 foreliggende tilfælde klagerens provision af datterens og samleverens  

 forsikringer. - Hvis imidlertid et beløb, der således tilfaldt en medarbejder  

 i et forsikringsselskab i kraft af ansættelsesforholdet, refererede til en  

 forsikring, hvor præmien kunne fradrages ved indkomstopgørelsen, måtte  

 fradraget for præmien dog reduceres med det af selskabet ydede beløb, uanset  

 at den ansatte selv var forsikringstager.
Begrundelsen herfor var, at der  

 ikke kunne opnås fradrag for en udgift, som den pågældende forsikringstager  

 faktisk ikke havde afholdt.
Klageren mente ikke, at hun var skattepligtig af de oppebårne provisioner,  

 fordi hun ikke i kraft af sit arbejde beskæftigede sig med  

 forsikringstegning.
Hun bemærkede særligt, at der burde skelnes mellem  

 henholdsvis de rabatter og de provisioner, hendes arbejdsgiver ydede.  

 Rabatter til de ansatte blev givet vedrørende alle andre forsikringer end  

 livsforsikringer og blev fratrukket forlods i de af selskabet opkrævede  

 præmier på disse forsikringer.
Med hensyn til livsforsikringer var ordningen  

 derimod, at normalpræmien blev opkrævet, og selskabet ydede derpå en  

 engangsprovision, når første års præmie var betalt.
Klageren var af den  

 opfattelse, at det under disse omstændigheder var urigtigt at begrænse hendes  

 fradrag for rateforsikringspræmien, og fandt, at hun herved blev stillet, som  

 om provisionen - i strid med de ovenfor omtalte regler - var en skattepligtig  

 indkomst for hende.
To af de i sagens afgørelse deltagende retsmedlemmer, herunder  

 retsformanden, udtalte, at den klageren tilfaldne provision af de af datteren  

 og samleveren tegnede forsikringer var indkomstskattepligtig, idet disse  

 beløb ikke var omfattet af særreglen om, at beløb af nævnte art til visse  

 ansatte i forsikringsselskaber kunne udeholdes af indkomstopgørelse som en  

 ikke-skattepligtig funktionærrabat.
Disse retsmedlemmer fandt endvidere, at  

 denne begrænsede skattefrihed ikke kunne anfægtes ved den i praksis anlagte  

 beregning af fradraget for forsikringspræmier, vedrørende hvilke der var ydet  

 nedslag.
Det kunne ikke anses for afgørende, om selskabet ydede dette nedslag  

 i form af en på forhånd fratrukket rabat eller som en provision, der  

 efterfølgende kom til udbetaling.
I begge tilfælde kunne alene  

 nettopræmieudgiften fradrages.
Herefter måtte den påklagede ansættelse  

 stadfæstes.
Et retsmedlem tiltrådte, at provisionerne vedrørende datterens og  

 samleverens forsikringer var indkomstskattepligtige, men fandt, at  

 skattefritagelsen for provision af medarbejderens egne forsikringer måtte  

 gælde, hvad enten den blev anset for anvendt til nedbringelse af den  

 pågældende præmiebetaling eller til et hvilket som helst andet formål.
Dette  

 medlem voterede følgelig for, at den fulde udgift til rateforsikringspræmien  

 kunne fratrækkes af klageren, og at ansættelsen blev nedsat med 2.931 kr.
 Der blev truffet afgørelse efter stemmeflertallet, hvorefter den påklagede  

 ansættelse blev stadfæstet.
 LV 1987, D 1.9.2.
