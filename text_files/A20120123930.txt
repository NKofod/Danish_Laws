Lov om ændring af lov om journal over brug af plantebeskyttelsesmidler og eftersyn af udstyr til udbringning af plantebeskyttelsesmidler i jordbruget (Behandling af sprøjteoplysninger m.v.) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om journal over brug af plantebeskyttelsesmidler og eftersyn af udstyr til udbringning af plantebeskyttelsesmidler i jordbruget, jf. lovbekendtgørelse nr. 19 af 8. januar 2010, foretages følgende ændringer:
 1. Lovens titel affattes således:
»Lov om behandling af oplysninger om brug af plantebeskyttelsesmidler i jordbruget« 2. I § 1 indsættes før stk. 1 som nyt stykke:
»Ministeren for fødevarer, landbrug og fiskeri kan fastsætte de regler og iværksætte de foranstaltninger, der er nødvendige for at anvende Den Europæiske Unions forordninger om registrering af oplysninger om brug af plantebeskyttelsesmidler.
Ministeren kan endvidere fastsætte regler om registrering af oplysninger om brug af plantebeskyttelsesmidler i jordbruget ud over de oplysninger, der følger af forordningerne.« Stk. 1-5 bliver herefter stk. 2-6.
 3. § 1, stk. 1, der bliver stk. 2, affattes således:
»Stk. 2. Ministeren for fødevarer, landbrug og fiskeri kan fastsætte regler om, at ejere og brugere af jordbrugsbedrifter skal indberette oplysninger om brug af plantebeskyttelsesmidler i jordbruget.
Ministeren kan fastsætte regler om indberetningens udformning og indhold.« 4. I § 1, stk. 2 og 3, der bliver stk. 3 og 4, ændres »journaler« til: »oplysninger« og »stk. 1« til: »stk. 2«.
 5. § 2 ophæves.
 6. I § 3, stk. 1, ændres »fastsat efter § 1 og § 2« til: »i Den Europæiske Unions forordninger om registrering af oplysninger om brug af plantebeskyttelsesmidler og regler fastsat i medfør af § 1«.
 7. Efter § 3 indsættes:
»§ 3 a.
Ministeren for fødevarer, landbrug og fiskeri kan hos andre offentlige myndigheder indhente de oplysninger, der er nødvendige for at kontrollere overholdelsen af Den Europæiske Unions forordninger om registrering af oplysninger om brug af plantebeskyttelsesmidler og af de regler, der er fastsat i medfør af § 1. Ministeren kan i forbindelse hermed foretage sammenstilling og samkøring af oplysninger, herunder personoplysninger, i kontroløjemed.« 8. I § 5, stk. 1, ændres »§ 1, § 2 og § 3, stk. 2,« til: »Den Europæiske Unions forordninger om registrering af oplysninger om brug af plantebeskyttelsesmidler og overtrædelser af § 3, stk. 2,«.
 9. I § 5, stk. 2, udgår »og § 2«.
 10. § 5, stk. 3, ophæves.
 Stk. 4 bliver herefter stk. 3.
 11. § 6 affattes således:
»§ 6. Ministeren for fødevarer, landbrug og fiskeri kan i sager om overtrædelse af Den Europæiske Unions forordninger om registrering af oplysninger om brug af plantebeskyttelsesmidler eller af regler, der er fastsat efter § 1, tilkendegive, at sagen kan afgøres uden retssag, hvis den, der har begået overtrædelsen, erklærer sig skyldig i overtrædelsen og erklærer sig rede til inden for en nærmere angiven frist at betale en bøde som angivet i bødeforelægget.
Det er en betingelse for bødeansvaret, at overtrædelsen kan tilregnes en eller flere personer, der er tilknyttet jordbrugsvirksomheden, eller jordbrugsvirksomheden som sådan.
 Stk. 2. Retsplejelovens regler om krav til indholdet af et anklageskrift og om, at en sigtet ikke er forpligtet til at udtale sig, finder tilsvarende anvendelse på bødeforelæg.
Stk. 3. Vedtages bøden, bortfalder videre forfølgning.« § 2 Stk. 1. Loven træder i kraft den 1. januar 2013, jf. dog stk. 2.
 Stk. 2. § 1, nr. 5, træder i kraft den 26. november 2016.
Givet på Christiansborg Slot, den 18. december 2012 Under Vor Kongelige Hånd og Segl MARGRETHE R.
