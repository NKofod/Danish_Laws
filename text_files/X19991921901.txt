Voldgiftsretten udtaler, at det kan lægges til grund, at der er  

 indgået en honoraraftale, dels til fast pris for bistand under  

 projekteringsfasen og udførelsesfasen, dels til fast tid.
Denne aftale  

 blev suppleret med en yderligere aftale, hvorefter klageren efter et  

 merarbejde var berettiget til yderligere honorar.
 Voldgiftsretten finder på denne baggrund, at indklagede ikke kan  

 afvise forhandling om klagerens yderligere honorarkrav.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører ABR 89.
I medfør af ABR 89 er der ved Voldgiftsnævnet  

 for Bygge- og Anlægsvirksomhed nedsat en voldgiftsret, bestående  

 af civilingeniør Jens Fredborg, arkitekt m.a.a.
Tom A.
Poulsen og  

 højesteretsdommer Poul Sørensen (formand), til afgørelse  

 af en tvist mellem parterne om, hvorvidt - og i givet fald med hvilket  

 beløb   klageren hos indklagede, har krav på honorar for teknisk  

 rådgivning og bistand, jf. parternes aftale fra september 1996 med  

 senere tilføjelser, efter at klageren den 24. juni 1998 har opsagt  

 aftalen under påberåbelse af indklagedes misligeholdelse.
 Klageren har påstået indklagede tilpligtet at  

 betale 695.759,46 kr. med procesrenter fra sagens anlæg den 24.  

 september 1998.
 Indklagede har påstået frifindelse,  

 subsidiært mod betaling af et mindre beløb.
 Sagen blev mundtligt forhandlet den 22. november 1999.  

 Efter dokumentation, forklaringer og procedure voterede voldgiftsretten og  

 meddelte i overensstemmelse hermed og med mundtlig begrundelse herfor, at  

 indklagede i tilfælde af kendelse ville blive tilpligtet at betale  

 565.759,46 kr. med renter.
 Indklagede udbad sig betænkningstid, idet der dog  

 var enighed om, at en eventuel kendelse alene vil skulle indeholde parternes  

 påstande og voldgiftsrettens begrundelse.
 Indklagede har efterfølgende meddelt, at man  

 ønsker afsagt kendelse i sagen.
Voldgiftsretten afsiger herefter følgende KENDELSE:
Efter formuleringen af parternes "Aftale om  

 teknisk rådgivning og bistand", underskrevet henholdsvis den 4. og  

 den 1. september 1996, kan det lægges til grund, at der derved er  

 indgået en honoraraftale dels til fast pris ad 1. etape (husnr.  

 1-50), - nemlig 240.000 kr. for bistand under projekteringsfasen og 320.000  

 kr. for bistand under udførelsesfasen, således at  

 sidstnævnte beløb skulle betales i takt med salget af husene,  

 dvs. i alt 560.000 kr. ekskl. moms   dels til fast tid, nemlig ad 1.  

 etape perioden maj 1996-juni 1998. Denne aftale blev suppleret med parternes  

 aftale, konciperet og underskrevet af indklagede den 16. juni 1997 og  

 underskrevet af klageren den 23. juli 1997, hvorefter klageren nu efter et  

 skønnet merarbejde på 480 konsulenttimer var berettiget til et  

 yderligere honorar på 316.000 kr. (ekskl. moms), ligeledes betalbart i  

 takt med hussalget, og under den af klageren påføjede  

 forudsætning, at husene i etape 1 var færdiggjort og solgt inden  

 udgangen af 1998, og at der i modsat fald skulle forhandles et yderligere  

 honorartillæg.
Det kan herved lægges til grund, at de  

 nævnte 480 konsulenttimer blev fastsat helt i overensstemmelse med  

 klagerens budget-opfølgningsnotat af 4. marts 1997, hvorved  

 mertimeforbruget er opgjort som den forventede difference ultimo 1997.
 På denne baggrund finder voldgiftsretten, at  

 indklagede har været uberettiget til at afvise forhandling om klagerens  

 yderligere honorarkrav for 1998 baseret på klagerens merarbejde i dette  

 år, efter at husene i etape 1 ikke var færdiggjort   og klagers  

 arbejde dermed ikke afsluttet   ultimo 1997. Klageren har derfor været  

 berettiget til at ophæve aftalen med indklagede som sket ved skrivelsen  

 af 24. juni 1998.
Ved afgørelsen af, hvilket honorarkrav klageren  

 efter sin ophævelse af kontraktsforholdet herefter kan kræve  

 betalt hos indklagede, må voldgiftsretten tage sit udgangspunkt i de i  

 1996 og 1997 indgåede aftaler om betaling af i alt 876.000 kr. med  

 tillæg af moms og udlægsgodtgørelse og med fradrag af  

 allerede betalte beløb, hvilket resttilgodehavende under sagen,  

 beløbsmæssigt ubestridt, er opgjort til 565.759,46 kr. (inkl.  

 moms). Heri må imidlertid efter voldgiftsrettens opfattelse fragå  

 et beløb for skønnet nedsat arbejde i 1997 som følge af,  

 at kun en del af husene blev færdiggjort i denne periode.
Omvendt  

 må klageren hos indklagede have krav på betaling for arbejde  

 udført i 1998. Således som sagen foreligger oplyst, finder  

 voldgiftsretten, at nedsættelsen af kravet for 1997 passende kan  

 fastsættes svarende til betalingen for klagerens konsulentydelse i  

 1998.
 Efter det således anførte tager  

 voldgiftsretten klagerens påstand til følge for så vidt  

 angår det førnævnte beløb på 565.759,46 kr.  

 (inkl. moms) med renter.
 HEREFTER BESTEMMES:
 Indklagede skal inden 14 dage til klageren betale  

 565.759,46 kr. med tillæg af sædvanlig procesrente fra den 24.  

 september 1998.
 I sagsomkostninger skal indklagede inden samme frist  

 betale 25.000 kr. til klageren.
 De med voldgiftsrettens behandling af sagen forbundne  

 omkostninger betales af klager og indklagede in solidum, i det indbyrdes  

 forhold med halvdelen til hver, efter opgørelse og påkrav fra  

 Voldgiftsnævnet.
