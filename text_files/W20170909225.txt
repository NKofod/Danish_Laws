Pressenævnets kendelse i sag nr. 17-70-01080 Klage over MyPressWire.com behandles ikke Brancheforeningen Dansk Isolerings Garanti og firmaet MP-isolering klagede over hjemmesiden MyPressWire.com, hvor en artikel med kritisk omtale af isoleringsfirmaer var bragt.
Da hjemmesiden MyPressWire.com ikke er anmeldt til Pressenævnet, har nævnet ikke kompetence til at behandle klagen, som afvises.
 Pressenævnets formand, Hanne Schmidt, udtaler:
 Da hjemmesiden MyPressWire.com ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3.
 Klagen over MyPressWire.com hører således ikke under nævnets kompetence og afvises derfor i medfør af medieansvarslovens § 43, stk. 2, nr. 1.
 Brancheforeningen Dansk Isolerings Garanti og firmaet MP-isolering har klaget til Pressenævnet over artiklen Licens-selvmål: DR endte selv med at levere »varm luft for pengene« bragt den 27. januar 2017 på MyPressWire.com, idet de mener, at god presseskik er tilsidesat.
 Sagen er behandlet sammen med sag nr. 17-70-01078, Dansk Isolerings Garanti mod Leder IDAG og sag nr. 17-70-01079, MP-isolering mod Leder IDAG.
1 Sagsfremstilling DR1 bragte den 26. januar 2017 i udsendelsen Kontant: Varm luft for alle pengene en kritisk omtale af isoleringsfirmaer.
Efterfølgende omtalte flere medier udsendelsen, herunder MyPressWire.com.
I den påklagede artikel Licens-selvmål: DR endte selv med at levere »varm luft for pengene« bragt den 27. januar 2017 på MyPressWire.com er Dansk Isolerings Garanti og MP-isolering blandt andet omtalt.
 Dansk Isolerings Garanti og MP-isolering har til støtte for klagen blandt andet anført, at artiklen indeholder grove og krænkende beskyldninger mod dem, samt at de ikke blev kontaktet forud for artiklens offentliggørelse.
 2 Pressenævnets formand, Hanne Schmidt, udtaler:
 Da hjemmesiden MyPressWire.com ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3.
 Klagen over MyPressWire.com hører således ikke under nævnets kompetence og afvises derfor i medfør af medieansvarslovens § 43, stk. 2, nr. 1.
