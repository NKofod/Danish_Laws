Skriftlig fremsættelse (26. marts 2020) Ministeren for fødevarer, fiskeri og ligestilling (Mogens Jensen):
 Herved tillader jeg mig for Folketinget at fremsætte:
Forslag til lov om ændring af lov om plantenyheder og lov om planter og plantesundhed m.v. (Opgaver i forbindelse med sortslistegodkendelse og certificering, herunder delegation til private aktører samt gebyrfinansiering af visse af opgaverne) (Lovforslag nr.
L 147) Formålet med lovforslaget er, at flere udpegede virksomheder i Danmark skal kunne tilbyde afprøvning af sorter til brug for både sortslistegodkendelse, plantenyhedsbeskyttelse og frøcertificering samt tilbyde officiel prøvetagning og evt. avlskontrol.
Dermed kan priserne for opgaveløsningen fastsættes efter udbud og efterspørgsel, hvilket skal bidrage til udvikling og innovation inden for området.
 Lovforslaget muliggør derfor, at ministeren for fødevarer, fiskeri og ligestilling kan udpege flere virksomheder til at varetage opgaver vedrørende afprøvning af sorter til brug for sortslistegodkendelse og kontroldyrkning, officiel prøvetagning og officiel avlskontrol til brug for certificering, og at disse som følge heraf frit og på lige konkurrencevilkår kan fastsætte prisen for løsningen.
En del af myndighedsopgaverne inden for lovens område er ikke egnede til at lade udpegede virksomheder varetage.
Det drejer sig f. eks. om opgaver vedrørende autorisation.
For disse opgaver foreslås hjemlen til delegation til en privat juridisk person og gebyrfinansiering overført fra en tekstanmærkning til finansloven til lov om planter og plantesundhed m.v.
Det forventes, at opgaverne vil blive delegeret til TystofteFonden, der også i dag varetager de pågældende opgaver.
Gebyrets størrelse fastsættes af ministeren for fødevarer, fiskeri og ligestilling.
 Da der med udpegningsordningen kan være flere aktører, der konkurrerer på markedet for afprøvning af nye sorter, og da TystofteFonden kan være én af disse aktører, foreslås det, at ministeren af hensyn til den lige konkurrence skal kunne delegere kompetencen til at træffe afgørelse om godkendelse af sorter på sortslisten og certificering til Plantenyhedsnævnet i stedet for TystofteFonden, der i dag har fået henlagt afgørelseskompetencen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
