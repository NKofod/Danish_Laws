Offererstatningslovens § 1 - direkte og indirekte skadelidte, nævnets j.nr 15-520-08333 Ansøger arbejdede på et apotek, der i åbningstiden blev udsat for et røveri, idet to røvere iført maskering gik ind på apoteket og truede sig til at tage kassebeholdningen med udtalelser som hvor er kassen og giv mig pengene eller lignende udtalelser.
Ansøger forklarede til politiet, at hun stod ved et bord i det sydøstlige hjørne bag kasseskrankerne.
Apoteket havde netop modtaget byttepenge, der blev lagt i det bord, som ansøger stod ved.
Ansøger stod med ryggen til kasseskranken, da hun bemærkede en mand, som kom op bag hende.
Hun observerede to røvere, der bar på henholdsvis en hardballpistol og en peberspray.
Ansøgeren blev ikke personligt truet af røverne, men den ene røver, som havde en peberspray i hånden, stod tæt på hende ved bordet under røveriet.
Ansøger var således ikke direkte forurettet i forbindelse med røveriet, men henset til omstændighederne omkring røveriet fandt nævnet, at ansøger havde været så tæt på begivenhedernes centrum, at forholdet ansås for omfattet af offererstatningsloven.
