(Selvangivelsesfrister og  

 skattebetaling ved selskabers opløsning m.v. og »gamle« selskabers  

 overgang til acontoskatteordningen) 1. Indledning Dette cirkulære omtaler de ændringer, der er gennemført ved lov nr. 198 af  

 14. marts 1997 om ændring af lov om indkomstbeskatning af aktieselskaber m.v.  

 (selskabsskatteloven) og lov om ansættelse og opkrævning m.v. af skat ved  

 kulbrinteindvinding (Selvangivelsesfrister og skattebetaling ved selskabers  

 opløsning m.v. og »gamle« selskabers overgang til  

 acontoskatteordningen).
 Lovens primære formål er at foretage tilpasninger i selskabsskatteloven  

 som følge af anpartsselskabslovens § 59, der hjemler mulighed for opløsning  

 af anpartsselskaber på grundlag af en betalingserklæring til Erhvervs- og  

 Selskabsstyrelsen om, at al gæld, forfalden som uforfalden er betalt.  

 Endvidere indeholder loven en smidiggørelse af reglerne for selskabers  

 overgang til acontoskatteordningen.
 Cirkulæret har følgende indhold:
1. Indledning 2. Selvangivelsesfrister ved opløsning m.v.
2.1. Anpartsselskaber, der søges opløst efter § 59 i anpartsselskabsloven 2.2. Selvangivelsesfrist for indkomståret forud for det afsluttende  

 indkomstår 2.3. Mulighed for fristudsættelse 2.4. Ikrafttræden 3. Afsluttende indkomstansættelse for  

 anpartsselskaber, der søges opløst efter anpartsselskabslovens § 59, og  

 beskatning af anpartshaveren 3.1. Den afsluttende indkomstansættelse for anpartsselskabet 3.2. Beskatning af anpartshaveren 4. Betalingsfrister ved opløsning m.v.
 5. Udbetaling af overskydende skat ved opløsning m.v.
6. Hæftelsesreglen i selskabsskattelovens § 33 7. Gamle' selskabers overgang til  

 acontoskatteordningen 8. Selvangivelsesfristen for kulbrinteskattepligtige  

 selskaber 2. Selvangivelsesfrister ved opløsning m.v.
Efter skattekontrollovens § 4, stk. 2, skal juridiske personer indsende  

 selvangivelse senest 6 måneder efter indkomstårets udløb.
Udløber  

 indkomståret i perioden 1. januar - 31. marts, skal der indsendes  

 selvangivelse senest den 1. juli samme år.
Efter den hidtil gældende affattelse af selskabsskattelovens § 5, stk. 3,  

 skal likvidator eller bestyrelsen, såfremt en likvidator ikke er valgt eller  

 beskikket, dog inden 1 måned efter opløsningen indsende en anmeldelse til  

 vedkommende kommunale skattemyndighed med opgørelse af indkomsten for det  

 afsluttende indkomstår.
Ved den nævnte opgørelse forstås en selvangivelse.  

 Det samme gælder efter selskabsskattelovens § 7, når et udenlandsk selskab,  

 der har været undergivet begrænset skattepligt i medfør af  

 selskabsskattelovens § 2, stk. 1, litra a, b eller f, opløses eller ophører  

 med at drive skattepligtig virksomhed her i landet.
 Ændringsloven indeholder følgende 3 ændringer af  

 selskabsskattelovens § 5, stk. 3 (pkt. 2. 1. - 2.4. nedenfor):
2.1. Anpartsselskaber, der søges opløst efter § 59 i  

 anpartsselskabsloven For det første skal et anpartsselskab, der søges opløst efter § 59 i lov  

 om anpartsselskaber (lov nr. 378 af 22. maj 1996 om anpartsselskaber), efter  

 selskabsskattelovens § 5, stk. 3, 2. pkt., inden 1 måned efter ophør af den  

 erhvervsmæssige aktivitet indsende en anmeldelse til vedkommende kommunale  

 skattemyndighed sammen med en opgørelse af indkomsten (selvangivelse) for det  

 afsluttende indkomstår.
Det bør fremgå, at indsendelsen sker med henblik på  

 at få udstedt en betalingserklæring fra told- og skattemyndighederne om, at  

 der ikke foreligger skatte- og afgiftskrav vedrørende selskabet.
Efter § 59 i anpartsselskabsloven kan anpartshaverne i et selskab, der har  

 betalt alle kreditorer, over for Erhvervs- og Selskabsstyrelsen afgive en  

 erklæring om, at al gæld er betalt, og at selskabet er opløst.
Efter § 59,  

 stk. 2, kan Erhvervs- og Selskabsstyrelsen kun registrere opløsningen, hvis  

 erklæringen er modtaget senest 2 uger efter anpartshavernes underskrivelse af  

 erklæringen.
Efter samme bestemmelse skal erklæringen vedlægges en  

 betalingserklæring fra told- og skattemyndighederne om, at der ikke  

 foreligger skatte- og afgiftskrav vedrørende anpartsselskabet.
Anpartshaverne kan i praksis på grund af 2 ugers fristen først underskrive  

 erklæringen til Erhvervs- og Selskabsstyrelsen, når told- og  

 skattemyndighederne har udstedt den nævnte betalingserklæring, eller i hvert  

 fald højst 2 uger før modtagelsen.
Der er ikke i anpartsselskabsloven fastsat  

 en frist for anpartshavernes underskrivelse af erklæringen til Erhvervs- og  

 Selskabsstyrelsen, hverken i relation til ophøret af den erhvervsmæssige  

 aktivitet i anpartsselskabet eller modtagelsen af betalingserklæringen fra  

 told- og skattemyndighederne.
 Formålet med bestemmelsen i selskabsskattelovens § 5, stk. 3, 2. pkt.,  

 samt den ændrede betalingsfrist, jf. pkt. 4 nedenfor er, at told- og  

 skattemyndighederne hurtigt skal kunne udstede en betalingserklæring til  

 anpartsselskaber, der søges opløst efter § 59 i anpartsselskabsloven.
 Den erhvervsmæssige aktivitet i et selskab, der søges opløst efter  

 anpartsselskabslovens § 59, anses efter bestemmelsen i selskabsskattelovens §  

 5, stk. 3, for ophørt på det tidspunkt, som anpartshaverne har valgt som  

 skæringstidspunkt, jf. nærmere nedenfor under pkt. 3.1. Indstilles  

 anpartsselskabets sædvanlige drift uden, at anpartshaverne har truffet  

 beslutning om at søge selskabet opløst efter anpartsselskabslovens § 59, er  

 selskabet ikke omfattet af selskabsskattelovens § 5, stk. 3, 2. pkt.
2.2. Selvangivelsesfrist for indkomståret forud for det afsluttende  

 indkomstår For det andet skal selskaber m.v. efter selskabsskattelovens § 5, stk. 3,  

 3. pkt., indsende selvangivelse for indkomståret forud for det afsluttende  

 indkomstår samtidig med anmeldelsen som krævet i selskabsskattelovens § 5,  

 stk. 3, hvis den normale frist for indsendelse af selvangivelsen efter  

 skattekontrollovens § 4, stk. 2, udløber senere.
 Den ændrede selvangivelsesfrist for indkomstår forud for det afsluttende  

 indkomstår gælder for alle selskaber, der opløses, og således ikke kun for  

 anpartsselskaber, der søges opløst på grundlag af en betalingserklæring efter  

 anpartsselskabslovens § 59.
2.3. Mulighed for fristudsættelse For det tredje er der i selskabsskattelovens § 5, stk. 3, 4. pkt., indført  

 en bemyndigelse til skatteministeren, hvorefter der kan gives udsættelse med  

 fristen for indsendelse af anmeldelse som krævet i selskabsskattelovens § 5,  

 stk. 3, hvis særlige forhold taler herfor.
Udsættelse af fristen vil således  

 kunne indrømmes særligt i de tilfælde, hvor det på grund af forhold, som  

 selskabet ikke har indflydelse på, er vanskeligt at overholde den fastsatte  

 frist.
Indrømmes selskabet udsættelse med fristen for anmeldelsen, indrømmes  

 der en tilsvarende udsættelse med hensyn til selvangivelsen.
Derimod medfører  

 udsættelsen ingen tilsvarende forlængelse af fristen til at indbetale  

 indkomstskatten for det afsluttende indkomstår uden restskattetillæg, jf.  

 bestemmelserne herom i selskabsskattelovens § 29 E og § 30, stk. 2.
 Muligheden for at opnå udsættelse med indsendelse af anmeldelsen og  

 selvangivelsen gælder for alle selskaber, der opløses m.v., og således ikke  

 kun for anpartsselskaber, der søges opløst efter § 59 i anpartsselskabsloven.
 Ved en ændring af sagsudlægningsbekendtgørelsen vil den kommunale  

 skattemyndighed blive bemyndiget til at træffe afgørelse i 1. instans efter  

 bestemmelsen.
 De øvrige ændringer af bestemmelsen i selskabsskattelovens § 5, stk. 3,  

 tilsigter kun sproglige moderniseringer og forenklinger.
2.4. Ikrafttræden Den ændrede affattelse af selskabsskattelovens § 5, stk. 3, som omtalt i  

 pkt. 2.1. - 2.3. ovenfor, har virkning fra og med den 1. januar 1997. For  

 anpartsselskaber, der søges opløst efter anpartsselskabslovens § 59, kan  

 fristen for indsendelse af anmeldelse og indkomstopgørelse af praktiske  

 grunde dog først bringes i anvendelse efter lovens ikrafttræden, der er den  

 16. marts 1997, dvs. for selskaber, hvis erhvervsmæssige aktivitet ophører  

 fra og med denne dato.
 Fremrykningen af selvangivelsesfristen for indkomståret forud for det  

 afsluttende indkomstår, jf. ovenfor under pkt. 2.2. gælder for alle  

 selskaber, der opløses m.v., eller hvis erhvervsmæssige aktivitet ophører fra  

 og med lovens ikrafttræden.
3. Afsluttende indkomstansættelse for  

 anpartsselskaber, der søges opløst efter anpartsselskabslovens § 59, og  

 beskatning af anpartshaveren 3.1. Den afsluttende indkomstansættelse for anpartsselskabet Selskabsskatteloven giver ikke regler for, hvornår et selskab anses for  

 opløst.
I almindelighed anses et selskab for opløst, når beslutning herom er  

 truffet af det kompetente organ, sædvanligvis den afsluttende  

 generalforsamling.
Normalt vil der til brug ved beslutning om opløsningen  

 foreligge et udarbejdet regnskab med forslag til fordeling af selskabets  

 midler.
Datoen for dette regnskabs afslutning kan i almindelighed anses for  

 opløsningsdatoen.
Beslutning om opløsning efter anpartsselskabslovens § 59 træffes ikke på  

 en generalforsamling men sker formløst og konstateres endeligt ved, at  

 anpartshaverne erklærer over for Erhvervs- og Selskabsstyrelsen, at selskabet  

er opløst, og at al gæld er betalt.
Der er efter de  

 selskabsretlige regler ikke krav om udarbejdelse af et regnskab ved opløsning  

 af et anpartsselskab efter § 59 i anpartsselskabsloven.
For et anpartsselskab, der søges opløst efter anpartsselskabslovens § 59,  

 skal der fastsættes en skatteophørsdato således, at der kan ske en  

 skatteansættelse for den afsluttende indkomstperiode frem til denne dato.
Den  

 valgte skæringsdato kan i almindelighed anses som skatteophørsdato, således  

 at skatteansættelsen for det afsluttende indkomstår dækker perioden frem til  

 denne dato.
Indkomstopgørelsen for det afsluttende indkomstår skal indsendes  

 til den kommunale skattemyndighed inden 1 måned efter skæringsdatoen, jf.  

 ovenfor under pkt. 2.1.
For et anpartsselskab, der søges opløst efter anpartsselskabslovens § 59,  

 skal der ske en opgørelse af eventuelle skattemæssige avancer eller tab ved  

 afståelse af anpartsselskabets driftsmidler, skibe og bygninger m.v.  

 respektive udlodning af selskabets aktiver.
Anpartshaverne i et selskab, der  

 søges opløst efter anpartsselskabslovens § 59, må derfor have truffet  

 dispositioner med henblik på eventuel realisation eller udlodning af  

 selskabets aktiver.
Sælges anpartsselskabets virksomhed ud som »going concern« eller  

 overføres virksomheden i anpartsselskabet til anpartshaverne til drift i  

 personligt regi, vil overdragelsesdatoen normalt blive anset som  

 skæringsdato.
I så fald anses den erhvervsmæssige aktivitet efter  

 selskabsskattelovens § 5, stk. 3, for ophørt på dette tidspunkt.
 Den erhvervsmæssige aktivitet må i relation til bestemmelsen i  

 selskabsskattelovens § 5, stk. 3, dog under alle omstændigheder anses for  

 endeligt ophørt fra den dag, hvor anpartsselskabet holder op med at erhverve  

 rettigheder og påtage sig forpligtelser som selskab.
Når den kommunale skattemyndighed har modtaget anpartsselskabets  

 indkomstopgørelse for det afsluttende indkomstår og eventuelt tillige for det  

 nærmest forudgående indkomstår, jf. pkt. 2.2. ovenfor gennemgår den kommunale  

 skattemyndighed indkomstopgørelsen så hurtigt, som det er praktisk muligt, og  

 indberetter skatteansættelsen til Told- og Skattestyrelsen.
Told- og  

 Skattestyrelsen udsender herefter årsopgørelsen til selskabet.
Når anpartsselskabet har indbetalt den pålignede skat i henhold til  

 årsopgørelsen for det afsluttende indkomstår og eventuelt tillige for det  

 nærmest forudgående indkomstår, jf. i øvrigt pkt. 4 nedenfor, og når  

 selskabet har afregnet eventuelle indeholdte skatter og arbejdsmarkedsbidrag  

 samt afregnet moms og afgifter m.v., udsteder vedkommende told- og  

 skatteregion herefter en betalingserklæring for det pågældende  

 anpartsselskab.
Betalingserklæringen dækker samtlige skatter og afgifter  

 vedrørende anpartsselskabet.
Erklæringen dækker - udover selskabets  

 indkomstskat - samtlige skatter, herunder arbejdsmarkedsbidrag, der omfattes  

 af selskabets indeholdelsespligt.
Endvidere dækker erklæringen moms,  

 punktafgifter og andre afgifter.
Told- og skatteregionens afgivelse af erklæringen sker med forbehold for  

 senere revision.
Efter anpartsselskabslovens § 59, stk. 3, hæfter  

 anpartshaverne personligt, solidarisk og ubegrænset for gæld, forfalden som  

 uforfalden eller omtvistet, som bestod på tidspunktet for erklæringens  

 afgivelse.
Den personlige hæftelse gælder således også for f. eks. skatte- og  

 afgiftskrav, der konstateres efter erklæringens afgivelse, bl.a. som følge af  

 en ændring af skatteansættelsen.
En ændring af skatteansættelsen kan  

 eksempelvis fremkomme i forbindelse med en senere ligning og kontrol af  

 anpartshaveren.
Er anpartsselskabet opløst på det tidspunkt, hvor det  

 konstateres, at der bestod et skattekrav, dengang da anpartshaverne afgav  

 erklæring over for Erhvervs- og Selskabsstyrelsen, skal dette krav derfor  

 rejses over for anpartshaverne.
3.2. Beskatning af anpartshaveren Efter de almindelige regler i ligningslovens § 16 A, stk. 1, medregnes til  

 udbytte alt, hvad et selskab udlodder til aktionærer med undtagelse af bl.a.  

 likvidationsprovenu foretaget i det kalenderår, hvori selskabet endeligt  

 opløses.
Fortjeneste eller tab ved likvidationsudlodninger foretaget i det  

 kalenderår, hvori selskabet endeligt opløses, opgøres som ved en almindelig  

 afståelse efter aktieavancebeskatningslovens regler, idet  

 likvidationsudlodninger i dette år betragtes som afståelsessummer.  

 Likvidationsudlodninger foretaget i tidligere kalenderår skal i almindelighed  

 beskattes som udbytte, jf. ligningslovens § 16 A, stk. 1, og medregnes til  

 aktieindkomsten, jf. personskattelovens § 4 a.
Når særlige omstændigheder  

 taler derfor, kan der dog gives tilladelse til, at likvidationsudlodninger,  

 som sker forud for det indkomstår, hvori selskabet endeligt opløses, ikke  

 skal beskattes som udbytte, men i stedet beskattes efter reglerne i  

 aktieavancebeskatningsloven, jf. ligningslovens § 16 A, stk. 3.
 Ovennævnte regler skal finde tilsvarende anvendelse for udbetaling af  

 overskydende midler i anpartsselskaber, der opløses efter § 59 i  

 anpartsselskabsloven.
Almindeligvis anses et selskab for endeligt opløst ved afmeldelsen til  

 Erhvervs- og Selskabsstyrelsen.
Ved rettidig afmeldelse, det vil sige inden  

 14 dage efter, at det endelige likvidationsregnskab er godkendt af  

 generalforsamlingen, kan selskabet anses for endeligt opløst ved den  

 afsluttende generalforsamling.
Ved opløsning efter anpartsselskabslovens § 59 anses selskabet for  

 endeligt opløst ved afmeldelsen til Erhvervs- og Selskabsstyrelsen.
Ved  

 rettidig indsendelse af betalingserklæringen til Erhvervs- og  

 Selskabsstyrelsen, hvilket vil sige senest 2 uger efter betalingserklæringens  

 underskrivelse, kan den endelige opløsning anses for at være sket på datoen  

 for underskrivelsen af betalingserklæringen i relation til ligningslovens §  

 16 A, stk. 1.
 Eventuelle indtægter, der falder efter skatteophørsdatoen og indtil  

 opløsningsdatoen, fra aktiverne skal beskattes hos anpartshaveren.
 4. Betalingsfrister ved opløsning m.v.
Efter gældende regler i selskabsskattelovens § 30, stk. 2, forfalder  

 restskatten for det afsluttende indkomstår ved opløsning m.v. til betaling  

 den 1. i den måned, der følger efter meddelelse til selskabet om ansættelsen.  

 Efter de hidtil gældende regler forfalder restskatten for det afsluttende  

 indkomstår dog tidligst til betaling samtidig med restskatten for det nærmest  

 forudgående indkomstår, jf. § 30, stk. 1, 1. pkt.
Efter selskabsskattelovens  

 § 30, stk. 1, 1. pkt., forfalder restskat og tillæg efter § 29 B til betaling  

 den 1. november i kalenderåret efter indkomståret.
 Ved ændringsloven er det i selskabsskattelovens § 30, stk. 2,  

 fastsat, at hvis restskatten for indkomståret forud for det indkomstår, hvori  

 selskabet opløses som nævnt i selskabsskattelovens § 5, stk. 1, 1. pkt.,  

 eller § 7, ikke er forfalden på det tidspunkt, hvor restskatten forfalder for  

 det afsluttende indkomstår, rykkes forfaldstidspunktet for restskatten for  

 det førstnævnte indkomstår frem til forfaldstidspunktet for det afsluttende  

 indkomstår.
Efter § 30 A, stk. 1, finder reglerne i § 30 tilsvarende anvendelse ved  

 betaling af indkomstskat og tillæg.
I kraft af henvisningen finder den  

 ændrede affattelse af selskabsskattelovens § 30, stk. 2, om betaling af  

 restskat ved opløsning m.v. af selskaber omfattet af acontoskatteordningen  

 tilsvarende anvendelse for selskaber uden for acontoskatteordningen.
 De øvrige ændringer af affattelsen af selskabsskattelovens § 30, stk. 2,  

 tilsigter alene sproglige præciseringer.
 Den ændrede affattelse af selskabsskattelovens § 30, stk. 2, har virkning  

 fra og med den 1. januar 1997. Fremrykningen gælder for ansættelser, der  

 meddeles efter lovens ikrafttræden, der er den 16. marts 1997.
 5. Udbetaling af overskydende skat ved opløsning m.v.
 Efter de hidtil gældende regler i selskabsskattelovens § 29 B, stk. 5, kan  

 tilbagebetaling af overskydende skat inklusive godtgørelse på 7 pct. af  

 beløbet ske fra den 1. november i kalenderåret efter indkomståret eller ved  

 et forskudt indkomstår fra den 1. november i kalenderåret efter det  

 kalenderår, som det forskudte indkomstår træder i stedet for.
 Ved ændringsloven er det i selskabsskattelovens § 29 B, stk. 5,  

 fastsat, at tilbagebetaling af overskydende skat kan ske før den 1. november  

 ved opløsning m.v. af et selskab som nævnt i selskabsskattelovens § 5, stk.  

 1, 1. pkt., eller § 7. I disse tilfælde ydes der ikke selskabet en  

 godtgørelse på 7 pct. af beløbet efter selskabsskattelovens § 29 B, stk. 5,  

 3. pkt.
 Den ændrede affattelse af selskabsskattelovens § 29 B, stk. 5, har  

 virkning fra og med den 1. januar 1997.
6. Hæftelsesreglen i selskabsskattelovens § 33 Selskabsskattelovens § 33 er en ansvarsregel om, hvorledes der skal  

 forholdes, hvis et selskab er opløst m.v., og formuen er udloddet til  

 aktionærer eller medlemmer, uden at der er afsat tilstrækkelige midler til  

 dækning af den skat, der påhviler selskabet.
Efter den hidtil gældende  

 bestemmelse er aktionærer og medlemmer samt likvidator eller, hvor en sådan  

 ikke er valgt eller beskikket, bestyrelsen solidarisk ansvarlige for betaling  

 af resterende selskabsskatter, som er anmeldt i boet eller som likvidator  

 (bestyrelsen) eller aktionærerne m.v. kendte eller burde kende.
Likvidator  

 (bestyrelsen) er dog ikke ansvarlige udover det beløb, der er udloddet til  

 aktionærerne eller medlemmerne, og disse er alene ansvarlige i det omfang, de  

 har modtaget en udlodning fra selskabet m.v.
 Med den ændrede affattelse af selskabsskattelovens § 33 skal bestemmelsen  

 ikke finde anvendelse i de tilfælde, hvor et anpartsselskab opløses efter  

 anpartsselskabslovens § 59. Dette skyldes, at hæftelsen efter  

 selskabsskattelovens § 33 er mindre vidtrækkende end hæftelsen efter § 59 i  

 lov om anpartsselskaber.
 Den ændrede affattelse af selskabsskattelovens § 33 har virkning fra og  

 med den 1. januar 1997.
7. Gamle' selskabers overgang til  

 acontoskatteordningen Efter de hidtil gældende regler skal det selskab m.v., der ikke betaler  

 acontoskat, og som vælger at betale acontoskat, tilmelde sig  

 acontoskatteordningen inden begyndelsen af det kalenderår, hvor ordningen  

 første gang ønskes anvendt.
Reglerne herfor er fastsat i § 4, stk. 2, i  

 bekendtgørelse nr. 983 af 1. december 1994 om indkomstbeskatning af  

 aktieselskaber m.v.
Efter de gældende acontoskatteregler skal selskaber, der har kalenderåret  

 som indkomstår, betale acontoskatten i selve indkomståret.
Ved et forskudt  

 indkomstår skal acontoskatten betales i det kalenderår, der svarer til  

 indkomståret.
For et selskab med et indkomstår f.eks. 1. juli/30. juni træder  

 perioden 1. juli 1997/30. juni 1998 skattemæssigt i stedet for kalenderåret  

 1998, således at de ordinære acontorater for dette indkomstår skal betales  

 senest den 20. marts 1998 og den 20. november 1998. Til samme tidspunkter kan  

 der foretages frivillige acontobetalinger Ved ændringsloven er der gennemført mulighed for, at selskaberne  

 uden for acontoskatteordningen kan tilmelde sig ordningen med virkning  

 allerede for det indkomstår, hvori tilmeldingen sker, dvs. et år tidligere  

 end efter hidtil gældende regler.
 I selskabsskattelovens § 30 A, stk. 2, 2. pkt., er fastsat, at i det  

 tilfælde, hvor et selskab tilmelder sig acontoskatteordningen med virkning  

 allerede for det indkomstår, hvor tilmeldingen sker, skal selskabets  

 indbetalinger anses for frivillige indbetalinger af acontoskat efter  

 selskabsskattelovens § 29 A, stk. 6. Der skal således ikke beregnes ordinære  

 acontorater for dette indkomstår efter selskabsskattelovens § 29 A, stk. 2.
Tillægsreglerne i selskabsskattelovens § 29 B, stk. 6, skal finde  

 anvendelse for sådanne indbetalinger.
Efter selskabsskattelovens § 29 B, stk.  

 6, ydes der selskabet et tillæg på 2 pct. for frivillige acontobetalinger,  

 der er sket senest den 20. marts, og for frivillige acontobetalinger, der er  

 sket efter den 20. marts og senest den 20. november, skal selskabet betale et  

 tillæg på 2 pct.
 Tilmelding kan ske hele indkomståret dog således, at sidste frist reelt er  

 den 20. november, der er sidste frist for at foretage frivillige  

 acontobetalinger.
 Selskabet skal ved indbetaling af beløb til dækning af acontoskatten over  

 for told- og skattemyndighederne give oplysning om, at beløbet er en  

 indbetaling af acontoskat til dækning af indkomstskatten for det pågældende  

 indkomstår.
 Har selskabet foretaget en acontoindbetaling som nævnt i  

 selskabsskattelovens § 30, stk. 2, 2. og 3. pkt., til dækning af  

 indkomstårets indkomstskat, skal selskabet for de efterfølgende indkomstår  

 betale acontoskat, jf. § 30 A, stk. 2, 4. pkt.
Selskabet m.v. har uanset lovændringen dog fortsat mulighed for at overgå  

 til acontoskatteordningen med virkning for indkomståret efter  

 tilmeldingsåret, jf. § 4, stk. 2, i bekendtgørelse nr. 983 af 1. december  

 1994 om indkomstbeskatning af aktieselskaber m.v.
I så fald vil der blive  

 beregnet ordinære acontorater.
 Adgangen til at overgå til acontoskatteordningen med virkning allerede for  

 det indkomstår, hvori tilmeldingen sker, gælder fra og med indkomståret 1997.
8. Selvangivelsesfristen for kulbrinteskattepligtige  

 selskaber Efter gældende regler er fristen for selskabers indsendelse af  

 selvangivelse normalt 6 måneder efter indkomstårets udløb.
Det vil for  

 selskaber med kalenderåret som indkomstår sige, at selvangivelsen skal  

 indsendes senest den 1. juli i det efterfølgende kalenderår.
Denne frist  

 gælder også for selskaber, der er kulbrinteskattepligtige.
Efter § 11 i lov  

 om ansættelse og opkrævning m.v. af skat ved kulbrinteindvinding  

 (kulbrinteopkrævningsloven) skal skattepligtige omfattet af  

 kulbrinteskatteloven ved indkomstopgørelsen anvende kalenderåret som  

 indkomstår.
 Efter § 4, stk. 1, i kulbrinteopkrævningsloven forfalder 2. rate af  

 kulbrinteskatten til betaling den 1. juni i året efter indkomståret og  

 fastsættes efter samme lovs § 4, stk. 2, på grundlag af selvangivelsen.
 Ved ændringsloven er det i en ny bestemmelse i  

 kulbrinteopkrævningslovens § 1, stk. 3, fastsat, at skattepligtige, der er  

 omfattet af kulbrinteskattelovens kapitel 2 og 3, skal indsende selvangivelse  

 senest den 1. maj i året efter indkomståret.
 Den ændrede selvangivelsesfrist har virkning fra og med indkomståret 1997.
