 I medfør af § 1, stk. 1 og 2, § 6 og § 7 i lov nr. 595 af 22. december  

 1972 om administration af Det europæiske økonomiske Fællesskabs forordninger  

 om markedsordninger for landbrugsvarer m.v., jfr. lovbekendtgørelse nr. 487  

 af 13. september 1984, fastsættes:
§ 1.  Udbetalingen af og kontrollen med opfyldelsen af  

 betingelserne for ydelse af overgangsgodtgørelse for blød hvede og brødrug på  

 lager ved udgangen af høståret varetages af EF-direktoratet Frederiksborggade  

 18, 1360 København K.
Den i fællesskabsbestemmelserne foreskrevne begæring om  

 udbetaling skal være direktoratet i hænde senest den 6. august.
§ 2.  Ansøgeren skal afgive nøjagtige oplysninger til  

 direktoratet om overgangsbeholdning den 31. juli ved forretningstids ophør i  

 overensstemmelse med en af direktoratet udfærdiget standardformular, der kan  

 rekvireres hos direktoratet.
Angivelse af kvantum og ejerforhold skal være  

 bekræftet af statsautoriseret eller registreret revisor.
 Stk. 2.  Det påhviler ansøgeren herudover at besvare  

 eventuelle supplerende spørgsmål fra direktoratet samt at fremlægge de af  

 dette krævede bevisligheder, herunder attester samt vareprøver og  

 dokumentation for kornets oprindelse.
§ 3.  Adgang til at opnå overgangsgodtgørelse for blød  

 hvede er betinget af, at det parti, for hvilket der er indgivet ansøgning,  

 ikke fjernes, sammenblandes med andet korn eller forarbejdes i perioden fra  

 den 1. august til de af direktoratet krævede kontrolforanstaltninger,  

 herunder prøveudtagning, har fundet sted.
Direktoratet kan dog give  

 tilladelse til, at der i ovennævnte tidsrum disponeres over kornet.  

 Direktoratet fastsætter betingelser for en sådan tilladelse.
Stk. 2.  Udbetaling af overgangsgodtgørelse for brødrug  

 er betinget af, at direktoratet modtager en erklæring om, at formaling med  

 henblik på menneskeligt forbrug har fundet sted.
Erklæringen skal være  

 bekræftet af en statsautoriseret eller registreret revisor.
 § 4.  Omkostninger ved udtagning, indsendelse og  

 analyse af prøver, der udtages på direktoratets forlangende, samt ved  

 medvirken af autoriseret vejer og måler på direktoratets foranledning,  

 godtgøres af direktoratet, såfremt betingelserne for ydelse af  

 overgangsgodtgørelse er opfyldt.
 § 5.  Beløb, der skal ydes i overgangsgodtgørelse  

 forrentes ikke, men udbetales snarest gørligt.
 § 6.  Bekendtgørelsen træder i kraft ved  

 bekendtgørelsen i Lovtidende.
 Landbrugsministeriet, den 2. august  

 1985.
