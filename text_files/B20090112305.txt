Bekendtgørelse om offentliggørelse af data til brug for kønsafhængig tarif I medfør af § 18 b, stk. 3, og § 19, stk. 2, i lov om ligebehandling af mænd og kvinder i forbindelse med forsikring, pension og lignende finansielle ydelser, jf. lovbekendtgørelse nr. 775 af 29. august 2001 om ligebehandling af mænd og kvinder inden for de erhvervstilknyttede sikringsordninger, som ændret ved lov nr. 133 af 24. februar 2009, fastsættes:
Anvendelsesområde § 1. Denne bekendtgørelse finder anvendelse på udbydere af forsikring og lignende finansielle ydelser, der har aftaler, som ikke er indgået i forbindelse med beskæftigelse og erhverv.
 Stk. 2. Udbydere omfattet af stk. 1 benævnes herefter selskaber.
 § 2. Bekendtgørelsen finder anvendelse på selskaber, der efter 21. december 2009 indgår aftaler, hvor anvendelse af køn som afgørende faktor ved beregning af præmier og ydelser fører til forskelle i enkeltpersoners præmier og ydelser.
Indsamling og dokumentation af data § 3. Selskabet skal for hvert risikogrundlag, hvor anvendelse af køn som afgørende faktor ved beregning af præmier og ydelser fører til forskelle i enkeltpersoners præmier og ydelser, indsamle de nøjagtige data, der på aftaletidspunktet er relevante for anvendelse af køn som en afgørende faktor ved beregning af præmier og ydelser.
 § 4. Selskabet skal indsamle data efter én af følgende tre metoder:
 1) Selskabet kan anvende egne data.
 2) Flere selskaber kan anvende fælles data, hvis der er tale om sammenlignelige data.
 3) Selskabet kan anvende eksterne data eller resultater, hvis disse data eller resultater er retvisende for selskabets forhold.
 § 5. Selskabet skal for hver af de i § 3 nævnte risikogrundlag udarbejde følgende dokumentation for de indsamlede data:
 1) En begrundelse for valget af metode til indsamling af data, jf. § 4. Selskabet skal desuden dokumentere, at de indsamlede data er retvisende for selskabets forhold.
 2) En beskrivelse af hvordan forsikredes køn indgår i selskabets grundlag for beregning af præmier og ydelser.
 3) En beskrivelse af de anvendte data eller resultater.
 4) En beskrivelse af hvilken metode selskabet har benyttet til at analysere de indsamlede data eller resultater.
 5) En tabel eller en graf der på baggrund af resultaterne i nr. 1-4 illustrerer den relative forskel i risikoen for mænd og kvinder.
 6) En redegørelse for hvorfor resultaterne i nr. 1-5 kan benyttes til at begrunde, at anvendelsen af køn er en afgørende faktor ved risikovurderingen.
 Stk. 2. Stk. 1 er ikke til hinder for, at selskabet udarbejder supplerende dokumentation eller analyser.
Ajourføring af data og dokumentation § 6. Selskabet skal årligt vurdere, om selskabets egne eller eksterne data og resultater fortsat er korrekte og relevante.
Hvis det ikke er tilfældet, skal selskabet ajourføre data og resultater samt dokumentationen herfor efter reglerne i § 5.
Offentliggørelse af data og dokumentation § 7. Selskabet skal på sin hjemmeside offentliggøre den i § 5 nævnte indsamlede og ajourførte dokumentation.
Hvis selskabet ikke har en hjemmeside, skal selskabet gøre resultaterne og dokumentationen tilgængelig på papir og skal på anmodning udlevere en kopi heraf inden for 10 dage.
 Stk. 2. Det skal tydeligt fremgå af det offentliggjorte materiale, hvornår den offentliggjorte dokumentation senest er indsamlet eller ajourført, samt hvornår selskabet senest har foretaget den i § 6 nævnte vurdering.
Stk. 3. Kopi af den offentliggjorte dokumentation, jf. stk. 1 og 2, skal senest 10 dage efter offentliggørelsen være modtaget i Finanstilsynet.
Finanstilsynet offentliggør dokumentationen på sin hjemmeside.
 Stk. 4. Den årlige vurdering nævnt i § 6 skal senest 10 dage efter udarbejdelsen være modtaget i Finanstilsynet.
 Stk. 5. Stk. 1 er ikke til hinder for, at selskabet offentliggør supplerende dokumentation eller analyser.
Straffebestemmelse og ikrafttræden § 8. Forsætlig eller groft uagtsom overtrædelse af § 3, § 4, § 5, stk. 1, § 6, § 7, stk. 1 og 2, stk. 3, 1. pkt., og stk. 4 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 9. Bekendtgørelsen træder i kraft den 21. december 2009.
