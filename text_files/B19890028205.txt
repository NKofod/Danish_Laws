 I medfør af § 1, stk. 1 og 2, § 7 og § 16, stk. 6 og 8, i lov om  

 administration af Det europæiske økonomiske Fællesskabs forordninger om  

 markedsordninger for landbrugsvarer m.v. jf. lovbekendtgørelse nr. 731 af 13.  

 november 1987, fastsættes:
 § 1.  Bekendtgørelsen vedrører ydelse af præmie i  

 henhold til Det europæiske økonomiske Fællesskabs bestemmelser om indførelse  

 af en særlig præmieordning til fordel for oksekødsproducenter.
 § 2.  Præmieordningen omfatter handyr med en slagtet  

 vægt på mindst 200 kg.
 Stk. 2.  Præmie ydes til den producent, der opfedede  

 dyret inden slagtning.
§ 3.  Det er en betingelse for ydelse af præmie, at  

 handyret ved levering til slagtning bærer et 9-cifret CKR-øremærket eller et  

 5-cifret DK-MARK-øremærke, hvoraf producentens 5 cifrede ejendomsnummer i  

 CKR-registret fremgår.
Det 5 cifrede ejendomsnummer anvendes til at  

 identificere producenten.
Stk. 2.  Ved levering af dyr direkte fra producent til  

 slagtestedet kan øremærkning efter aftale med slagtestedet erstattes af en  

 erklæring fra producenten med oplysning om producentens 5 cifrede  

 ejendomsnummer i CKR-registret og oplysning om antallet af handyr, der er  

 omfattet af leveringen.
Erklæringen afgives på en særlig formular, der fås på  

 slagtestedet.
§ 4.  Ansøgning om præmie indsendes een gang om året.  

 Ansøgningen gælder for handyr, der slagtes i perioden fra ansøgningens  

 modtagelse i EF-direktoratet til kalenderårets udløb.
For dyr slagtet i  

 perioden fra den 3. til den 10. april 1989 kan ansøgning dog indgives til  

 direktoratet til og med den 10. april 1989.
 Stk. 2.  Ansøgningen skal indeholde oplysning om  

 producentens 5 cifrede ejendomsnummer i CKR-registret, samt en erklæring om  

 at producenten opfeder handyr på sin bedrift og råder over produktionsmidler,  

 der gør det muligt i 4 måneder i gennemsnit at opfede det antal handyr, der  

 leveres til slagtning fra bedriften i det pågældende år.
 Stk. 3.  Ansøgning indgives på et særligt skema, der fås  

 hos EF-direktoratet, Frederiksborggade 18, 1360 København K.
 Stk. 4.  Præmie udbetales af EF-direktoratet, der  

 endvidere forestår hel eller delvis inddrivelse af uberettiget udbetalt  

 præmie.
§ 5.  Slagtestedet skal dagligt registrere slagtninger  

 af handyr, der har en slagtet vægt på mindst 200 kg.
Registreringen skal  

 omfatte slagtenummer, slagtet vægt, 9 cifret CKR-øremærke, 5 cifret  

 DK-MARK-øremærke og CKR-ejendomsnummer fra eventuel producenterklæring.
 Stk. 2.  Slagtestedet indberetter ugentligt de foretagne  

 registreringer til EF-direktoratet.
Stk. 3.  Indberetninger må kun indeholde oplysninger fra  

 eet kalenderår.
Såfremt en uge er omfattet af to kalenderår, skal  

 slagtestedet foretage to særskilte indberetninger til EF-direktoratet for den  

 pågældende uge.
 § 6.  Med henblik på kontrol med ordningens  

 overholdelse påhviler det eksportautoriserede slagterier, at opbevare  

 samtlige originale fortegnelser over de i § 5, stk. 1, nævnte registreringer  

 samt producentererklæringer i 5 år.
 § 7.  Ikke-autoriserede slagterier skal, med henblik  

 på kontrol med ordningens overholdelse, opbevare forretningsbøger, herunder  

 slagteprotokol og regnskaber vedrørende samtlige indberettede handyr i 5 år.
§ 8.  Kontrollen med ordningens overholdelse varetages  

 af EF-direktoratet, Veterinærdirektoratet og Klassificeringsudvalget for  

 Oksekød.
Der fastsættes nærmer bestemmelser for kontrollens udførelse.
 Stk. 2.  Slagtestedet skal yde den for kontrollens  

 udførelse nødvendige bistand.
 § 9.  Kontrollen med at producenten råder over  

 produktionsmidler, der har muliggjort opfedning af et antal dyr svarende til  

 antallet af handyr leveret fra producentens bedrift i det pågældende år, jf.  

 § 4, stk. 2, foretages som stikprøve af Statskontrollen med Mejeriprodukter  

 og Æg m.m.
 Stk. 2.  Producenten skal yde den for Kontrollens  

 udførelse nødvendige bistand.
 Stk. 3.  Det påhviler producenten at opbevare regnskaber  

 med bilag i det omfang, det er nødvendigt for at føre kontrol med ordningen i  

 5 år.
 § 10.  Overtrædelse af § 3, stk. 2, § 4, stk. 2, § 5,  

 § 6, § 7 og § 9, stk. 3, straffes med bøde medmindre højere straf er  

 forskyldt i henhold til § 16 i lov om administration af Det europæiske  

 økonomiske Fællesskabs forordninger om markedsordninger for landbrugsvarer  

 m.v. jf. lovbekendtgørelse nr. 731 af 13. november 1987.
 § 11.  Bekendtgørelsen træder i kraft dagen efter  

 offentliggørelse i Lovtidende og har virkning fra den 3. april 1989.
 Stk. 2.  Bekendtgørelse nr. 4 af 3. januar 1989 om  

 ydelse af en særlig præmie til oksekødsproducenter ophæves.
