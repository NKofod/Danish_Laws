Nr LSF 166 Forslag til Lov om ændring af aktieafgiftsloven Fremsat af skatteministeren (Fogh Rasmussen) den 14. januar 1988 § 1 I lov nr. 228 af 22. april 1987 om afgift ved overdragelse af aktier m.v. (aktieafgiftsloven) affattes § 4, stk. 1, nr. 5, således:
»5) når en her i landet hjemmehørende part indgår aftale med en udenlandsk vekselerer eller et udenlandsk pengeinstitut om køb eller bytte af aktier m.v.«.
§ 2 Loven træder i kraft dagen efter bekendtgørelsen i Lovtidende og har virkning for overdragelser, der finder sted den 1. juni 1987 eller senere.
Bemærkninger til lovforslaget Lovforslaget indeholder en udvidelse af afgiftsfritagelsesbestemmelsen i aktieafgiftslovens § 4, stk. 1, nr. 5.
Efter den gældende formulering skal der ikke betales afgift, når et dansk børsmæglerselskab indgår aftale med en udenlandsk vekselerer eller et udenlandsk pengeinstitut om køb eller bytte af danske eller udenlandske børsnoterede aktier m.v.
Efter forslaget skal afgiftsfritagelsen udvides, således at det ikke længere er en betingelse at den danske part er et børsmæglerselskab.
Det er endvidere efter forslaget ikke en forudsætning for afgiftsfritagelse, at de handlede værdipapirer er børsnoterede.
Derimod opretholdes betingelsen om at den udenlandske part skal være vekselerer eller pengeinstitut.
Baggrunden for lovforslaget er, at der med den gældende udformning af aktieafgiftsloven kan siges at være tale om en diskriminering af udenlandske vekselerere og pengeinstitutter i forhold til danske fondshandlere.
Danske fondshandleres overdragelse af aktier m.v. er helt fritaget for afgift efter § 4, stk. 1, nr. 1, jf. § 4, stk. 3. Dette gælder uanset om erhververen er fondshandler eller ej.
Det er ligeledes underordnet om erhververen er hjemmehørende her i landet eller i udlandet.
Efter § 2, stk. 2, er der afgiftspligt, når den ene af parterne eller begge parter er hjemmehørende her i landet.
Der skal derfor som udgangspunkt betales afgift, når en udenlandsk part overdrager aktier m.v. til en dansk part.
Dette gælder selv om den udenlandske part er vekselerer eller pengeinstitut.
Der er som nævnt en enkelt undtagelse, nemlig den gældende § 4, stk. 1, nr. 5. Denne bestemmelse omfatter imidlertid kun aftale om overdragelse til et dansk børsmæglerselskab.
Hvis en udenlandsk vekselerer eller et udenlandsk pengeinstitut sælger aktier m.v.
til en dansk part, der ikke er et børsmæglerselskab, skal der altså betales afgift.
Salget havde derimod været afgiftsfrit, hvis sælgeren havde været en dansk fondshandler.
Der er efter lovens vedtagelse rejst spørgsmål, om denne afgiftsmæssige forskelsbehandling er i strid med EØF-traktatens regler om fri udveksling af tjenesteydelser.
Disse regler indebærer bl.a., at medlemsstaterne ikke må indføre nye begrænsninger i den frihed til udveksling af tjenesteydelser, der faktisk er opnået ved traktatens ikrafttræden.
Det kan ikke afvises, at udenlandske fondshandlere udsættes for en forskelsbehandling i forhold til danske fondshandlere.
Den tidligere gældende børsstempelafgiftslov, der blev afløst af aktieafgiftsloven med virkning fra 1. juni 1987, ligestillede udenlandske og danske vekselerere og pengeinstitutter i afgiftsmæssig henseende.
Konsekvensen af lovforslaget vil være, at der igen bliver tale om afgiftsmæssig ligestilling.
Der vil ikke skulle betales afgift ved en udenlandsk vekselerers eller et udenlandsk pengeinstituts salg af aktier m.v. til en dansk part.
Der foreslås ikke andre ændringer.
Der skal derfor fortsat betales afgift ved en dansk ikke-fondshandlers salg til en udenlandsk part, hvad enten den udenlandske part er fondshandler eller ej.
Dette svarer til situationen ved en dansk ikke-fondshandlers salg til en anden dansk part - fondshandler eller ej.
Administrative og provenumæssige konsekvenser Lovforslaget vil kun have begrænsede administrative virkninger.
Efter aktieafgiftslovens § 6 er det, ved handler mellem en udenlandsk part og en dansk part, den danske part, der skal indbetale afgiften og indberette handelen til Statsskattedirektoratet.
Dette ændres ikke ved forslaget.
Den danske part skal indberette handelen, uanset om der er tale om en afgiftspligtig eller en afgiftfri handel med en udenlandsk part.
Overdragelse af børsnoterede aktier fra en udenlandsk vekselerer eller pengeinstitut til en dansk part kan allerede efter den gældende aktieafgiftslov foretages uden afgift, såfremt der handles via et dansk børsmæglerselskab.
Alligevel viser erfaringerne med den siden 1. juni 1987 gældende aktieafgiftslov, at der i en vis udstrækning overdrages aktier m.v. direkte fra en udenlandsk part til en dansk part, således at der efter den gældende aktieafgiftslov skal betales afgift ved overdragelsen.
Det må formodes, at en del af disse handler sker med udenlandske vekselerere eller pengeinstitutter og således efter forslaget vil blive afgiftsfritaget.
På denne baggrund skønnes forslaget at medføre et provenutab for staten i størrelsesordenen 5 mill. kr.
årligt.
Skønnet er behæftet med betydelig usikkerhed.
Bemærkninger til de enkelte bestemmelser Til § 1 For at opnå den tilsigtede afgiftsmæssige ligestilling mellem danske fondshandlere og udenlandske vekselerere og pengeinstitutter er det efter forslaget ikke nogen betingelse for afgiftsfritagelse, at de handlede værdipapirer er børsnoterede.
I forhold til den gældende lov indebærer forslaget en udvidelse af afgiftsfritagelsesbestemmelsen i aktieafgiftslovens § 4, stk. 1, nr. 5. Det er således ikke en forudsætning for afgiftsfritagelse, at den danske part er børsmæglerselskab.
Efter forslaget kan danske fondshandlere og danske ikke-fondshandlere afgiftsfrit erhverve aktier m.v. fra udenlandske vekselerere og pengeinstitutter.
Til § 2 Lovforslaget skal have virkning for allerede indgåede aftaler.
Ændringen skal således omfatte aftaler om overdragelse, der indgås den 1. juni 1987 eller senere.
Bilag Lovforslaget sammenholdt med gældende lov Gældende lov Aktieafgiftsloven, lov nr. 228 af 22. april 1987.
§ 4. Afgift betales ikke Stk. 1, nr. 1-4,. . . . .
Stk. 1, nr. 5, når et børsmæglerselskab indgår aftale med en udenlandsk vekselerer eller et udenlandsk pengeinstitut om køb eller bytte af børsnoterede aktier m.v.
Lovforslaget I lov nr. 228 af 22. april 1987 om afgift ved overdragelse af aktier m.v. (aktieafgiftsloven) affattes § 4, stk. 1, nr. 5, således:
»5) når en her i landet hjemmehørende part indgår aftale med en udenlandsk vekselerer eller et udenlandsk pengeinstitut om køb eller bytte af aktier m.v.«.
