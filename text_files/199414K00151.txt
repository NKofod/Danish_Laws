Nr BTL 151 Betænkning over Forslag til lov om kommuners og amtskommuners udførelse af  

 opgaver for andre offentlige myndigheder   

 Nr L 151 1994-95, 1. samling Afgivet af Kommunaludvalget Afgivet: 19950509 Udvalget har behandlet lovforslaget i nogle møder og har herunder stillet  

 spørgsmål til indenrigsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Byggeriets Arbejdsgivere, Byggeriets Arbejdsgivere Region 1 - Nordjylland, Dansk Handel & Service, Dansk Industri, Danske Vognmænd, Foreningen af Registrerede Revisorer, Foreningen af Rådgivende Ingeniører, Foreningen af Statsautoriserede Revisorer, Handelskammeret og Arbejdsgiverforeningen for Handel, Transport og Service HOREFA, Håndværksrådet og Rengøringsselskabernes Branche- og Arbejdsgiverforening.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse uændret.
 Et mindretal inden for flertallet (Socialistisk Folkepartis og  

 Enhedslistens medlemmer af udvalget) vil under 2. behandling anmode om at få  

 lovforslaget henvist til fornyet udvalgsbehandling.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
 Mindretallet mener, at lovforslaget er et markant brud på den gældende  

 kommunalfuldmagt med adskillige skadevirkninger for jobskabelsen i det  

 private erhvervsliv til følge, og lovforslaget medfører en alvorlig  

 konkurrenceforvridning i forhold til det private erhvervsliv.
 Venstre, Det Konservative Folkeparti og Fremskridtspartiet ønsker ikke at  

 udvide kommunernes muligheder for at kunne engagere sig i erhvervsvirksomhed.  

 Det skyldes først og fremmest, at denne virksomhed altid vil foregå med  

 udgangspunkt i skatteudskrevne midler, som kommunen har placeret i maskiner,  

 mandskab m.m.
Formålet med lovforslaget er at give kommuner mulighed for at udnytte  

 deres overkapacitet.
Men såfremt kommunerne har overkapacitet, mener Venstre,  

 Det Konservative Folkeparti og Fremskridtspartiet, at denne overkapacitet bør  

 reduceres.
Hvis overkapaciteten udnyttes til erhvervsvirksomhed for andre  

 offentlige myndigheder, bliver kommunerne på længere sigt afhængige af  

 indtægter fra denne virksomhed.
Lovforslagets krav om kalkulation af omkostningerne ved den kommunale  

 erhvervsvirksomhed er ingen garanti mod konkurrenceforvridning og ulige  

 konkurrence.
I praksis vil kommunerne kunne rejse kapital til deres  

 erhvervsvirksomhed uden samme besvær og omkostninger som private  

 virksomheder.
Skatteydernes midler står til rådighed.
Desuden vil kommunerne  

 kunne omgå reglerne om kalkulation uden udsigt til egentlige sanktioner, da  

 hverken Konkurrencerådet eller Udliciteringsrådet får indgrebsbeføjelser over  

 for ulige konkurrence.
Endelig vil kommunerne kunne indgå aftaler med hinanden uden forudgående  

 udbud.
Dermed begrænses konkurrencen markant.
Kommuner vil kunne indgå i en  

 lukket bytteøkonomi upåvirket af markedsmæssige overvejelser.
Aftaler uden forudgående udbud vil kunne lade sig gøre for opgaver under  

 en bestemt bagatelgrænse.
Lovforslaget fastsætter bagatelgrænsen for udbud  

 som den bagatelgrænse, der gælder i EU's tjenesteydelsesdirektiv.
Men EU's  

 bagatelgrænse er fastsat særdeles højt (p.t. ca. 1,6 mio. kr.).
Det er sket for at undgå, at mindre opgaver skal udbydes efter de meget  

 omfattende og tidskrævende EU-udbudsregler.
Disse regler kræver bl.a.  

 offentliggørelse af udbudsforretningen i EF-Tidende.
Men ved de opgaver, der  

 fremover skal udføres af kommuner for andre offentlige myndigheder, vil  

 udbudsreglerne være langt mindre omfattende.
Derfor er der intet belæg for at  

 sætte bagatelgrænsen til samme høje niveau som EU's tjenesteydelsesdirektiv.
Lovforslaget hindrer ligeledes nye firmaer i at opstå.
Mange  

 eksportfirmaer, der i dag beskæftiger hundredvis af ansatte og har 3-cifrede  

 millionomsætninger, er startet som mindre virksomheder, der havde deres  

 udkomme ved at arbejde for/levere til offentlige myndigheder.
Sådanne firmaer  

 vil ikke opstå i fremtiden, når det »indre kommunemarked« udvikles  

 som følge af loven.
Lovforslaget vil under alle omstændigheder føre til færre  

 job i den private sektor, når disse overgår til offentlig opgaveløsning.
Klaus Hækkerup (S) fmd.
Frank Aaen (EL) Poul Erik Dyrlund (S) Holger  

 Graversen (S) Ole Stavad (S) Anne Baastrup (SF) Vibeke Peschardt (RV) Dorte  

 Bennedsen (S) Villy Søvndal (SF) Else Winther Andersen (V) Helge Sander (V)  

 Mariann Fischer Boel (V) Hans Christian Schmidt (V) Torben Rechendorff (KF)  

 Bendt Bendtsen (KF) Henriette Kjær (KF) Poul Nødgaard (FP) nfmd.
 Centrum-Demokraterne havde ikke medlemmer i udvalget.
Tillægsbetænkningen Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i nogle møder og har herunder  

 stillet spørgsmål til indenrigsministeren, som denne har besvaret skriftligt.
 Udvalget har endvidere modtaget skriftlige henvendelser fra:
Håndværksrådet og Sikkerhedsbranchen og Vagt- og Alarmbranchens Arbejdsgiverforening (VABA).
 Der er af et mindretal stillet et ændringsforslag, hvorom henvises til de  

 ledsagende bemærkninger.
 Et flertal (Socialdemokratiets, Socialistisk Folkepartis og Det Radikale  

 Venstres medlemmer af udvalget) bemærker, at hovedformålet med lovforslaget  

 er at give kommuner og amtskommuner bedre muligheder for gennem samarbejde  

 med hinanden og andre offentlige myndigheder at udnytte deres ressourcer  

 optimalt.
 Det er i den forbindelse vigtigt, at der med lovforslaget sikres grundlag  

 for en åben og lige konkurrence om de offentlige opgaver, som lovforslaget  

 giver kommuner og amtskommuner adgang til som eksterne leverandører at udføre  

 for andre offentlige myndigheder.
Lovforslaget regulerer derimod ikke spørgsmålet om, hvilke opgaver en  

 offentlig myndighed kan få udført af en ekstern leverandør, herunder en  

 kommune eller en amtskommune.
Reguleringen af dette spørgsmål fremgår af  

 lovgivningen i øvrigt, herunder af lovgivningen om de enkelte opgaver.
 Indenrigsministeriet og Finansministeriet er i færd med at udarbejde en  

 statusundersøgelse om udbud og udlicitering af offentlige opgaver.  

 Undersøgelsen, der forventes færdig omkring 1. juni 1995, har til formål at  

 beskrive brugen af udbud og udlicitering på såvel det statslige som det  

 kommunale område samt at søge at sammenfatte foreliggende erfaringer med  

 udbud af offentlige opgaver.
 Undersøgelsen vil danne udgangspunkt for regeringens videre overvejelser  

 om anvendelsen af udbud og udlicitering i den offentlige sektor.
På baggrund af denne undersøgelse vil indenrigsministeren være indstillet  

 på at få udarbejdet en rapport fra et uafhængigt forskningsinstitut om udbud  

 og udliciteringer på det kommunale område.
Det vil ske på basis af kontakt  

 med kommuner, amtskommuner og organisationer.
 Undersøgelsen og forskningsrapporten vil kunne skabe et bedre grundlag for  

 det udvalgsarbejde, der skal iværksættes i forbindelse med lovens revision i  

 folketingsåret 1997-98, jf. lovforslagets bemærkninger herom.
Herefter indstiller et mindretal (Venstres, Det Konservative  

 Folkepartis og Fremskridtspartiets medlemmer af udvalget) lovforslaget til  

forkastelse.
Mindretallet vil stemme imod det stillede  

 ændringsforslag.
 Mindretallet har noteret sig, at Europa-Kommissionen i forbindelse med et  

 møde med Indenrigsministeriet den 23. maj 1995 har anmodet om en nærmere  

 belysning af lovens anvendelsesområde og de regler for omkostningkalkulation,  

 der vil blive fastsat i en kommende bekendtgørelse, og at  

 Indenrigsministeriet i sin efterfølgende besvarelse har fastslået, at  

 lovgivningen er begrænset til opgaver, som kommuner og amtskommuner i  

 forvejen efter gældende ret kan udføre i eget regi, og at lovforslaget ikke  

 giver kommuner og amtskommuner en generel hjemmel til at udøve  

 erhvervsvirksomhed, samtidig med at man nævner ydelser af mere servicebetonet  

 karakter, herunder klientbehandling, undervisning og pasning og pleje af børn  

 og ældre.
 Mindretallet har ligeledes noteret sig, at Europa-Kommissionen vil være  

 indstillet på at fremkomme med sine eventuelle bemærkninger til  

 kalkulationsreglerne, således at man vil kunne tage højde for disse i  

 udarbejdelsen af den bekendtgørelse, som skal udstedes i medfør af lovens §  

 2, stk. 5.
 Mindretallet mener ligeledes, at disse kalkulationsregler bør forelægges  

 Udliciteringsrådet og Konkurrencerådet før reglernes ikrafttræden.
 Et andet mindretal (Socialdemokratiets og Det Radikale Venstres  

 medlemmer af udvalget) indstiller lovforslaget til vedtagelse uændret.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med det af  

 mindretallet stillede ændringsforslag.
 ÆndringsforslagAf et mindretal (SF):
Til § 2 1) I stk. 3 indsættes efter »beløb«:  

 », eller hvis opgaven er omfattet af en af de kategorier af  

 tjenesteydelser, der er opført i bilag I B i Rådets direktiv 92/50/EØF om  

 samordning af fremgangsmåderne ved indgåelse af offentlige tjenesteydelsesaftaler, jf.  

 bekendtgørelse nr. 415 af 22. juni 1993«.
Bemærkninger Til nr. 1 Ændringsforslaget indebærer, at udbudskravet, hvad angår  

 opgavernes art, kommer til at svare til opdelingen i  

 tjenesteydelsesdirektivets bilag I A og I B.
Der henvises i øvrigt til  

 indenrigsministerens besvarelse af udvalgets spørgsmål 62.
Klaus Hækkerup (S) fmd.
Erling Christensen (S) Poul Erik Dyrlund (S)  

 Holger Graversen (S) Ole Stavad (S) Anne Baastrup (SF) Vibeke Peschardt (RV)  

 Dorte Bennedsen (S) Tommy Dinesen (SF) Else Winther Andersen (V) Helge Sander  

 (V) Mariann Fischer Boel (V) Hans Christian Schmidt (V) Torben Rechendorff  

 (KF) Bendt Bendtsen (KF) Henriette Kjær (KF) Poul Nødgaard (FP) nfmd.
 Enhedslisten og Centrum-Demokraterne havde ikke medlemmer i udvalget.
