 God presseskik var overtrådt, og bladet blev pålagt at  

 offentliggøre et resumé af kendelsen.
Kendelse fra Pressenævnet i sag nr.  

 105/1998 En advokat har klaget til Pressenævnet over  

 læserbreve bragt i  den 29. september 1998 og den 6. oktober 1998, idet  

 han mener, at god presseskik er tilsidesat.
 Læserbrevet den 29. september 1998 havde  

 følgende indhold:
"KOMMUNENS RENOMMÉ Tommy  Bredal, Ørstedsgade 30,  

 Rudkøbing, skriver:
 Til Rudkøbing kommunes borgmester  Tonny  Juul  

  Pedersen:
 Som borger i Rudkøbing kommune vil jeg venligst  

 bede Dem om Deres holdning til, at Rudkøbing Mølle bliver  

 renoveret af tømrermester A.
 A er som bekendt under anklage i en retssag, hvor han og  

 advokat (klageren) bevidst forsøger at dække over  

 begået forsikringssvindel og dokumentfalsk.
Efter min mening en nogen belastet sag.
Hvis A  

 erklæres skyldig, må det, efter min bedste overbevisning,  

 være vanskeligt for borgmesteren at forklare, at netop nævnte  

 tømrermester er bestilt til at renovere Rudkøbing by's  

 vartegn.
 Rudkøbing kommune har tidligere været bragt i  

 lignende pinlige situationer, som er særdeles uheldige for kommunens  

 renommé.
Rent mel i posen og god samvittighed må være  

 et ubetinget krav." I tilknytning til dette læserbrev blev bragt  

 følgende svar fra borgmesteren:
"HVILKE "PINLIGE SITUATIONER"? Borgmester  Tonny  Juul  Pedersen svarer:
 Til læserbrev fra  Tommy  Bredal skal jeg  

 bemærke, at Rudkøbing Bymølle er en selvejende  

 institution med selvstændig bestyrelse, hvortil Rudkøbing  

 byråd vælger 1 repræsentant.
 Renoveringen af Bymøllen er sat i værk af  

 bestyrelsen, og Rudkøbing kommune har i 1997 bevilget kr. 130.000,  

 hvilket er en mindre del af den samlede udgift.
 Jeg kender ikke indholdet af den anførte sag, men  

 kan forstå at den ikke er afgjort ved domstolene endnu.
I øvrigt vil jeg gerne anmode hr.  Tommy  Bredal om  

 at dokumentere hvilke "pinlige situationer", der er foranlediget af kommunens  

 dispositioner." Læserbrevet den 6. oktober 1998 havde  

 følgende indhold:
"JEG BEDER OM DERES HOLDNING Fra  Tommy  Bredal, Ørstedsgade 30,  

 Rudkøbing, har ØBOEN modtaget følgende reaktion på  

 borgmester  Tonny  Juul  Pedersens svar i sidste uge:
 Jeg vil som sagt gerne bede om Deres holdning til om De  

 som borgmester kan forsvare at Rudkøbing Mølle skulle renoveres  

 af ansvarshavende personer som bevidst er skyldige i forsikringssvindel og  

 dokumentfalsk? Jeg skal for god ordens skyld informere om at der i retssagen  

 imod tømrermester A/ved advokat (klageren) ikke er faldet dom  

 endnu.
 Det ville måske være på sin plads hvis  

 der lå en holdningstilkendegivelse fra Rudkøbing Mølles  

 bestyrelse, eventuelt byrådsrepræsentanten.
Det virker som om at hr. borgmesteren er mere interesseret  

 i at finde ud af hvilke pinlige situationer der er i kommunen, end han er i  

 at undgå nye." Klageren har anført, at den sag,  

 læserbrevsskribenten henviser til, er en almindelig civil retssag om  

 godt 3.000 kr., som læserbrevsskribenten har anlagt mod  

 tømrermester A, for hvem klageren er advokat.
Retssagen er i den  

 forberedende fase.
 Klageren har videre anført, at bladet har  

 forsømt enhver undersøgelse af indholdet af læserbrevet,  

 der åbenlyst omtaler strafbare handlinger og er injurierende.
 Klageren har herudover anført, at klageren blev  

 orienteret om det første læserbrev, og at han telefonisk  

 kontaktede bladet og oplyste, at indholdet var usandt, og at det var  

 "rendyrket injurier". Han fik ingen besked om det andet læserbrev.
 Klageren har yderligere anført, at  

 læserbrevene er krænkende og skadelige for klageren og ikke har  

 nogen offentlig interesse, hvilket bladet ikke kan være i tvivl om.
Klageren har endelig anført, at der ikke er nogen  

 tidsmæssig begrundelse for, at læserbrevet skulle  

 offentliggøres i førstkommende udgave af bladet.
Der havde  

 således ikke været noget forgjort ved at lade  

 offentliggørelsen vente en uge eller to, således at bladet kunne  

 indhente en udtalelse fra alle involverede parter, og bladet kunne endvidere  

 have bragt klagerens udtalelse om, at der var tale om "rendyrket  

 injurier".
 Bladet har i en udtalelse anført, at det  

 første læserbrev blev modtaget af redaktionen torsdag den 24.  

 september 1998 og blev samme dag forelagt for borgmester  Tonny  Juul  

  Pedersen, for klageren pr. telefax og for tømrermester A pr.  

 brev.
 Borgmesteren reagerede med det svar, der blev bragt sammen  

 med læserbrevet.
 Klageren reagerede med en telefonisk henvendelse, men da  

 redaktøren senere samme torsdag søgte at kontakte klageren, fik  

 han oplyst, at denne ikke var at træffe og i øvrigt var taget  

 på weekend.
 Hverken klageren eller dennes klient har krævet  

 genmæle over for oplysningerne i artiklen.
 Bladet har vedrørende det andet læserbrev  

 anført, at det direkte var rettet til borgmesteren, og at bladet  

 derfor vurderede, at der ikke var grund til at forelægge det for  

 klageren og dennes klient.
 Bladet har endelig anført, at klageren og dennes  

 klient samt borgmesteren er kendte i den langelandske offentlighed og  

 må kunne påregne offentlig interesse for deres  

 forretningsmæssige og politiske adfærd.
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Ulrik Holmstrup  

 og Preben Sørensen.
 Pressenævnet udtaler:
Læserbrevene i denne sag indeholder oplysninger, der  

 er skadelige, krænkende og agtelsesforringende for klageren og dennes  

 klient.
Bladet har derfor været forpligtet til at efterprøve  

 oplysningerne i særlig grad, navnlig ved forelæggelse for de  

 pågældende.
 Pressenævnet bemærker, at det beror på  

 bladets afgørelse, om og hvornår et læserbrev skal  

 optages.
Pressenævnet lægger til grund, at bladet har  

 forelagt det første læserbrev for klageren forud for  

 offentliggørelsen.
Pressenævnet lægger videre til grund,  

 at klageren forud for offentliggørelsen fremkom med en  

 foreløbig tilkendegivelse om, at læserbrevets indhold var  

 injurierende.
 Da det pågældende læserbrevs indhold i  

 øvrigt ikke krævede omgående offentliggørelse,  

 burde en eventuel offentliggørelse have afventet en egentlig kommentar  

 fra klageren og dennes klient.
 Da læserbrevet desuagtet blev offentliggjort uden  

 kommentarer fra klageren og dennes klient, finder Pressenævnet, at  

 bladet har tilsidesat god presseskik, og nævnet udtaler sin kritik af  

 bladet.
 I medfør af medieansvarslovens § 49  

 pålægges det herefter den ansvarshavende redaktør af  

 Øboen at offentliggøre følgende:
 "Kendelse fra Pressenævnet:
 Øboen bragte den 29. september 1998 og den 6.  

 oktober 1998 to læserbreve fra  Tommy  Bredal, hvori denne udtalte  

 stærk kritik af, at Rudkøbing Mølle bliver renoveret af  

 tømrermester A, hvis advokat er (klageren).
 Advokat (klageren) har klaget til  

 Pressenævnet over læserbrevene, som han finder er i strid med god  

 presseskik.
Pressenævnet har i anledning af klagen udtalt, at  

 det beror på bladets afgørelse, om og hvornår et  

 læserbrev skal optages.
Pressenævnet lægger til grund, at  

 klageren forud for offentliggørelsen fremkom med en foreløbig  

 tilkendegivelse om, at læserbrevets indhold var injurierende.
 Da det pågældende læserbrevs indhold i  

 øvrigt ikke krævede omgående offentliggørelse,  

 burde en eventuel offentliggørelse have afventet en egentlig kommentar  

 fra klageren og dennes klient.
 Da læserbrevet desuagtet blev offentliggjort uden  

 kommentarer fra klageren og dennes klient, finder Pressenævnet, at  

 bladet har tilsidesat god presseskik, og nævnet udtaler sin kritik af  

 bladet.
 København, den 25. november 1998.
Axel Kierkegaard, Finn Rowold, Ulrik Holmstrup og Preben  

 Sørensen." Afsagt den 25. november 1998.
