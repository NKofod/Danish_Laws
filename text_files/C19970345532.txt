 Ved afgivelse af tilbud i aktivperioden til ledige, der har ordinært  

 arbejde, jf. § 142 a i bekendtgørelse om en aktiv arbejdsmarkedsindsats, skal  

 omfanget af det ordinære arbejde i visse tilfælde beregnes incl. eventuel  

 forberedelsestid.
 Det fremgår af § 33, stk. 2, i lov om en aktiv arbejdsmarkedspolitik, at  

 ledige dagpengemodtagere har ret og pligt til tilbud i op til fuld tid i hele  

 aktivperioden.
Denne ret og pligt har man ikke fundet hensigtsmæssig at opretholde, når  

 den ledige selv skaffer sig ordinær beskæftigelse af et vist omfang.
Således  

 er det i § 142 a i bekendtgørelse om en aktiv arbejdsmarkedsindsats bestemt,  

 at retten og pligten til tilbud skal nedsættes, når den ledige har ordinær  

 beskæftigelse.
Begrundelsen herfor er, at den ledige herved får en reel  

 mulighed for at have ordinær beskæftigelse ved siden af tilbud.
Hertil  

 kommer, at der ikke er grund til at aktivere den ledige på fuld tid, når den  

 ledige selv har skaffet sig arbejde.
Bestemmelsen i § 142 a gælder ved tilbud om jobtræning, individuel  

 jobtræning og puljejob.
Nedsættelsen sker i forhold til det antal timer,  

 den ledige har ordinært arbejde .
I forbindelse med undervisningsjob vil arbejdets udførelse normalt kræve,  

 at der forinden har fundet en vis forberedelse sted.
På undervisningsområdet  

 er der således i flere tilfælde indgået overenskomst, der regulerer omfanget  

 af forberedelsestiden samt betalingen herfor.
I disse tilfælde skal den  

 overenskomstfastsatte forberedelsestid indregnes i det antal ordinære timer,  

 der lægges til grund for nedsættelsen af tilbuddet.
 I tvivlstilfælde er det den ledige, der skal dokumentere, at der er en  

 overenskomstfastsat forberedelsestid inden for det pågældende  

 undervisningsområde.
