Fremsat den 12. januar 1999 af Keld Albrechtsen (EL) og  

 Søren Kolstrup (EL) Forslag til Lov om ændring af  

 fødevareloven (Tilbageførsel af fødevarekontrollen til de  

 kommunale levnedsmiddelkontrolenheder) § 1 I lov nr. 471 af 1. juli 1998 om fødevarer m.m.  

 (fødevareloven) foretages følgende ændringer:
 1. I § 59, stk. 1, indsættes efter  

 »område« ordene: », jf. dog stk. 3«.
 2. I § 59 indsættes efter stk. 2 som nye  

 stykker:
 »Stk. 3. De kommunale levnedsmiddelkontrolenheder varetager  

 fødevarekontrollen inden for levnedsmiddellovens område, jf. lov  

 nr. 310 af 6. juni 1973 om levnedsmidler.
 Stk. 4. De kommunale levnedsmiddelkontrolenheder skal  

 være fælleskommunale i sameje mellem mindst to kommuner.
Stk. 5. Ministeren kan efter forhandling med Kommunernes  

 Landsforening samt Københavns og Frederiksberg Kommuner  

 fastsætte regler eller træffe bestemmelse om  

 levnedsmiddelkontrolenhedernes opgaver og virksomhed samt om tilsynet med  

 disse.« 3. I § 64, stk. 1, 1. pkt., indsættes efter  

 »i medfør af loven« ordene: », jf. dog stk. 2«.
 4. I § 64 indsættes efter stk. 1 som nyt  

 stykke:
»Stk. 2. De kommunale levnedsmiddelkontrolenheder meddeler  

 påbud og forbud inden for levnedsmiddellovens område, jf. lov nr.  

 310 af 6. juni 1973 om levnedsmidler.« Stk. 2 bliver herefter stk. 3.
 5. I § 68, stk. 1, indsættes efter »i  

 medfør af loven« ordene: », jf. dog stk. 3«.
 6. I § 68, stk. 2, 2. pkt, indsættes efter  

 »offentliggøres« ordene: », jf. dog stk. 4«.
 7. I § 68 indsættes efter stk. 2 som nye  

 stykker:
 »Stk. 3. De kommunale levnedsmiddelkontrolenheder kan med  

 navns nævnelse bestemme offentliggørelse af resultater af og  

 sanktioner på grundlag af den kontrol, som enhederne gennemfører  

 efter § 59, stk. 3.
Stk. 4. De kommunale levnedsmiddelkontrolenheder kan bestemme  

 formen for og omfanget af den under stk. 3 nævnte  

 offentliggørelse, herunder at denne offentliggørelse kan ske  

 elektronisk, jf. dog stk. 5.« Stk. 3 bliver herefter stk. 5.
8. I § 68, stk. 3, der bliver stk. 5,  

 udgår 1. pkt., og i stedet indsættes som nye punktummer:  

 »De kommunale levnedsmiddelkontrolenheder skal indberette resultater af den  

 kontrol, som de gennemfører, til ministeren.
Indberetningspligtens  

 omfang og hyppighed fastsættes af ministeren, som opretter et  

 edb-informationssystem vedrørende de kontrolresultater, som de  

 kommunale levnedsmiddelkontrolenheder indberetter, samt vedrørende  

 øvrige resultater af den kontrol, som gennemføres i henhold til  

 loven eller regler udstedt i medfør af loven.
Ministeren kan bestemme,  

 at offentliggørelse af kontrolresultater kan ske på grundlag af  

 dette edb-informationssystem«.
§ 2 Tidspunktet for lovens ikrafttræden fastsættes af ministeren  

 for fødevarer, landbrug og fiskeri.
Bemærkninger til lovforslaget Almindelige bemærkninger Lovforslagets sigte Fødevareloven af 1. juli 1998 etablerer en  

 centraliseret struktur for fødevarekontrollen, som  

 fødevareministeren, der i forvejen har det politiske ansvar for  

 fødevareproduktionen, får direkte indflydelse på.
Dette  

 sætter spørgsmålstegn ved fødevarekontrollens  

 faglige uafhængighed, som nu mere direkte vil blive underlagt politiske  

 hensyn, og fødevarekontrollen bør derfor tilbageføres  

 til de kommunale levnedsmiddelkontrolenheder inden for levnedsmiddellovens  

 område.
Herfor taler også, at de kommunale  

 miljøkontrolenheder, som før den nye centraliserede struktur  

 havde fælles faciliteter, personale og fagligt miljø med de  

 kommunale levnedsmiddelkontrolenheder, nu står uden en plan for,  

 hvordan de skal fungere.
Det er ikke hensigtsmæssigt, at den enkelte kommune  

 alene bærer ansvaret for fødevarekontrollen, eftersom der kan  

 være lokalt pres fra virksomheder på den enkelte  

 kommunalbestyrelse generelt og særligt på den enkelte kommunes  

 tekniske udvalg, som har tilsynet med de kommunale  

 levnedsmiddelkontrolenheder.
Derfor bør de kommunale  

 levnedsmiddelkontrolenheder være fælleskommunalt ejede og  

 styrede.
Den nye fødevarelovs § 68 giver  

 fødevareministeren bemyndigelse til at bestemme eventuel  

 offentliggørelse af fødevarekontrollens resultater.
Dette er  

 ikke hensigtsmæssigt, når fødevareministeren samtidig har  

 det overordnede ansvar for de problemer, som offentliggørelse af  

 kontrolresultater kan bringe til offentlig debat.
Det bør derfor  

 være de kommunale levnedsmiddelkontrolenheder, som beslutter  

 offentliggørelse af udvalgte resultater fra fødevarekontrollen  

 inden for levnedsmiddellovens område med henblik på overholdelse  

 af lovens krav.
Den nye fødevarelov har mødt entydig  

 modstand blandt kommunerne og de kommunale levnedsmiddelkontrolenheder, som i  

 dag forvalter området.
Dette er en bekræftelse af, at arbejdet  

 med at sikre en fødevarekontrol på et højt fagligt og  

 politisk uafhængigt niveau må gøres om.
Forholdet til EU-retten Lovforslaget antages ikke at berøre gældende  

 EU-bestemmelser.
Bemærkninger til lovforslagets enkelte  

 bestemmelser Til § 1 Til nr. 1 og 2.
Ændringerne indebærer, at den hidtidige  

 decentrale fødevarekontrolstruktur inden for levnedsmiddellovens  

 område med kommunale levnedsmiddelkontrolenheder opretholdes.
Samtidig  

 indsættes en ny bestemmelse, som indebærer, at en kommunal  

 levnedsmiddelkontrolenhed skal være fælleskommunal i sameje  

 mellem mindst to kommuner og således, at en kommunes kommunalbestyrelse  

 eller tekniske udvalg ikke får afgørende indflydelse på  

 levnedsmiddelkontrolenhedens arbejde.
 Der vil som tidligere være mulighed for, at staten  

 udlægger en række kontrol- og tilsynsopgaver inden for  

 særlovenes område, det vil sige inden for områderne  

 mælk og mælkeprodukter, kød og kødprodukter,  

 æg og ægprodukter samt spisekartofler, frugt og grønt.
 Til nr. 3 og 4.
 Ændringerne indebærer, at det er de kommunale  

 levnedsmiddelkontrolenheder, som meddeler påbud og forbud inden for  

 levnedsmiddellovens område.
 Til nr. 5-7.
 Ændringerne indebærer, at det er de kommunale  

 levnedsmiddelkontrolenheder, som med navns nævnelse kan bestemme  

 offentliggørelse af resultater af den kontrol, som de  

 gennemfører, og formen herfor med den begrænsning, der  

 følger af § 68, stk. 5, jf. bemærkningerne hertil  

 under nr. 8.
 Til nr. 8.
Ændringen indebærer, at de kommunale  

 levnedsmiddelkontrolenheder forpligtes til at indberette resultaterne af den  

 kontrol, som de gennemfører, til et centralt edb-informationssystem  

 over resultater af den kontrol, som gennemføres i henhold til loven  

 eller regler udstedt i medfør af loven.
Edb-informationssystemet  

 oprettes af ministeren for fødevarer, landbrug og fiskeri, som  

 også får fuld råderet over edb-informationssystemet til at  

 videregive såvel enkeltstående oplysninger som masseoplysninger  

 til en ubestemt kreds af modtagere.
Til § 2 Sigtet med denne bestemmelse er at sikre, at loven  

 træder i kraft samtidig med de dele af lov nr. 471 af 1. juli 1998 om  

 fødevarer m.m. (fødevareloven), som berøres af denne  

 lov.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig  

 herved at fremsætte:
 Forslag til lov om ændring af  

 fødevareloven. (Tilbageførsel af fødevarekontrollen til  

 de kommunale levnedsmiddelkontrolenheder).
(Lovforslag nr.
L 156).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
