Ligebehandlingsnævnets afgørelse om køn - forskellige priser - ej medhold En mand klagede over forskellige entrépriser på en bar.
Indklagede oplyste, at der var ens priser for begge køn, og at dette blev understøttet af skiltningen.
Klager havde ikke efterfølgende besvaret Ligebehandlingsnævnets henvendelser.
 Klager fik derfor ikke medhold.
 Klagen drejer sig om påstået forskelsbehandling på grund af køn i forbindelse med, at klager oplyser, at han som mand blev opkrævet en højere entrépris end piger/kvinder.
Ligebehandlingsnævnets afgørelse Indklagede har ikke handlet i strid med ligestillingsloven.
Sagsfremstilling Klager, der er en mand, har klaget over, at han sammen med en gruppe venner den 1. december 2013 blev afkrævet et højere beløb for indgangen til indklagede restaurant/bar, end pigerne/kvinderne skulle betale.
Parternes bemærkninger Klager gør gældende, at han har været udsat for forskelsbehandling på grund af køn.
Klager påpegede overfor dørmanden, at det muligvis kunne være i strid med ligestillingsloven, hvilket han stadig har en formodning om.
Han kunne ikke få en begrundelse for denne forskelsbehandling.
Han ønsker at indklagede gøres bekendt med eventuelle overtrædelser af ligestillingsloven.
Han synes desuden ikke, at det kan være acceptabelt, at mænd skal betale mere end kvinder for præcis samme produkt.
 Indklagede gør gældende, at der ikke er tale om forskelsbehandling.
Han kan ikke genkende situationen.
Der er ens priser for kunder af begge køn, hvilket også blev understøttet af skiltningen.
 Restauranten/baren er lukket pr. 31. december 2013.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Forbuddet mod forskelsbehandling gælder blandt andet for alle personer, som leverer varer og tjenesteydelser, som er tilgængelige for offentligheden.
 Klager har oplyst, at han hos indklagede blev afkrævet en højere entrépris end piger/kvinder.
 Indklagede har oplyst, at der var ens priser for begge køn, og at dette blev understøttet af skiltningen.
 Klager har ikke efterfølgende svaret på Ligebehandlingsnævnets henvendelser, og han har ikke fremlagt dokumentation for prisforskellen eller i øvrigt sandsynliggjort, at der var forskel i pris mellem kvinder og mænd.
 På den baggrund finder nævnet ikke, at klager har påvist faktiske omstændigheder, som giver anledning til at formode, at der er udøvet direkte forskelsbehandling.
 Klager får derfor ikke medhold i klagen.
