Nr BTL 231 Betænkning over Forslag til lov om ændring af lov om social pension og lov  

 om delpension (Tilkendelseskompetence, administration m.v.)   

 Nr L 231 1996-97, 1. samling Afgivet af Socialudvalget Afgivet: 19970522 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Alzheimerforeningen, Dansk Blindesamfund, Dansk Handicap Forbund, De Samvirkende Invalideorganisationer, Kommunernes Landsforening, Københavns Magistrat, 3. afdeling og Landsorganisationen i Danmark.
 Socialministerens kommentar til en henvendelse er optrykt som bilag til  

 betænkningen.
 Udvalget ønsker lovforslaget tilbage til fornyet behandling efter 2.  

 behandling.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med de stillede  

 ændringsforslag.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.
 Mindretallet vil stemme for det under nr. 1 stillede ændringsforslag og  

 vil stemme hverken for eller imod ændringsforslag nr. 2-5.
Mindretallet har altid ment, at decentralisering skulle foregå inden for  

 den civiliserede ramme, der sikrede svage gruppers retssikkerhed.
SF har  

 derfor altid været modstander af den udlægning af pensionsafgørelser, der  

 dels medfører store forskelle geografisk, dels betyder, at der ikke er taget  

 højde for den danske kommunale struktur med mange små kommuner.
Derudover  

 finder SF det ikke rimeligt, at dette lovforslag er kommet med helt til slut,  

 hvilket betyder, at handicaporganisationerne og andre, der kunne have  

 interesse i at afgive høringssvar, ikke har haft mulighed for det.
 Et andet mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet vil  

 stemme for det under nr. 1 stillede ændringsforslag.
Mindretallet er forundret over dette lovforslag, der kom som »en tyv  

 i natten« uden en demokratisk høringsrunde.
Mindretallet deler  

 handicaporganisationernes bekymring for ansøgernes retssikkerhed, når  

 tilkendelseskompetencen udlægges til kommunerne.
Der er allerede i dag  

 forskelle på tilkendelsesmønstrene i revaliderings- og pensionsnævnene.
 Mindretallet finder dog et punkt i lovforslaget positivt, nemlig at den  

 lille gruppe danskere, der er anbragt i frihedsberøvende særforanstaltninger,  

 fremover får deres pension udbetalt og dermed ligestilles økonomisk med de  

 andre personer, der har ophold samme sted.
 Mindretallet indstiller derfor socialministerens ændringsforslag nr. 1 til  

 vedtagelse.
 ÆndringsforslagAf socialministeren, tiltrådt af et flertal  

 (udvalget med undtagelse af FP):
 Til § 1 1) Efter nr. 14 indsættes som nye numre:
 »01. § 46, stk. 1, 1. pkt., affattes således:
»Indsættes en person til strafafsoning i fængsel eller arresthus,  

 udbetales pensionen, herunder bistands- og plejetillæg, indtil udgangen af  

 den måned, der følger efter måneden, hvor strafafsoningen påbegyndes.« 02. I § 46, stk. 1, 3. pkt., ændres »3« til:  

 »6«.' Af socialministeren , tiltrådt af et flertal (udvalget med  

 undtagelse af SF, FP og EL):
 Til § 2 2) Før nr. 1 indsættes som nyt nummer:
»01. I § 5 udgår »i bopælskommunen«.' Til § 3 3) I stk. 1 ændres »1. januar 1999« til:  

 »1. juli 1998«.
 4) I stk. 2, 1. pkt., ændres »den 1. juni 1997«  

 til: »dagen efter bekendtgørelsen i Lovtidende«.
 5) I stk. 3, 1. pkt., ændres »den 1. juni 1997 eller  

 senere« til: »efter lovens ikrafttræden«, og i stk. 3, 2.  

 pkt., ændres »1. juni 1997« til: »lovens  

 ikrafttræden«.
Bemærkninger Til nr. 1 Det foreslås, at social pension alene inddrages, hvis en person  

 indsættes til strafafsoning i fængsel eller arresthus.
Efter gældende regler inddrages pensionen for personer, der indsættes til  

 strafafsoning eller andre frihedsberøvende foranstaltninger i henhold til  

 dom.
Frihedsberøvende foranstaltninger i henhold til dom omfatter  

 særforanstaltningsdomme til f.eks. anbringelse i psykiatrisk hospital og  

 anbringelse i døgninstitution efter bistandsloven.
Personer, der i henhold til dom er anbragt i døgninstitutioner m.v.,  

 opholder sig i disse institutioner sammen med andre personer, der får  

 pensionen udbetalt.
Afhængig af baggrunden for ophold i institutionerne m.v.  

 kan personer, der har ophold i samme institution, således have forskellige  

 økonomiske forhold.
 Som led i bestræbelserne for ligestilling af forholdene for personer, der  

 opholder sig i de samme boformer, forslås det, at pensionen ikke længere  

 inddrages, og at den således udbetales ved ophold i ovennævnte boformer samt  

 hospitaler uanset baggrunden for opholdet.
 Personer, der tidligere har fået inddraget pensionen, skal herefter betale  

 for deres ophold efter samme regler, som gælder for de øvrige beboere i disse  

 boformer.
 Det foreslås endvidere, at den periode, hvori en indsat kan få udbetalt et  

 beløb til dækning af udgifter til husleje og lignende, forlænges fra omkring  

 3 måneder til omkring 6 måneder.
Ændringsforslaget er anbefalet af Kontaktgruppen mellem Socialministeriet  

 og Direktoratet for Kriminalforsorgen på baggrund af en rapport fra en  

 underarbejdsgruppe.
Rapporten er afgivet til socialministeren og  

 justitsministeren den 7. maj 1997 og indeholdt bl.a. et forslag om, at der  

 foretages en lovændring med henblik på en harmonisering af pensionslovens og  

 bistandslovens regler om betaling af husleje under afsoning.
 Ved ændringen af perioden for udbetaling af et beløb til husleje og  

 lignende fra omkring 3 måneder til omkring 6 måneder bringes pensionslovens  

 regler i overensstemmelse med bistandslovens regler, således at det vil være  

 muligt for en indsat at bevare et beløb til dækning af husleje og lignende i  

 en periode på omkring 6 måneder, uanset om den pågældende er  

 kontanthjælpsmodtager eller pensionist.
 Ændringen giver ikke anledning til administrative merudgifter.
 Til nr. 2 Det foreslås, at det er opholdskommunen, der skal varetage  

 administrationen af delpensionsloven, hvor det efter de gældende regler er  

 bopælskommunen. Ændringsforslaget er en konsekvens af forslaget om, at det er  

 opholdskommunen, der skal varetage administrationen af den sociale  

 lovgivning, jf. forslag til lov om retssikkerhed og administration på det  

 sociale område, L 228.
 Til nr. 3-5 Det foreslås, at lovforslagets ikrafttræden fremrykkes et  

 halvt år, således at lovforslaget træder i kraft den 1. juli 1998 i stedet  

 for 1. januar 1999.
 For at sikre, at der er mindst 3 fulde søgnedage fra lovforslagets  

 vedtagelse til stadfæstelsen, jf. grundlovens § 42, foreslås det, at den  

 foreslåede ikrafttræden pr. 1. juni 1997 ændres til ikrafttræden dagen efter  

 bekendtgørelsen i Lovtidende.
Økonomiske konsekvenser af ændringsforslagene Fremrykningen af ikrafttrædelsestidspunktet fra 1. januar 1999 til 1. juli  

 1998 medfører, at de økonomiske konsekvenser af at udlægge  

 tilkendelseskompetencen til kommunerne bliver en offentlig udgift på 2,2 mio.  

 kr. i 1998, 11,0 mio. kr. i 1999 og 11,2 mio. kr. i 2000 og årene fremefter.
 Fremrykningen af ikrafttrædelsestidspunktet medfører endvidere, at staten  

 overtager den fulde finansiering af udgifterne til pensionister i udlandet  

 fra 1. juli 1998. Det skønnes at give staten en udgift på 5,8 mio. kr. i  

 1998, som opvejes af en tilsvarende kommunal besparelse.
 De offentlige udgifter til indførelse af pensionsudbetaling til  

 pensionsberettigede personer med ophold i § 112-institution eller på  

 retspsykiatrisk hospital i forbindelse med frihedsberøvende anbringelsesdom  

 beløber sig til 5,3 mio. kr. i 1998 og 10,6 mio. kr. fra år 1999 og frem.
Udvidelsen af adgangen til at få udbetalt et beløb af pensionen til  

 dækning af udgifter til husleje og lignende fra 3 til 6 måneder (§ 46)  

 skønnes at give merudgifter på 1,1 mio. kr. i 1998 og 2,2 mio. kr. i de  

 følgende år.
Denne udgift forventes finansieret via satspuljen.
 De samlede økonomiske konsekvenser skønnes herefter til 8,6 mio. kr. i  

 1998, 23,8 mio. kr. i 1999 og 24,0 mio. kr. i 2000 og årene derefter.
 De økonomiske konsekvenser skal forhandles med de kommunale parter.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
Bilag Socialministerens kommentar til henvendelse fra Landsorganisationen i  

 Danmark (LO) Under henvisning til Socialudvalgets brev af 20. maj 1997 (L 231 -  

 bilag 14) forslag til lov om ændring af lov om social pension og lov om  

 delpension. (Tilkendelseskompetence, administration m.v.) kommenteres hermed  

 - i 80 eksemplarer - brev af 16. maj 1997 fra Landsorganisationen i Danmark  

 (LO).
 LO peger på, at forslaget til ændring af pensionsloven m.v. - L 231 - ikke  

 har været igennem en egentlig høringsrunde.
 Lovforslaget om ændring af pensionsloven m.v. indeholder primært  

 konsekvensændringer som følge af de samtidigt fremsatte forslag til lov om  

 retssikkerhed og administration på det sociale område, forslag til lov om  

 aktiv socialpolitik samt forslag til lov om social service.
Udformningen af lovforslaget har derfor beroet på udformningen af de 3  

 øvrige lovforslag.
Lovforslaget blev sendt til høring den 16. april 1997  

 samtidig med fremsættelsen i Folketinget.
 Lovforslaget indeholder således primært konsekvensændringer i forhold til  

 de samtidigt fremsatte lovforslag, dels konsekvensændringer som følge af at  

 reglerne om sagsoplysning, sagsbehandling og klageadgang m.v. fremover skal  

 fremgå af lov om retssikkerhed og administration på det sociale område, dels  

 konsekvensændringer der understøtter den tidlige, forebyggende indsats, der  

 stilles forslag om i forslag til lov om aktiv socialpolitik.
De intentioner, der fremgår af disse forslag, har således været med i den  

 høringsrunde, der har været.
Det har fremgået af forslag til lov om  

 retssikkerhed og administration på det sociale område - L 228 - at det ville  

 blive foreslået, at tilkendelseskompetencen på førtidspensionsområdet  

 udlægges til kommunerne.
Ligeledes er det fremgået af forslag til lov om  

 aktiv socilpolitik - L 230 - at regeringen ønsker at fremme aktivlinjen,  

 hvorfor også reglerne om tilkendelse af førtidspension måtte tilpasses disse  

 intentioner.
LO finder det beklageligt og uforståeligt, at forslagene fra  

 Førtidspensionsudvalg II ikke er taget med i de samlede forslag.
Det skal  

 hertil bemærkes, at forslagene fra Førtidspensionsudvalg II's 1. rapport i  

 vidt omfang er indarbejdet i de ændringer, der er fremsat med de 4 love på  

 det sociale område, især med forslag til lov om retssikkerhed og  

 administration på det sociale område - L 228.
Forslaget om omlægning af førtidspensionssystemet, som  

 Førtidspensionsudvalg II stillede i sin 2. rapport var et forslag til en  

 større omlægning af hele førtidspensionssystemet.
Dette forslag indebar  

 bl.a., at personer under 50 år med en funktionsevne i erhverv skulle gives et  

 tilbud om arbejde i stedet for at blive tilkendt førtidspension.
Regeringen er enig i intentionerne bag Førtidspensionsudvalg II's forslag  

 og finder det uacceptabelt, at yngre personer med en rimelig arbejdsevne  

 henvises til en passiv ydelse - som førtidspension - fremfor at få hjælp til  

 et aktivt liv på arbejdsmarkedet.
Regeringen har dog fundet, at det er  

 vigtigt, at der, inden der stilles forslag om så omfattende ændringer af  

 førtidspensionsområdet, skabes tilstrækkelige job til denne gruppe.
 LO tager afstand fra, at aktivering er et af de tiltag, der skal være  

 afprøvet, før der kan tilkendes førtidspension.
At tilbud om aktivering nævnes sammen med bl.a. tilbud om revalidering som  

 en mulighed, der skal afprøves som forudsætning for at tilkende  

 førtidspension, svarer til gældende praksis.
Det er udtryk for, at alle  

 tilbud, der kan føre til en aktiv tilværelse, skal tages i betragtning,  

 førend en førtidspensionssag påbegyndes, og førtidspension tilkendes.
 Lovforslaget om ændringer i pensionsloven m.v. understøtter dermed forslag  

 til lov om aktiv socialpolitik og forslag til lov om retssikkerhed og  

 administration på det sociale område - L 230 og L 228 - med henblik på at  

 styrke den tidlige, aktive indsats, således at personer, der kan hjælpes  

 tilbage på arbejdsmarkedet tidligt i sagsforløbet får den rigtige hjælp, mens  

 personer, hvis erhvervsevne varigt er nedsat og dermed ikke varigt kan  

 forbedres, ligeledes tidligt i sagsforløbet får afklaret deres sag og  

 tilkendt førtidspension.
 Efter LO's opfattelse bør ansøgningstidspunktet fortsat være det  

 tidspunkt, hvor en ansøgning om førtidspension indgives til kommunen.
Efter lovforslaget kan behandlingen af en sag om førtidspension først  

 påbegyndes på det tidspunkt, hvor det konstateres, at alle aktiverings-,  

 revaliderings- og behandlingsmæssige samt andre foranstaltninger, der kan  

 antages varigt at forbedre erhvervsevnen, har været afprøvet.
Med forslaget  

 ønskes præciseret, at det er en forudsætning for at kunne behandle en sag om  

 førtidspension og tilkende førtidspension, at ansøger har været igennem et  

 forudgående forløb, hvor det ved en tidlig, forebyggende indsats er forsøgt  

 at hjælpe den pågældende tilbage til eller ind på arbejdsmarkedet.
 Efter nugældende regler i lov om social pension, § 15, stk. 1, kan  

 førtidspension ikke tilkendes, hvis der foreligger mulighed for at iværksætte  

 foranstaltninger, der kan antages mere varigt at forbedre erhvervsevnen.  

 Dette har i mange tilfælde betydet, at det først i forbindelse med  

 behandlingen af en ansøgning om førtidspension er blevet vurderet, om der er  

 mulighed for at forbedre ansøgerens erhvervsevne.
Med de foreslåede ændringer af pensionsloven sikres det, at ansøgeren så  

 tidligt som muligt i sagsforløbet får den rigtige ydelse, uanset om ansøgeren  

 søger en førtidspension og eventuelt ikke selv er opmærksom på, at der er  

 anden mulighed for hjælp.
Herved sikres også, at ansøger får mulighed for at  

 få afprøvet, om der er mulighed for at komme tilbage til eller ind på  

 arbejdsmarkedet, førend der træffes afgørelse om førtidspension.
Dermed  

 ændres proceduren for sagsbehandlingen i sociale sager, og den reelle  

 sagsbehandling fremrykkes med henblik på at tilbyde aktive foranstaltninger  

 så tidligt som muligt.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse i den affattelse, hvori det foreligger efter 2. behandling.
Et mindretal inden for flertallet (Fremskridtspartiets medlem af udvalget)  

 kan efter en samlet vurdering af lovforslaget konstatere, at det er et skridt  

 i den rigtige retning.
Fremskridtspartiet støtter hovedsigtet med  

 lovforslaget, nemlig at lægge kompetencen ud i kommunerne.
 Fremskridtspartiet må imidlertid fortsat fastholde, at lovforslaget ikke  

 løser nogle af de problemer, der er på pensionsområdet.
Egentlig er det ikke lovens tekst, der er noget galt med, men  

 administrationen af loven.
Især tilkendelse af førtidspension trænger til  

 nogle opstramninger.
F.eks. er det ikke rimeligt, at en person, som af alle  

 eksperter vurderes som 100 pct. uarbejdsdygtig, kun kan få tilkendt en  

 pension svarende til 50 pct. uarbejdsdygtighed og det endda af en  

 personkreds, som aldrig har set eller talt med personen.
Det er heller ikke rimeligt, at en uarbejdsdygtig person ikke kan få  

 tilkendt pension, blot fordi personens sygdom ikke er med på den liste, som  

 nogle kloge mennesker har udarbejdet.
Grundlaget for tilkendelse skal  

 udelukkende være personens uarbejdsdygtighed.
 Fremskridtspartiet skal derfor opfordre ministeren til snarest muligt at  

 tage problemstillingerne op over for kommunerne, så loven, herunder lovens  

 intentioner, efterleves.
 Når Fremskridtspartiet stemmer for lovforslaget, er det som nævnt ikke,  

 fordi lovforslaget er godt nok, men fordi det er et skridt i den rigtige  

 retning i forhold til eksisterende lov.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Jens Jørgensen  

 (KF) Lene Espersen (KF) Tom Behnke (FP) nfmd.
Dansk Folkeparti havde ikke  

 medlemmer i udvalget.
