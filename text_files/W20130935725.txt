Ankestyrelsens principafgørelse 2-13 om sygedagpenge - arbejde i udlandet - ophold her i landet - Grønland Resume:
Principafgørelsen fastslår En dansk statsborger, der vender tilbage til Danmark efter ophold i Grønland, må anses for at opfylde sygedagpengelovens betingelse om lovligt ophold her i landet fra det tidspunkt, hvor den pågældende er vendt tilbage og fysisk opholder sig i Danmark.
 Det er ikke en betingelse for ret til danske sygedagpenge, at den danske statsborger har opgivet sin bopæl i Grønland, ligesom det ikke er en betingelse, at borgeren har folkeregisteradresse i Danmark.
 En dansk statsborger, der er vendt tilbage til Danmark efter ophold i Grønland og fysisk opholder sig i Danmark, har dog først ret til danske sygedagpenge fra det tidspunkt, hvor den pågældende ikke længere har ret til sygedagpenge eller anden erstatning for tab af indtægt efter grønlandsk lovgivning.
 Love:
Lov om sygedagpenge - lovbekendtgørelse nr. 653 af 26. juni 2012 - § 3, stk. 1 og § 4 Afgørelse:
1. Baggrund for at behandle sagen Ankestyrelsens Beskæftigelsesudvalg harbehandlet sagen for at afklare, om en borger har ret til danske sygedagpenge efter tilbagevenden til Danmark, når den pågældende har arbejdet og modtaget ydelser på grund af sygdom i Grønland, herunder om lovligt ophold i Danmark er betinget af, at bopælen i Grønland er opgivet.
2. Reglerne Det fremgår af § 3, stk. 1, i lov om sygedagpenge, at retten til sygedagpenge er betinget af, at personen har lovligt ophold her i landet.
 Det fremgår endvidere af § 5, nr. 1, at personer med ophold her i landet ikke kan opnå sygedagpenge, så længe de efter et andet lands lovgivning eller efter lovgivningen for Færøerne eller Grønland har ret til sygedagpenge eller anden erstatning for tab af indtægt.
3. Andre Principafgørelser Der henvises til Principafgørelsen003-13 om en borgers ret til danske sygedagpenge efter tilbagevenden til Danmark, når den pågældende har arbejdet og modtaget ydelser på grund af sygdom i et andet EU/EØS-land.
4. Den konkrete afgørelse Ankestyrelsens Beskæftigelsesudvalg har i møde truffet afgørelse i din sag om, hvorvidt lovligt ophold i Danmark er betinget af, at du har opgivet din bopæl i Grønland, og at du har folkeregisteradresse i Danmark.
Resultatet er  Det er ikke en betingelse for ret til danske sygedagpenge, at du har opgivet din bopæl i Grønland, ligesom det ikke er en betingelse, at du har folkeregisteradresse i Danmark  Du har ret til danske sygedagpenge fra det tidspunkt, hvor du har lovligt ophold i Danmark og ikke længere har ret til sygedagpenge eller anden erstatning for tab af indtægt efter grønlandsk sygedagpengelovgivning.
Det er en forudsætning, at du opfylder de øvrige betingelser for ret til sygedagpenge Vi hjemviser sagen til fornyet behandling.
 Det betyder, at kommunen skal træffe en ny afgørelse om, hvorvidt du har ret til danske sygedagpenge.
 Kommunen skal i den forbindelse undersøge, hvornår det er dokumenteret, at du er vendt tilbage til Danmark og således fysisk opholdt dig her, ligesom kommunen skal undersøge fra hvilket tidspunkt, du ikke længere havde ret til sygedagpenge eller anden erstatning for tab af indtægt efter grønlandsk lovgivning.
 Vi ændrer således afgørelsen fra Beskæftigelsesankenævnet i Statsforvaltningen YY, for så vidt angår afgørelsen af spørgsmålet om lovligt ophold.
 Det betyder, at afgørelsen fra Beskæftigelsesankenævnet i Statsforvaltningen YY ikke gælder.
 Afgørelsen fra kommunen gælder heller ikke.
 Kommunen vil kontakte dig.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg finder, at du som dansk statsborger, der vender tilbage til Danmark efter ophold i Grønland, må anses for at opfylde sygedagpengelovens betingelse om lovligt ophold her i landet fra det tidspunkt, hvor du er vendt tilbage og fysisk opholder dig i Danmark.
 Vi har ved afgørelsen af, om dit ophold i Danmark er lovligt, lagt vægt på, at du er dansk statsborger.
 Som bestemmelsen er formuleret, finder vi ud fra en ordlydsfortolkning ikke, at der kan opstilles et krav om bopæl og folkeregisterregistrering for, at en person kan anses for have lovligt ophold i Danmark efter sygedagpengelovgivningen.
 Vi har i den forbindelse lagt vægt på, at det ikke af forarbejderne fremgår, at ophold skal forstås som andet end, hvad ordet i sig selv angiver.
 En dansk statsborger, der er vendt tilbage til Danmark efter ophold i Grønland og fysisk opholder sig i Danmark, har dog først ret til danske sygedagpenge fra det tidspunkt, hvor den pågældende ikke længere har ret til sygedagpenge eller anden erstatning for tab af indtægt efter grønlandsk lovgivning, jf. sygedagpengelovens § 5, nr. 1.
 Vi finder, at din sag skal hjemvises til kommunen, som skal træffe en ny afgørelse om, fra hvilket tidspunkt du har ret til danske sygedagpenge.
Kommunen skal i den forbindelse undersøge, hvornår du vendte tilbage til Danmark og således fysisk opholdt dig i landet.
Kommunen skal samtidig undersøge, fra hvilket tidspunkt du ikke længere havde ret til sygedagpenge eller anden erstatning for tab af indtægt efter grønlandsk lovgivning.
Oplysninger i sagen Vi har afgjort sagen på grundlag af:
