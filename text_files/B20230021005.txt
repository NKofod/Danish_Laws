Bekendtgørelse om gasleverandørers indberetning af priser, tariffer, rabatter og vilkår til prisportalen for forbrugere på det danske detailmarked for gas1) I medfør af § 39 a, stk. 2, § 42 d, stk. 4, og § 50, i lov om gasforsyning, jf. lovbekendtgørelse nr. 126 af 6. februar 2020, som ændret ved lov nr. 923 af 18. maj 2021 og lov nr. 1594 af 28. december 2022, fastsættes:
Formål, anvendelsesområde og definitioner § 1. Denne bekendtgørelse har til formål at skabe gennemsigtighed for kunder ved at fastsætte, hvordan en gasleverandør skal indberette priser samt tilhørende vilkår på gasleverandørens produkter til forbrugere på prisportalen for forbrugere på det danske detailmarked for gas.
 Stk. 2. Bekendtgørelsen finder anvendelse på gasleverandører, jf. § 2, nr. 4.
 § 2. I denne bekendtgørelse forstås ved:
 1) Abonnementspris: Fast løbende betaling, der knytter sig til målepunkter, og som er forbrugsuafhængigt.
 2) Fast pris: Prisen er den samme pr. m3 i en fast periode.
 3) Forbruger: Kunde, som køber gas til eget forbrug.
 4) Gasleverandør: Enhver fysisk eller juridisk person, der varetager forsyning med gas.
 5) Gasselskab: Enhver fysisk eller juridisk person, der varetager mindst én af følgende funktioner: Produktion, transmission, distribution, forsyning, køb eller oplagring af gas, herunder LNG, og som er ansvarlig for de kommercielle, tekniske eller vedligeholdelsesmæssige opgaver i forbindelse med disse funktioner, men ikke er forbruger.
 6) Kombinationsprodukt: Gasprodukt, hvor forbrugeren tilpligtes til samtidigt at købe et andet produkt.
 7) Kunde: Enhver fysisk eller juridisk person, som køber gas med henblik på videresalg eller eget forbrug.
 8) Midlertidig pris: Pris, som gasleverandøren tilbyder kunden i en begrænset periode.
 9) Obligatorisk gebyr: Et gebyr, som opkræves i forbindelse med kundens køb af gas, og som ikke kan fravælges, eksempelvis betalingsgebyr.
 10) Priser: Standardpriser, tariffer og standardrabatter.
 11) Rabat: Forskellen mellem en standardpris for et gasprodukt og det beløb, som gasleverandøren faktisk modtager fra kunden for køb af gas.
 12) Standardpris: Prisen på et gasprodukt, som tilbydes alle kunder.
 13) Standardrabat: En rabat, som tilbydes alle kunder.
 14) Vilkår: Standardvilkår og standardbetingelser for adgang til og brug af gasleverancer.
 15) Øvrige gebyrer: Gebyrer, som alene udløses ved en bestemt anmodning eller hændelse.
 Stk. 2. Omfattet af faste og variable priser er standardpriser, standardrabatter, abonnementspriser og midlertidig pris.
Hvilke oplysninger skal indberettes § 3. Gasleverandøren skal til prisportalen for forbrugere på det danske detailmarked for gas indberette de oplysninger om gældende priser for salg af gas, som fremgår af gasleverandørens hjemmeside, jf. § 39 a, stk. 2, i lov om gasforsyning.
 Stk. 2. Priserne skal indberettes i kategorierne fast eller variabel i kr. pr. m3.
 Stk. 3. Gasleverandøren skal indberette følgende oplysninger om gasprodukterne:
 1) Produktets navn.
 2) Web-adresse for produktet på egen hjemmeside.
 3) Pris.
 4) Type  fast eller variabel.
 5) Privat.
 6) Erhverv.
 7) Dato for senest ændret.
 8) Leveringsperiode.
 9) Kontrakt- og betalingsbetingelser vedrørende blandt andet abonnement, betalingsform og opsigelsesperiode.
 10) Abonnementspris.
 11) Bindingsperiode.
 12) Kombinationsprodukt.
 13) Obligatoriske gebyrer.
 14) Øvrige gebyrer.
 Stk. 4. Såfremt det er muligt for en kunde at opnå rabat ved at kombinere flere produkter med et gasprodukt, eller kunden generelt forpligtes til at købe et andet produkt sammen med et gasprodukt, så skal dette indberettes under kombinationsprodukt.
 Stk. 5. For kombinationsprodukter skal den samlede abonnementspris indberettes, jf. § 3, stk. 3, nr. 3.
 Stk. 6. Gasleverandøren skal kun indberette oplysninger vedrørende stk. 3, nr. 11-14, hvis leverandøren tilbyder kombinationsprodukt, opkræver obligatoriske gebyrer og/eller opkræver øvrige gebyrer.
 Stk. 7. Gasleverandøren skal oplyse, hvis kunden skal overføres til et andet produkt på prisportalen for forbrugere på det danske detailmarked for gas, når et gasprodukt med midlertidig pris udløber.
 § 4. De til hver en tid gældende priser og vilkår skal indberettes efter § 3. Enhver pris- og vilkårsændring skal straks og senest ved ikrafttræden være indberettet efter § 3, stk. 3, nr. 1-14.
Tilsyns-, sanktions- og klagebestemmelser § 5. Forsyningstilsynet fører tilsyn med gasleverandørens efterlevelse af bestemmelserne i §§ 3 og 4.
 § 6. Forsyningstilsynet kan meddele påtale eller påbud om at efterleve bestemmelserne i denne bekendtgørelse efter § 47 b, stk. 1, i lov om gasforsyning.
 Stk. 2. Forsyningstilsynets afgørelse kan påklages til Energiklagenævnet efter § 51, stk. 1, i lov om gasforsyning.
 Stk. 3. Forsyningstilsynet skal på prisportalen for forbrugere på det danske detailmarked for gas oplyse om påbud udstedt i henhold til denne bekendtgørelse.
 § 7. Medmindre højere straf er forskyldt efter anden lovgivning, straffes med bøde den, der undlader at efterkomme påbud udstedt med hjemmel i § 6, stk. 1.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttrædelsesbestemmelser § 8. Bekendtgørelsen træder i kraft den 1. april 2023.
 Stk. 2. Bekendtgørelse nr. 771 af 8. august 2005 om naturgasselskabernes offentliggørelse af priser, tariffer, rabatter og vilkår ophæves.
Forsyningstilsynet, den 1. marts 2023 Carsten Smidt / Susanne Møller Svenssen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/73/EF af 13. juli 2009 om fælles regler for det indre marked for naturgas og om ophævelse af direktiv 2003/55/EF.
