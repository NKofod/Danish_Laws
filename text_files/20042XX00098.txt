Skriftlig fremsættelse (24. februar 2005) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
Forslag til lov om  

 ændring af forskellige skattelove  

 (Investeringsselskaber og hedgeforeninger) (Lovforslag nr.
L 98).
Det foreslås at ophæve skatteregler, der medfører en særlig  

 høj beskatning  

 af personer, der køber  

 aktier i finansielle selskaber, der ligger i lande uden selskabsskat.
De  

 gældende regler betyder, at der er forskel på skatten, når der ejes aktier i  

 danske finansielle selskaber og, når der ejes aktier i udenlandske selskaber.  

 Efter en afgørelse fra EF-domstolen af 15. juli 2004 om nogle østrigske  

 skatteregler må dette anses for at være i strid med EU-traktaten.
 Formålet med ændringerne er at undgå EU-stridige regler og  

 samtidig så vidt muligt at skabe ens konkurrencevilkår for danske og  

 udenlandske investeringsforeninger.
Det foreslås i den forbindelse at indføre et helt nyt  

 regelsæt for beskatning af investeringer i de såkaldte investeringsselskaber,  

 der som begreb også kommer til at omfatte de nye hedgeforeninger.
Sammen med  

 forslaget fra økonomi- og erhvervsministeren om hedgeforeninger er der nu  

 skabt  

 en lovgivningsmæssig ramme for disse foreningers virksomhed.
Nærværende forslag betyder, at selve investeringsselskabet  

 gøres skattefrit.
Til gengæld for skattefriheden beskattes den, der ejer  

 investeringsbeviser/aktier i investeringsselskabet af løbende kursstigninger  

 på  

 investeringsbeviserne/aktierne.
Det sker efter reglerne for kapitalindkomst.  

 Forslagets regler skal gælde uden forskel, hvad enten investeringsselskabet  

 ligger i Danmark eller i udlandet.
Det foreslås herudover, at der indføres en udbytteskat på 15  

 pct. ved udbetaling af danske udbytter til investeringsselskaber.
Herved  

 sikres, at udbytter ikke kanaliseres igennem et investeringsselskab til  

 udlandet uden udbytteskat.
Procentsatsen svarer til den, som gælder ved  

 direkte  

 betaling af udbytter fra danske selskaber til lande, som Danmark har indgået  

 dobbeltbeskatningsoverenskomst med.
Udloddende investeringsforeninger er ikke omfattet af de  

 foreslåede regler for investeringsselskaber.
For dem foreslås, at de ikke som  

 i  

 dag behøver at udlodde deres indtjening.
De skal blot oplyse den, således at  

 den  

 kan beskattes direkte hos medlemmerne.
Forslaget sikrer, at der ikke længere  

 kan peges på formelle hindringer for udenlandske investeringsforeningers salg  

 her i landet.
 De nugældende særregler for investeringsforeninger, der  

 udelukkende henvender sig til pensionskunder (de såkaldte PAL-foreninger)  

 erstattes af forenklede regler om beskatning som udloddende foreninger.
 Det foreslås, at obligationer, der udstedes således, at de  

 indfries til en kurs, der er afhængig af prisudviklingen på en hedgeforening  

 eller på andre værdipapirer, skal beskattes som et finansielt instrument.  

 Herved undgås omgåelser af den gældende kursgevinstlov og af det foreslåede  

 regelsæt for investeringer i investeringsselskaber.
 Med disse ord skal jeg anbefale forslaget til Folketingets  

 velvillige behandling.
