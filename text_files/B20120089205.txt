Bekendtgørelse om randzoner I medfør af § 1, stk. 3 og 4, § 2, stk. 2, § 5, stk. 1, § 6, § 7, stk. 3, § 9, § 10, stk. 2, og § 11, stk. 2, i lov nr. 591 af 14. juni 2011 om randzoner, som ændret ved lov nr. 563 af 18. juni 2012, fastsættes:
Kapitel 1 Indledning § 1. Denne bekendtgørelse fastlægger supplerende bestemmelser vedrørende reglerne i lov om randzoner, som ændret ved lov nr. 563 af 18. juni 2012.
 Stk. 2. NaturErhvervstyrelsen fører kontrol med, at bestemmelserne i lov om randzoner overholdes.
Kapitel 2 Definitioner m.v.
 § 2. Ved vandløb forstås i denne bekendtgørelse de åbne vandløb i landzone, der er omfattet af vandløbslovens bestemmelser.
 Stk. 2. Ved søer forstås i denne bekendtgørelse alle søer over 100 m2 i landzone.
Stk. 3. I det omfang, der etableres nye vandløb eller søer, vil disse blive omfattet af lovens bestemmelser om randzoner.
Tilsvarende gælder, at randzonerne langs eksisterende søer eller vandløb vil bortfalde i det omfang, disse søer eller vandløb overdækkes, rørlægges eller nedlægges.
 Stk. 4. Ved dyrkning af vedvarende græs forstås en jordbrugsmæssig udnyttelse af græsarealer til slæt eller afgræsning, jf. § 10.
 § 3. Randzonebredden fastlægges til 10 m.
 Stk. 2. Randzonens bredde måles fra vandløbets eller søens øverste kant, jf. lovens § 4.
 § 4. Reglerne i lovens § 1, stk. 1, finder ikke anvendelse for vandløb, der ikke er omfattet af vandplanen for de områder i de syd- og sønderjyske marskområder, der fremgår af det kompensationskort, som findes på NaturErhvervstyrelsens hjemmeside www.naturerhverv.dk/randzoner.
 Stk. 2. Reglerne finder heller ikke anvendelse for vandløb, der ikke er omfattet af vandplanen for de områder med marsklignende strukturer, der fremgår af det kompensationskort, som findes på NaturErhvervstyrelsens hjemmeside www.naturerhverv.dk/randzoner.
 § 5. Reglerne i lovens § 1, stk. 1, er ikke til hinder for bekæmpelse af kæmpebjørneklo.
 Stk. 2. Reglerne i lovens § 1, stk. 1, er heller ikke til hinder for udførelse af vandløbsvedligeholdelse og andre lovlige vandløbsarbejder, herunder oplægning og udspredning af det oprensede materiale.
Kapitel 3 Reduktion af randzonebredden § 6. Ansøgning om reduktion af randzonebredden efter lovens § 5 skal være NaturErhvervstyrelsen i hænde senest den 1. november 2012.
 Stk. 2. Ansøgning om reduktion efter lovens § 5 kan ske digitalt via NaturErhvervstyrelsens Tast selv-service, jf. tillige stk. 3.
 Stk. 3. Hvis ansøgning om reduktion efter lovens § 5 ikke sker digitalt, jf. stk. 2, skal ansøgningen indeholde:
 1) Oplysning om bedriftens samlede areal, dvs. bedriftens matrikulære areal samt tilforpagtede arealer og minus bortforpagtede arealer, opgjort pr. 1. september 2012.
2) Oplysning om det samlede randzoneareal, der er inden for bedriften.
Det samlede randzoneareal opgøres som summen af de arealer, hvor der gælder et forbud efter lovens § 1, stk. 1.
 3) Oplysning om det samlede 2 m bræmmeareal på bedriften, jf. vandløbslovens § 69, stk. 1.
 4) Oplysning om, hvilken bredde randzonen skal have, for at randzonearealet højst vil udgøre 5 pct. af bedriftens samlede areal, jf. stk. 4.
 Stk. 4. Ved fastlæggelse af den reducerede randzonebredde afrundes den beregnede bredde ned til nærmeste halve meter.
Stk. 5. Hvis der er tale om fastlæggelse af en reduceret randzonebredde på tilforpagtede arealer inden for bedriften, skal det dokumenteres ved erklæring fra ejeren af de tilforpagtede arealer, at ejeren er indforstået med, at der fastlægges en reduceret randzonebredde på det tilforpagtede areal.
Ejerens erklæring kan efter ansøgning eftersendes inden en frist på 3 måneder.
Stk. 6. NaturErhvervstyrelsen kan dispensere fra fristen i stk. 1 i situationer, hvor en lodsejer er i tvivl om, hvorvidt et givet vandløb er omfattet af lovens regler.
Ansøgning herom skal være NaturErhvervstyrelsen i hænde senest den 1. november 2012, jf. tillige § 7, stk. 3.
 § 7. En lodsejer, der i medfør af lovens § 5 har søgt om tilladelse til reduktion af randzonebredden inden for sin bedrift, vil i perioden fra 1. september 2012 og indtil tilladelsen foreligger, kunne opfylde randzonelovens krav ved at udlægge en reduceret randzone i den bredde, der er indgivet ansøgning om.
 Stk. 2. Bredden af randzonen fastlægges endeligt, når ansøgningen efter lovens § 5 er behandlet.
Stk. 3. En lodsejer, der har søgt om dispensation fra fristen til at indsende ansøgning om reduktion, vil kunne opfylde randzonelovens krav ved at udlægge en reduceret randzone i en bredde, der er opgjort i forhold til de randzonestrækninger, der ikke er tvivl om.
Den opgjorte randzonebredde skal i så fald oplyses ved ansøgningen om dispensation efter bekendtgørelsens § 6.
Kapitel 4 Dispensationer § 8. NaturErhvervstyrelsen kan i medfør af lovens § 6 i særlige tilfælde efter ansøgning meddele dispensation fra kravet om randzonens bredde samt forbuddet mod at gødske, sprøjte, dyrke eller foretage anden jordbearbejdning på randzonearealet eller på dele af randzonearealet.
 Stk. 2. Ansøgning om dispensation efter lovens § 6 skal indeholde:
 1) Angivelse af hvilke bestemmelser, der søges om dispensation fra og oplysning om særlige forhold, der kan begrunde en dispensation.
 2) Oplysning om hvilke arealer, der søges om dispensation for.
 3) Kort, der viser beliggenheden af de pågældende randzonearealer.
 4) Relevant dokumentation for de forhold, der kan begrunde en dispensation.
 § 9. NaturErhvervstyrelsen kan i medfør af lovens § 6a i særlige tilfælde efter ansøgning meddele dispensation fra bestemmelsen om, at randzonerne er åbne for færdsel efter reglerne i naturbeskyttelsesloven.
 Stk. 2. Ansøgning om tilladelse efter lovens § 6a skal indeholde:
 1) Oplysning om særlige forhold, der kan begrunde en dispensation.
 2) Oplysning om hvilke arealer, der søges om dispensation for.
 3) Kort, der viser beliggenheden af de pågældende randzonearealer.
 4) Relevant dokumentation for de forhold, der kan begrunde en dispensation.
Kapitel 5 Omlægning af vedvarende græsarealer og høst af afgrøder § 10. Der kan højst ske omlægning af arealer med vedvarende græs hvert 7. år i randzoner.
Stk. 2. Det er ikke tilladt at foretage jordbearbejdning, medmindre det er nødvendigt for at omlægge vedvarende græsarealer.
Omlægning må dog kun ske uden brug af gødskning eller sprøjtning.
Stk. 3. Det er tilladt at foretage den jordbearbejdning, der er nødvendig for at etablere vedvarende græsarealer på arealer, der hidtil har henligget udyrkede.
Tilsvarende gælder for arealer, hvor der er høstet afgrøder, jf. § 11. Etablering af græsarealer må dog kun ske uden brug af gødskning eller sprøjtning.
 Stk. 4. Det er en forudsætning for omlægning efter stk. 1-3, at omlægningen ikke strider mod anden lovgivning.
§ 11. Det er uden nogen tidsbegrænsning tilladt at høste afgrøder, der er etableret i randzonen.
Dette gælder både etårige og flerårige afgrøder.
 Stk. 2. Det er ikke tilladt at gødske eller sprøjte afgrøder, der er omfattet af stk. 1, medmindre der er opnået dispensation, jf. lovens § 6.
Kapitel 6 Straffe- og ikrafttrædelsesbestemmelser § 12. Overtrædelse af bestemmelserne i § 10 og § 11, stk. 2, straffes med bøde.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 13. Bekendtgørelsen træder i kraft den 1. september 2012.
