Arbejdsformidlingskontorerne De statsanerkendte arbejdsløshedskasser Ad bødestraf i henhold til arbejdsløshedslovens § 101, stk. 1:
 På given foranledning skal direktoratet meddele, at der i de tilfælde,  

 hvor det har været nødvendigt at foretage politianmeldelse af en arbejdsgiver  

 på grund af manglende opfyldelse af de pligter, der påhviler ham efter  

 arbejdsløshedslovens § 91, bør fastsættes en bødestraf på 3 x den maksimale  

 dagpengesats for fuldtidsforsikrede medlemmer af en statsanerkendt  

 arbejdsløshedskasse afrundet til nærmeste hele hundrede kroner.
 Direktoratet finder endvidere, at der som hovedregel bør stilles krav om  

 pålæg af bøde, uanset at arbejdsgiveren - efter at politiet er blevet  

 inddraget i sagen - efterfølgende berigtiger forholdet.
 Direktoratet skal anmode arbejdsløshedskasserne/kontorerne om i  

 forbindelse med politianmeldelse af en arbejdsgiver at fremsætte  forslag til  

 bødepåstand i overensstemnmelse med ovenstående.
 Det skal bemærkes, at der alene er tale om vejledende retningslinier.
 Ad tvangsbøder i henhold til retsplejelovens § 997, stk. 3:
 Det fremgår af ovennævnte bestemmelse i retsplejeloven, at man i de  

 tilfælde, hvorved nogen tilholdes at opfylde en forpligtelse mod det  

 offentlige, som tvangsmiddel kan fastsætte en fortløbende bøde, der tilfalder  

 statskassen.
 Det er direktoratets opfattelse, at denne bestemmelse i retsplejeloven,  

 hvorved der ved dom er mulighed for under tvang af fortløbende bøder at  

 pålægge en arbejdsgiver at opfylde hans oplysningspligt i henhold til  

 arbejdsløshedslovens § 91, bør tages i anvendelse i de formentlig meget få  

 tilfælde, hvor en arbejdsgiver, efter at politiet har fremsat anmodning  

 herom, fortsat nægter at fremkomme med de ønskede oplysninger.
 Direktoratet finder, at der bør fastsættes fortløbende ugentlige bøder  

 svarende til 1 x den maksimale dagpengesats for fuldtidsforsikrede medlemmer  

 af en statsanerkendt arbejdsløshedskasse afrundet til nærmeste hele hundrede  

 kroner.
 Der bør i disse tilfælde efter direktoratets opfattelse således dels  

 nedlægges bødepåstand i henhold til arbejdsløshedslovens § 101, stk. 1, samt  

 dels nedlægges påstand om fortløbende bøder i henhold til retsplejelovens §  

 997, stk. 3.
 Det bemærkes, at direktoratet er af den opfattelse, at omhandlede  

 bestemmelse også bør finde anvendelse i de tilfælde, hvor en statsanerkendt  

 arbejdsløshedskasse politianmelder en arbejdsgiver i henhold til  

 arbejdsløshedslovens § 101, stk. 1, jfr. § 91.
 Direktoratet skal i overensstemmelse hermed anmode arbejdsløshedskasserne  

 og kontorerne om i forbindelse med politianmeldelse af en arbejdsgiver at  

 henlede politiets opmærksomhed på omhandlede bestemmelse i retsplejeloven med  

 bemærkning, at bestemmelsen om nødvendigt foreslås taget i anvendelse.
 P.D.V.
