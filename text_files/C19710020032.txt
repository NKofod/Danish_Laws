 Skatter og renter m.v., der skal betales efter kildeskatteloven, opkræves  

 ved kildeskattedirektoratets foranstaltning med bistand af kommunerne efter  

 finansministerens nærmere bestemmelse.
 Kommunerne varetager tvangsinddrivelsen af skatter, der skal betales efter  

 kildeskatteloven efter de generelle og specielle anvisninger, der gives af  

 kildeskattedirektoratet.
 Der henvises herom til de udsendte vejledninger vedrørende opkrævning af  

 A- og B-skat.
 Udpantning.
 Efter kildeskattelovens § 72, stk. 1, kan skattebeløb, som skal indbetales  

 efter kildeskatteloven til det offentlige med tillæg, renter og gebyrer,  

 inddrives ved udpantning efter reglerne om udpantning for skatter og  

 afgifter, som opkræves ved kommunernes foranstaltninger.
 Udpantning i ejendele, der tilhører ægtefællen, kan ske under følgende  

 betingelser:
a.
Der skal være foretaget forgæves udpantning hos den skattepligtige  

 selv.
 b. Ægtefællerne skal være samlevende på tidspunktet for udpantningen.
c.
De skyldige skatter skal vedrøre indkomstår, for hvilke ægtefællerne er  

 sambeskattede.
 Adgangen til at foretage udpantning i ejendele, der tilhører samlevende  

 ægtefælle og børn, gælder ikke for skattebeløb, som den indeholdelsespligtige  

 har været pligtig at indeholde.
Udpantning skal foretages efter reglerne i lov nr. 9 af 29. januar 1970 om  

 fremgangsmåden ved udpantning for skatter og afgifter m.v.,  

 "Inddrivelsesloven" og justitsministeriets bekendtgørelse af 23.  

 februar 1970 om udpantning for skatter uden forudgående forkyndelse eller  

 bekendtgørelse.
Loven og bekendtgørelsen er indsat som bilag nr. 3 og 4 i  

 Vejledning vedr. opkrævning af A-skat.
 Har en skatteyder eller en indeholdelsespligtig ikke inden det tidspunkt,  

 da udpantning kan begæres, betalt de ham påhvilende skatter eller de beløb,  

 som han har været pligtig at indeholde efter kildeskattelovens § 46 og § 49,  

 kan vedkommende skattemyndighed skriftlig pålægge den pågældendes  

 arbejdsgiver at indeholde i lønning, provision eller andet arbejdsvederlag,  

 jf. kildeskattelovens § 73, se herom KD-meddelelse 1970-2.
 Forældelse.
Der kan foretages udpantning, så længe kravet ikke er forældet efter de  

 almindelige regler om forældelse.
Forældelse indtræder herefter normalt 5 år  

 efter den tid, da fordringen kan kræves betalt.
 Forkyndelse.
 Udpantning foretages af pantefogeden uden fogedens autorisation og som  

 hovedregel uden forudgående forkyndelse eller bekendtgørelse.
Ved justitsministeriets bekendtgørelse nr. 57 af 23. februar 1970 er det  

 fastsat, hvornår udpantning uden forudgående forkyndelse eller bekendtgørelse  

 kan foretages.
Dette kan ske, såfremt skyldneren på det udsendte  

 indbetalingskort eller i en anden meddelelse der tilsendes ham om, hvad han  

 skal betale, på tydelig måde er gjort bekendt med, at udpantningen uden  

 yderligere varsel vil blive påbegyndt på en nærmere angiven dag, der tidligst  

 kan være en uge efter sidste rettidige betalingsdag, eller at udpantning vil  

 blive påbegyndt uden yderligere meddelelse en uge efter sidste rettidige  

 betalingsdag.
De udsendte OPRIK'er for B-skat, restskat m.v., særlig  

 indkomstskat samt giroindbetalingskortene for A-skat og rykkerskrivelserne  

 for manglende indbetaling af A-skat indeholder en sådan meddelelse, således  

 at der normalt kan foretages udpantning uden forudgående forkyndelse for  

 restanten.
 Hvor restanten ikke har modtaget en sådan meddelelse, må udpantningen  

 forkyndes for restanten enten ved fremsendelse gennem postvæsenet efter  

 reglerne i retsplejelovens §§ 163b-163d eller ved stævningsmand, dog kan  

 forkyndelse for de enkelte skyldnere erstattes af en bekendtgørelse i de i  

 kommunen mest udbredte dagblade.
 KD er rekvirent.
Udpantningen foretages af kommunerne på KD's vegne.
KD skal således  

 anføres som rekvirent.
 Ved tinglysning af en udpantning skal kommunen anføres som anmelder og KD  

 som rekvirent.
 Da KD er rekvirent, skal eventuelle krav om erstatning efter  

 retsplejelovens § 608 for ulovlig foretaget udpantning rejses overfor KD.
Aflysning af en tinglyst udpantning skal foretages snarest muligt, efter  

 at restancen er betalt.
Kommunerne bemyndiges herved til at kvittere og  

 begære aflysning af de udpantninger, der er foretaget på KD's vegne.  

 Aflysningen bør foretages af den kommune, der har restancen til inddrivelse  

 på det tidspunkt, hvor den indbetales.
 Anmodning om rykningspåtegning og begæring om relaksation af udpantninger  

 i fast ejendom skal indsendes til kildeskattedirektoratet til afgørelse.
 Rejses der indsigelser mod udpantningsforretninger, der foretages af en  

 pantefoged, forelægger kommunen sagen for fogedretten.
 Forinden en af fogeden afsagt kendelse over en fremsat indsigelse ankes  

 eller kæres, skal sagen forelægges kildeskattedirektoratet til afgørelse.
 Stedet for udpantning.
Som hidtil kan udpantning påbegyndes i den kommune, hvor skyldneren har  

 bopæl.
Efter inddrivelseslovens § 8 kan udpantning nu også påbegyndes i den  

 kommune, hvor skyldneren driver erhvervsmæssig virksomhed, men kun af  

 pantefogeden i denne kommune.
Hvor pantefogeden i bopæls- eller  

 erhvervskommunen har påbegyndt en udpantningsforretning, kan han efter  

 inddrivelseslovens § 10 fortsætte forretningen uden for kommunen.
Er det mere  

 hensigtsmæssigt at anmode den anden kommune om bistand, kan dette som hidtil  

 finde sted.
 Efter inddrivelseslovens § 2, stk. 2, skal en pantefoged efter anmodning  

 foretage udpantning for ydelser, der opkræves eller inddrives af andre  

 kommuner, se endvidere Vejledning vedr. opkrævning af B-skat, side 46, og  

 Vejledning vedr. opkrævning af A-skat, side 38.
 Almindelige regler for inddrivelse af skatter, der skal betales efter  

 kildeskatteloven.
Før kildeskattens indførelse var de tab, som skatteyderne og  

 arbejdsgiverne kunne påføre stat og kommune ved ikke at indbetale deres  

 skatterestancer eller tilbageholdte skattebeløb, forholdsvis begrænsede.  

 Efter kildeskattens indførelse er risikoen for, at der kan opstå store tab,  

 ved at arbejdsgiverne ikke indbetaler indeholdte skattebeløb, steget  

 væsentligt.
For A-skatter bæres dette tab udelukkende af staten.
Kommunerne  

 må ved inddrivelsen af A-skatterne såvidt muligt sørge for sikkerhed for  

 restancerne enten ved sikkerhedsstillelse eller ved udpantning, og dette bør  

 ske forinden, der eventuelt træffes aftale om en afdragsvis betaling af  

 restancen.
Aftaler om afdragsvis betaling bør i almindelighed fastsættes  

 således, at restancen er afviklet indenfor en periode på højst 6 måneder.  

 Kommunerne skal iagttage sikringsakterne i forbindelse med udpantningen.
 Overholdes en aftale om betaling ikke, eller kan skyldneren ikke tilbyde  

 at betale restancen, skal udpantede effekter sælges ved tvangsauktion.
For at sikre en hurtig afvikling af restancen, skal der fortrinsvis  

 foretages udpantning i let realisable effekter.
Udpantning i fast ejendom  

 skal derfor kun ske, hvor det ikke er muligt at skaffe sikkerhed på anden  

 måde.
 Hvor restancen omfatter både indeholdte A-skatter og skatteyderens  

 personlige skatter, må kommunen sikre sig, at der sker en koordinering af  

 inddrivelsen af restancebeløbene.
 Tvangsauktion.
 Løsøre og fordringer.
 Kommunerne bemyndiges herved til, uden at forelægge sagen for  

 kildeskattedirektoratet, at stille de udpantede effekter til tvangsauktion,  

 når det er åbenbart, at der vil blive opnået hel eller delvis dækning for det  

 beløb incl. omkostninger, der er pantet for.
 Efter retsplejelovens § 605 må det udpantede normalt ikke realiseres  

 førend efter udløbet af 4 uger efter udpantningen.
 Er udpantning foretaget i fordringer og værdipapirer, gælder der særlige  

 regler for realisationen af disse, jf. retsplejelovens §§ 557 og 558.
 Realisation af værdipapirer, der noteret på Københavns børs (obligationer  

 og visse aktier) eller på fremmede børser, skal ikke ske ved tvangsauktion,  

 men gennem et pålideligt pengeinstitut, f.eks. en bank.
Fordringer af anden beskaffenhed, f.eks. gældsbreve eller pantebreve, kan  

 sælges ved tvangsauktion.
Kommunen kan også lade fordringen indkræve,  

 efterhånden som den forfalder til betaling.
 Hvor tvangsauktion begæres udelukkende på grundlag af udpantning for  

 foreløbige B-skatter, skal opkrævningsmyndighederne, forinden effekterne  

 afhentes, sikre sig, at der ikke er indgivet begæring om ændring af  

 forskudsansættelsen, der vil kunne medføre, at restancen væsentlig nedsættes  

 eller helt bortfalder.
 Fast ejendom.
Forinden der begæres tvangsauktion over en fast ejendom, skal sagen  

 forelægges kildeskattedirektoratet til afgørelse.
Ved sagens fremsendelse  

 skal den vedlægges: Udskrift af udpantningsbogen og en tingbogsattest, der på  

 kildeskattedirektoratets vegne kan rekvireres afgiftsfri på  

 tinglysningskontoret.
Endvidere skal sagen indeholde oplysning om ejendommens  

 prioriteringsforhold, herunder pantehæftelsernes aktuelle størrelse, løbetid,  

 om der skal erlægges afdrag ved ejerskifte og indholdet af en eventuel  

 tvangsauktionsklausul samt om ejendommens værdi til ejendomsskyld ved sidste  

 vurdering og endelig en udtalelse fra kommunen om ejendommens værdi i handel  

 og vandel.
Ved begæring af tvangsauktion over fast ejendom skal kommunen  

 altid sikre sig advokatbistand, se herom skrivelse fra justitsministeriet om  

 advokatbistand af 6. august 1970 offentliggjort i Ministerialtidende A 1970,  

 hæfte XI, den 24. november 1970, nr. 300.
Da kildeskattedirektoratet ved tinglysning af en udpantning i fast ejendom  

 har været anført som rekvirent, vil underretning om begæring af tvangsauktion  

 altid blive fremsendt til kildeskattedirektoratet, der derefter vil  

 underrette kommunen.
Kildeskattedirektoratet vil, efter at der er indhentet  

 en udtalelse fra kommunen, afgøre, om man ønsker at overtage ejendommen som  

 ufyldestgjort panthaver.
Er toldvæsenet ligeledes panthaver i ejendommen,  

 træffes afgørelsen efter drøftelse med toldvæsenet.
Hvor kommunen på  

 kildeskattedirektoratets vegne har overtaget en fast ejendom, anmodes  

 kommunen om at overtage tilsynet med ejendommen indtil dennes salg.  

 Udgifterne hertil afholdes af ejendommens salgssum.
 Ved tvangsauktion af registrerede skibe og luftfartøjer gælder tilsvarende  

 regler som ved fast ejendom.
 Konkurs.
Kan restancen ikke inddrives ved udpantning og efterfølgende  

 tvangsauktion, og indbetaler den indeholdelsespligtige ikke de A-skatter, der  

 indeholdes løbende, skal sagen indberettes til kildeskattedirektoratet over  

 amtsskatteinspektoratet.
Amtsskatteinspektoratet videresender sagen med  

 udtalelse til kildeskattedirektoratet, der afgør, om der skal indgives  

 begæring om konkurs for den indeholdelsespligtige.
Ved sagens fremsendelse  

 skal der vedlægges en udskrift af den sidst foretagne skatteansættelse, en  

 kopi af den for samme år indsendte selvangivelse med driftsregnskab og status  

 samt en udtalelse fra kommunen om den pågældendes formueforhold på  

 tidspunktet for indberetningen.
 For A-skatter og personlige skatter gælder endvidere, at hvor det oplyses,  

 at der er foretaget dispositioner, der vil kunne afkræftes ved en eventuel  

 konkurs, og kan skyldneren ikke anvise effekter til sikkerhed for restancen,  

 bedes sagen ligeledes forelagt kildeskattedirektoratet til afgørelse af, om  

 der skal indgives konkursbegæring mod den pågældende med det formål at søge  

 de foretagne dispositioner afkræftet.
 Dækningsrækkefølge for A- og B-skatter samt restskatter m.v.
Angiver skyldneren ved en indbetaling, hvilken fordring den skal dække,  

 skal dette respekteres.
Foretages der indbetaling på et restancebeløb, der  

 består af A-skatter og personlige skatter, uden at det er angivet, hvilken  

 fordring indbetalingen skal dække, skal indbetalingen fortrinsvis anvendes  

 til dækning af A-skatten.
Er der foretaget udpantning i samme genstand for både A-skatter og  

 personlige skatter, og sælges genstanden, skal restancerne dækkes i  

 prioritetsorden efter tidspunktet for udpantningerne.
Hvor der er foretaget  

 udpantning samtidig for både A-skatter og personlige skatter, skal et  

 eventuelt provenu ved genstandens salg fortrinsvis anvendes til dækning af  

 A-skatten.
 Udgifter ved inddrivelse.
 Kommunerne bærer omkostningerne ved tvangsinddrivelse af A-skatter og  

 personlige skatter med undtagelse af følgende:
 1. Udgifter, der forbundet med tvangsauktion af fast  

 ejendom, i det omfang de ikke dækkes af rekvirent eller køber.
 2. Udgifter, der skal afholdes ved indgivelse af  

 begæring om konkurs eller under boets behandling.
 3. Udgifter som følge af anke eller kære af  

 fogedkendelser, herunder et eventuelt salær til advokat.
 4. Erstatning for ulovlig foretaget udpantning.
 Begæring om refusion af de under 1-4 afholdte udgifter indsendes til  

 kildeskattedirektoratet, 4. kontor, med dokumentation for udgifternes  

 størrelse.
 Kildeskattedirektoratet, den 1. november  

 1971.
 Knud Jensen.
