Fremsat den 9. oktober 2008 af Anders Samuelsen (LA), Villum Christensen (LA) og Naser Khader (LA) Forslag til folketingsbeslutning om skattefrihed for præmiepenge til medaljevindere ved OL Folketinget pålægger regeringen inden udgangen af dette folketingsår at fremsætte lovforslag, som vil gøre præmiepenge til medaljevindere ved OL skattefrie.
Bemærkninger til forslaget Beslutningsforslaget har til formål at pålægge regeringen at fremsætte lovforslag, som gør præmiepenge til medaljevindere ved OL skattefrie.
 Liberal Alliance henviser til daværende kulturminister Brian Mikkelsens udtalelser den 25. august 2008, hvor han lovede OL-medajlevindere skattefrihed af præmiepenge, og til Berlingske Tidende den 24. september 2008, hvor kulturminister Carina Christensen udtrykker sin fulde opbakning til Brian Mikkelsens løfte om skattefrihed til sportsfolkene.
 Det fremgår af skatteministerens svar af 3. oktober 2008 på Skatteudvalgets alm. del  spm. 399, at skatteministeren forventer senere i år at fremsætte et lovforslag med virkning for indkomståret 2008. Det bebudede lovforslag indgår imidlertid ikke i regeringens lovprogram for 2008-09, hvorfor Liberal Alliance finder det nødvendigt at fremsætte dette beslutningsforslag.
Skriftlig fremsættelse Anders Samuelsen (LA):
 Forslag til folketingsbeslutning om skattefrihed for præmiepenge til medaljevindere ved OL.
(Beslutningsforslag nr.
B 9).
