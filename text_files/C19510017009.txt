 (Til overpræsidenten i København, rigsombudsmanden på Færøerne, samtlige  

 amtmænd, samtlige dommere, politidirektøren i København og samtlige  

 politimestre).
De i anledning af et andragende om fri proces optagne politirapporter med  

 bilag - bortset fra de bilag, der indeholder oplysninger om de økonomiske  

 forhold - vil fremtidig, såfremt fri proces meddeles, af den bevilgende  

 myndighed være at fremsende til vedkommende ret, som udlåner akterne til den  

 sagfører, som retten beskikker for andrageren.
Akterne tilbagesendes til  

 retten senest samtidig med stævningen.
 Retten giver derefter modparten eller dennes sagfører lejlighed til at  

 gennemse akterne.
 Efter benyttelsen sendes akterne af retten tilbage til den bevilgende  

 myndighed med en udskrift af afgørelsen i sagen.
 Politiet skal inden afhøringen i anledning af et andragende om fri proces  

 gøre den afhørte person bekendt med, at retten, parterne og disses sagførere  

 vil få adgang til at gøre sig bekendt med rapporten og bilagene, såfremt der  

 meddeles fri proces.
 Oplysninger om andragerens økonomiske forhold må ikke fremgå af  

 hovedrapporten, men skal samles på særlige bilag, således at disse kan  

 tilbegeholdes af den bevilgende myndighed.
 Justitsministeriets cirkulære nr. 178 af 5. december 1930 ophæves.
 Justitsministeriet, den 24. august 1951.
 Helga Pedersen.
/H.
Vollmond.
