(Til Vestsjællands og Fyns amtsråd samt  

 Korsør og Nyborg kommunalbestyrelser) 1. Cirkulærets formål og indhold Folketinget har den 26. maj 1987 vedtaget lov om anlæg af fast forbindelse  

 over Storebælt, lov nr. 380 af 10. juni 1987.
 Den faste forbindelse over Storebælt omfatter en jernbaneforbindelse  

 anlagt i en tunnel under Østerrenden mellem Sjælland og Sprogø og på en  

 lavbro over Vesterrenden mellem Sprogø og Fyn, samt en motorvejsforbindelse,  

 der krydser Østerrenden enten i en sænketunnel eller på en højbro og  

 Vesterrenden på samme lavbro som jernbaneforbindelsen.
På land omfatter den faste forbindelse de nødvendige tilslutningsanlæg til  

 vej- og jernbaneforbindelser og nye stationsanlæg i både Korsør og Nyborg  

 kommuner.
Den faste forbindelse omfatter også andre nødvendige anlæg, samt  

 ændringer i det bestående vej- og spornet.
 Det er i bemærkningerne til forslaget til lov om anlæg af fast forbindelse  

 over Storebælt forudsat, at der »vil blive udarbejdet et  

 landsplandirektiv, der sikrer tilvejebringelsen af nødvendige forudsætninger  

 for den kommunale planlægning«.
 Dette er baggrunden for nærværende cirkulære, som dels fritager anlægget  

 for overholdelse af regler i medfør af lov om lands- og regionplanlægning,  

 lov om kommuneplanlægning, og lov om by- og landzoner og dels indeholder  

 bindende forskrifter for regionplanlægningen og for kommune- og  

 lokalplanlægningen samt for administrationen af lov om by- og landzoner i  

 anlæggets konsekvensområder.
Cirkulæret udsendes i henhold til § 4 i lov om lands- og  

 regionplanlægning, jf.
Miljøministeriets lovbekendtgørelse nr. 735 af 21.  

 december 1982 som ændret ved lov nr. 355 af 13. maj 1987 og lov nr. 393 af  

 10. juni 1987, og i henhold til § 29, stk. 1, i lov om kommuneplanlægning,  

 jf.
Miljøministeriets lovbekendtgørelse nr. 391 af 22. juli 1985 som ændret  

 ved lov nr. 287 af 13. maj 1987, samt i henhold til § 9, stk. 6 i lov om by-  

 og landzoner, jf.
Miljøministeriets lovbekendtgørelse nr. 446 af 3. oktober  

 1985, som ændret ved lov nr. 286 af 13. maj 1987.
 Cirkulæret har været forelagt berørte ministerier, styrelser, amtskommuner  

 og kommuner i perioden 1. marts 1988 - 1. juni 1988, samt været fremlagt til  

 orientering for borgerne i Korsør og Nyborg kommuner i perioden 1. marts 1988  

 - 1. maj 1988.
Cirkulæret er disponeret således, at punkt 2 indeholder de forudsætninger,  

 der skal lægges til grund for regionplanlægningen.
Punkt 3 indeholder de  

 bindende forskrifter for planlægningen af de enkelte områder og punkt 4 de  

 bindende forskrifter for administrationen af lov om by- og landzoner.
Punkt 5  

 indeholder hjemmel til mindre fravigelser fra cirkulærets bestemmelser, og  

 punkt 6 ophæver de gældende landsplandirektiver for området.
Punkt 7 handler  

 om revision af cirkulæret.
På det til cirkulæret knyttede kortbilag er foretaget en afgrænsning af  

 det geografiske område, der er omfattet af cirkulæret.
De af cirkulæret  

 omfattede arealer er inddelt i tre områder - område I-III - på baggrund af de  

 forskellige retningslinier, der fastsættes ved cirkulæret.
2. Forudsætninger for regionplanlægningen I medfør af § 4, stk. 1 i lov om lands- og regionplanlægning fastsættes  

 herved, at regionplanlægningen skal udføres ud fra den forudsætning, at der  

 indenfor de på kortbilaget angivne områder skal anlægges en  

 Storebæltsforbindelse med tilhørende stationer, serviceanlæg,  

 vejtilslutninger, sporforbindelser, midlertidige arbejdsanlæg m.v.
3. Bestemmelser for områderne Område I (selve anlægsområdet og midlertidige arbejdsanlæg).
 Område I er det område, der er omfattet af anlægsloven, og efterfølgende  

 reguleret af ekspropriationskommissionen.
 I medfør af § 4, stk. 2 i lov om lands- og regionplanlægning bestemmes  

 udover det under punkt 2 fastsatte, at de under punkt 2 nævnte forudsætninger  

 har retsvirkning som regionplan.
 Der skal således ikke udarbejdes regionplantillæg som forudsætning for  

 bygge- og anlægsarbejdernes iværksættelse, men retningslinier skal optages i  

 regionplanen ved førstkommende revision.
 I medfør af § 4, stk. 3, i lov om lands- og regionplanlægning bestemmes  

 endvidere, at bygge- og anlægsarbejderne kan iværksættes uden forudgående  

 tilvejebringelse af kommune- og lokalplan, og at de bygninger og anlæg, der  

 skal opføres i området, er undtaget fra bestemmelserne i kommuneplanlovens §  

 43 om højdebegrænsning og fra bestemmelserne i by- og landzonelovens § 6-8 om  

 zonetilladelse til udstykning, opførelse af ny bebyggelse og ændret  

 anvendelse.
 Område II (stationsbygninger og stationsforpladser).
 I medfør af § 4, stk. 2, i lov om lands- og regionplanlægning bestemmes  

 udover det under punkt 2 fastsatte, at de under punkt 2 nævnte forudsætninger  

 har retsvirkning som regionplan.
 Der skal således ikke udarbejdes regionplantillæg som forudsætning for  

 bygge- og anlægsarbejdernes iværksættelse, men retningslinier skal optages i  

 regionplanen ved førstkommende revision.
 I medfør af lov om kommuneplanlægning, § 29, stk. 1, pålægges det  

 kommunalbestyrelserne senest den 1. januar 1990 at offentliggøre  

 lokalplanforslag til nærmere regulering af området med henblik på endelig  

 vedtagelse senest den 1. januar 1991.
 For denne lokalplanlægning skal resultatet af ekspropriationskommissionens  

 beslutning m.v. lægges til grund som en bindende forudsætning.
 Område III (den faste forbindelses umiddelbare konsekvensområder).
 Udover det under punkt 2 fastsatte vedrørende regionplanlægningen,  

 pålægges det i medfør af § 29, stk. 1, i lov om kommuneplanlægning  

 kommunalbestyrelserne senest den 1. januar 1992 at offentliggøre  

 lokalplanforslag til nærmere regulering af området med henblik på endelig  

 vedtagelse senest den 1. januar 1993.
 For denne lokalplanlægning skal det lægges til grund, som en bindende  

 forudsætning, at fremtidig anvendelse af området skal ske under varetagelse  

 af støjhensyn.
Der må således ikke ved lokalplan udlægges arealer til boligområder, hvor  

 den udendørs døgnækvivalente støjbelastning overstiger 60 dB(A) fra jernbanen  

 og 55 dB(A) fra vejen.
Der kan dog ved lokalplanlægningen skabes grundlag for  

 etablering af kontor og liberalt erhverv, hvor støjbelastningen er 5 dB(A)  

 højere, medens støjbelastningen skal være 5 dB(A) lavere, hvor lokalplanen  

 åbner mulighed for etablering af rekreative områder.
 For at sikre ny bebyggelse mod vibrationsgener, skal lokalplaner  

 fastlægge, at der skal være mindst 50 m mellem jernbane og ny boligbebyggelse  

 eller det skal på anden måde ved lokalplanlægningen sikres, at  

 vibrationsniveauet i boligerne ikke overstiger 75 dB.
4. Bindende forskrifter for zonelovsadministrationen I medfør af § 9, stk. 6, i lov om by- og landzoner fastsættes, for  

 områderne II og III, at zonemyndigheden ikke i henhold til § 9, stk. 1, må  

 meddele tilladelser, der er i strid med dette cirkulære.
5. Fravigelser fra cirkulærets bestemmelser Planstyrelsen bemyndiges til efter forhandling med berørte myndigheder og  

 A/S Storebæltsforbindelsen at tillade mindre afvigelser fra cirkulæret.
6. Ophævelse af gældende landsplandirektiver Miljøministeriets cirkulære af 25. maj 1981 om reservation af arealer i  

 tilslutning til en eventuel Storebæltsbros landsfæster og ministeriets  

 cirkulære nr. 9 af 18. januar 1985 om placering af et nyt færgeleje ved  

 færgehavnen Knudshoved og anlæg af jernbaneforbindelse fra færgehavnen til  

 Nyborg Station, ophæves hermed.
Samtidig bortfalder den i sidstnævnte  

 cirkulære fastsatte forpligtelse til tilvejebringelse af lokalplan.
7. Revision af cirkulæret Det er aftalt mellem Miljøministeriet og de berørte ministerier,  

 amtskommuner, kommuner og A/S Storebæltsforbindelsen, at indholdet af  

 nærværende cirkulære tages op til vurdering i 1990 bl.a. med henblik på en  

 vurdering af de arealer, der er omfattet af dette cirkulære, men efter valget  

 af anlægsmodel ikke påregnes anvendt.
