Ankestyrelsens principafgørelse C-29-04 om personkreds - betydelige hjælpeforanstaltninger - insulinkrævende diabetes - diætkost - medicin - merudgifter Resume:
 Vurderingen af betingelserne om varigt nedsat fysisk eller psykisk funktionsevne i servicelovens bestemmelse om merudgifter ved den daglige livsførelse skulle i relation til ansøgninger om medicinudgifter og diætkost foretages uafhængigt af den løbende eller varige behandling som ansøgeren modtog til afhjælpning af sin lidelse.
 I den konkrete sag fandt Ankestyrelse herefter, at en ansøger som led af insulinkrævende diabetes var omfattet af personkredsen i bestemmelsen om merudgiftsydelse.
 Ankestyrelsen lagde vægt på, at den insulinkrævende diabetes, uden relevant behandling i form af insulin og diætkost, ville være livstruende for ansøger.
 Love:
Lov om social service - lovbekendtgørelse nr. 708 af 29. juni 2004 - § 84, stk. 1 Lov om social service - lovbekendtgørelse nr. 979 af 1. oktober 2008 - § 100, stk. 1 Vejledninger:
Socialministeriets vejledning nr. 106 af 23. oktober 2002 om ændring af vejledning om sociale tilbud til voksne med handicap (Dækning af nødvendige merudgifter ved den daglige livsførelse) - afsnittet vedrørende personkreds, medicin og sygesikring Sagsfremstilling:
Sagen drejede sig om en 64-årig mand, som led af diabetes og hjerteproblemer.
Diabeteslidelsen blev behandlet med insulin og tabletter samt diætkost.
Hjertelidelsen blev behandlet medicinsk.
Det var oplyst, at ansøger var bevilget kronikertilskud i henhold til sygesikringsloven.
 Kommunen gav ansøger afslag på at få hjælp til dækning af merudgifter efter servicelovens § 84 til diætkost og egenbetalingen til medicin vedrørende såvel diabeteslidelsen som hjertelidelsen.
 Kommunen lagde vægt på, at ansøger ikke var omfattet af personkredsen i servicelovens § 84. Kommunen fandt ikke, at kroniske lidelser som diabetes og hjerteproblemer var omfattet af personkredsen selvom medicin og diætkost var livsnødvendig.
 Det sociale nævn ændrede kommunens afgørelse.
Nævnet fandt, at ansøger var omfattet af personkredsen i servicelovens § 84 for så vidt angik diabeteslidelsen.
Nævnet lagde ved den vurdering vægt på principperne i SM O-66-98, hvorefter vurderingen af funktionsevnen skal tage udgangspunkt i lidelsen uden relevant behandling.
 Nævnet fandt ikke, at sagen var tilstrækkeligt oplyst til at nævnet kunne vurdere om ansøgeren også var omfattet af personkredsen for så vidt angik hjertelidelsen.
 Nævnet hjemviste herefter sagen til kommunen dels med henblik på vurdering af, hvorvidt de øvrige betingelser for hjælp efter servicelovens § 84 var opfyldt for så vidt angik merudgifter som følge af ansøgers diabetes dels med henblik på en vurdering af om ansøger var omfattet af personkredsen for så vidt angik hjertelidelsen.
 Kommunen klagede over nævnets afgørelse.
Forud for Ankestyrelsens afgørelse indhentede Ankestyrelsen en vejledende udtalelse fra Socialministeriet.
Det fremgik bl.a. heraf, at det efter Socialministeriets opfattelse ikke var udelukket, at personer med insulinkrævende diabetes kunne være omfattet af servicelovens § 84, hvis ansøger i øvrigt opfyldte de øvrige betingelser for støtte efter serviceloven.
 Sagen blev behandlet i principielt møde med henblik på afklaring af, hvorvidt en ansøger med insulinkrævende diabetes kunne anses for omfattet af personkredsen i servicelovens § 84, stk. 1.
 Afgørelse:
 Ankestyrelsen fandt, at ansøger som følge af sin insulinkrævende diabetes var omfattet af personkredsen i servicelovens § 84, stk. 1.
 Begrundelsen for afgørelsen var, at ansøger som følge af sin insulinkrævende diabetes var omfattet af personkredsen i servicelovens § 84, stk. 1, hvorefter der skal være tale om en varigt nedsat fysisk eller psykisk funktionsevne.
 Begrundelsen var videre, at insulinkrævende diabetes er en langvarig lidelse, hvis konsekvenser for den enkelte er af indgribende karakter i den daglige tilværelse og som medfører, at der må sættes ind med betydelige hjælpeforanstaltninger, jf. § 1, stk. 2 i Socialministeriets bekendtgørelse om hjælp efter servicelovens § 84.
 Ankestyrelsen lagde ved afgørelsen vægt på, at vurderingen af om betingelserne i servicelovens § 84 og tilhørende bekendtgørelse er opfyldt skulle foretages uafhængigt af den løbende eller varige behandling, herunder medicinske behandling, som ansøgeren modtog som følge af sin diabetes.
 Ankestyrelsen lagde herved vægt på en naturlig sproglig forståelse af servicelovens § 84, stk. 1. Videre blev der lagt vægt på formålet med bestemmelsen i Socialministeriets vejledning vedrørende servicelovens § 84.
 Det indgik videre i Ankestyrelsens vurdering, at Socialministeriet vejledende havde udtalt, at det ikke efter ministeriets opfattelse var udelukket, at personer med insulinkrævende diabetes kunne være omfattet af servicelovens § 84.
 Vedrørende vurderingen af, at ansøger var omfattet af personkredsen i servicelovens § 84 lagde Ankestyrelsen vægt på, at ansøger havde en insulinkrævende diabetes, som uden relevant behandling i form af insulin mv. og diætkost ville være livstruende for ansøger.
 Ankestyrelsen fandt herefter, at kommunen skulle tage stilling til, hvorvidt ansøger opfyldte de øvrige betingelser for at få hjælp til dækning af de ansøgte udgifter til egenbetalingen til medicin og diætkost, herunder hvorvidt udgifterne oversteg minimumsbeløbet i servicelovens § 84, stk. 3.
 Ankestyrelsen fandt endelig - i lighed med nævnet - at sagen var utilstrækkeligt oplyst med henblik på at foretage en vurdering af om ansøger tillige var omfattet af personkredsen i servicelovens § 84 for så vidt angik sin hjertelidelse.
 Ankestyrelsen fandt derfor, at kommunen, efter indhentelse af yderligere lægelige oplysninger, skulle foretage en nærmere vurdering af om hjertelidelsen var af en sådan karakter, at ansøger tillige ville være berettiget til dækning af merudgifter som følge af hjertelidelsen.
 Såfremt ansøger også var omfattet af personkredsen i servicelovens § 84 på grund af hjertelidelsen, skulle kommunen medregne merudgifterne, som var begrundet i denne lidelse, herunder egenbetalingen til lægeordineret medicin, i opgørelsen af ansøgers sandsynliggjorte merudgifter.
 Ankestyrelsen tiltrådte således det sociale nævns afgørelse.
