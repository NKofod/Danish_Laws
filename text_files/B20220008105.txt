Bekendtgørelse om delegation til Styrelsen for Undervisning og Kvalitet af adgangen til udstedelse af bekendtgørelser I medfør af den ulovbestemte adgang til at delegere til en underordnet myndighed fastsættes:
 § 1. Styrelsen for Undervisning og Kvalitet kan, i den udstrækning børne- og undervisningsministeren ikke konkret træffer anden bestemmelse, udøve den beføjelse til at udstede bekendtgørelser, der er tillagt børne- og undervisningsministeren efter følgende love:
 1) Lov om afholdelse af danske prøver og eksaminer i udlandet.
 2) Lov om almen voksenuddannelse og om anerkendelse af realkompetence i forhold til fag i almen voksenuddannelse, i uddannelsen til hf-eksamen og i uddannelsen til almen studentereksamen.
 3) Lov om Arbejdsgivernes Uddannelsesbidrag.
 4) Lov om arbejdsmarkedsuddannelser m.v.
 5) Lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m.
 6) Lov om dag-, fritids- og klubtilbud m.v. til børn og unge (dagtilbudsloven).
 7) Lov om Danmarks Evalueringsinstitut.
 8) Lov om dansk retskrivning.
 9) Lov om de gymnasiale uddannelser.
 10) Lov om efterskoler og frie fagskoler.
 11) Lov om elevers og studerendes undervisningsmiljø.
 12) Lov om erhvervsfaglig studentereksamen i forbindelse med erhvervsuddannelse (eux) m.v.
 13) Lov om erhvervsuddannelser.
 14) Lov om et nationalt naturfagscenter.
 15) Lov om folkeskolen.
 16) Lov om forberedende grunduddannelse.
 17) Lov om forberedende voksenundervisning og ordblindeundervisning for voksne.
 18) Lov om friskoler og private grundskoler m.v.
 19) Lov om gennemsigtighed og åbenhed i uddannelserne m.v.
 20) Lov om godtgørelse og tilskud ved deltagelse i erhvervsrettet voksen- og efteruddannelse.
 21) Lov om indhentelse af børneattest i forbindelse med ansættelse af personale m.v.
 22) Lov om institutioner for almengymnasiale uddannelser og almen voksenuddannelse m.v.
 23) Lov om institutioner for erhvervsrettet uddannelse.
 24) Lov om institutioner for forberedende grunduddannelse.
 25) Lov om kommunale internationale grundskoler.
 26) Lov om kommunal indsats for unge under 25 år.
 27) Lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19.
 28) Lov om private institutioner for gymnasiale uddannelser.
 29) Lov om pædagogikum i de gymnasiale uddannelser.
 30) Lov om specialundervisning for voksne.
 31) Lov om udbud af ungdomsuddannelser i udlandet.
 32) Lov om ungdomsskoler.
 33) Lov om ungdomsuddannelse for unge med særlige behov.
 34) Lov om åben uddannelse (erhvervsrettet voksenuddannelse) m.v.
 35) Lov om udlodning af overskud og udbytte fra lotteri.
 36) De årlige finanslove.
 § 2. Bekendtgørelsen træder i kraft den 1. februar 2022.
