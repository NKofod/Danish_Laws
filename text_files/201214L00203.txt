Betænkning afgivet af Transportudvalget den 22. november 2012 Betænkning over Forslag til lov om ændring af lov om den selvstændige offentlige virksomhed DSB og om DSB S-tog A/S samt fusionsskatteloven (Fremgangsmåde ved anskaffelse af rullende materiel, generel garantistillelse, bestyrelsessammensætning, mulighed for DSB og Naviair til at fusionere skattefrit med helejede datterselskaber, konsekvensændringer som følge af selskabsloven m.v.) [af transportministeren (Henrik Dam Kristensen)]:
1. Ændringsforslag Der er stillet 6 ændringsforslag til lovforslaget.
Transportministeren har stillet ændringsforslag nr. 1, 2, 4, 5 og 6, og Dansk Folkepartis medlemmer af udvalget har stillet ændringsforslag nr. 3.
2. Udvalgsarbejdet Lovforslaget blev fremsat den 3. oktober 2012 og var til 1. behandling den 23. oktober 2012. Lovforslaget blev efter 1. behandling henvist til behandling i Transportudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og transportministeren sendte den 21. juni 2012 dette udkast til udvalget, jf. (2011-12), TRU alm. del  bilag 374. Den 11. oktober 2012 sendte transportministeren de indkomne høringssvar og et notat herom til udvalget.
Spørgsmål Udvalget har stillet 53 spørgsmål til transportministeren til skriftlig besvarelse, som denne har besvaret.
 Et af udvalgets spørgsmål til transportministeren og dennes svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (S, RV, SF og EL) indstiller lovforslaget til vedtagelse med de af transportministeren stillede ændringsforslag.
Enhedslistens medlemmer af udvalget er således tilhængere af et statsejet, nationalt jernbaneselskab.
Det giver som udgangspunkt den mest sammenhængende og effektive jernbanetrafik i Danmark.
 Det morads, som DSB er havnet i, er først og fremmest skabt af problemerne med IC4 og DSBs udenlandske engagementer. Årsagerne har været EU's udbudsregler og den tidligere regerings ladenståtil og ønske om at privatisere DSB og den blinde tiltro til de løfter, der blev givet af DSBs tidligere ledelse.
Enhedslisten støtter også lovforslaget, fordi det giver mulighed for at »hjemtage« DSBs datterselskaber.
Enhedslisten ser det som et forsøg på at styrke DSB som det nationale jernbaneselskab og forsvare DSB mod privatisering i små bidder  en strategi, som tydeligvis var valgt af den tidligere regering.
Enhedslisten støtter, at fremtidige større indkøb af rullende materiel godkendes af transportministeren, som til brug for sin beslutning skal indhente en ekstern vurdering forinden forelæggelse for Finansudvalget.
Enhedslisten mener dog, at Folketingets Transportudvalg bør have en formel placering i denne proces, og har arbejdet for dette synspunkt i udvalgsarbejdet med lovforslaget.
Enhedslisten støtter endvidere, at lovforslaget udvider muligheden for at anvende statsgarantien, hvis der lånes til driften.
Det vil alt andet lige bidrage til at lette DSBs rentebyrde, bl.a. gennem refinansiering af hidtidige lån, med lavere rente til følge.
Et mindretal i udvalget (V) vil redegøre for sin stilling til lovforslaget ved 2. behandling.
Mindretallet vil stemme for de stillede ændringsforslag.
Et andet mindretal i udvalget (DF) vil redegøre for sin stilling til lovforslaget ved 2. behandling.
Mindretallet vil stemme for de stillede ændringsforslag.
Et tredje mindretal i udvalget (LA) vil redegøre for sin stilling til lovforslaget i ved 2. behandling.
Mindretallet vil stemme for de stillede ændringsforslag.
 Et fjerde mindretal i udvalget (KF) indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af transportministeren, tiltrådt af udvalget:
 1) I undertitlen ændres »DSB og Naviair« til: »DSB, Naviair og Energinet.dk«.
[Energinet.dk omfattes af muligheden for skattefri fusion] Til § 1 2) I den under nr. 7 foreslåede affattelse af § 3, stk. 3, der bliver stk. 2,  indsættes som 2. pkt.:
»På tilsvarende måde kan tinglysning og anden registrering af DSB S-tog A/S rettigheder ske på grundlag af denne lov.« [Tinglysning af DSB S-tog A/S rettigheder] Af et mindretal (DF), tiltrådt af et mindretal (V, LA og KF):
 3) I den under nr. 15 foreslåede affattelse af § 11 indsættes i stk.1  som 2. pkt.:
»I forbindelse med en eventuel integration af DSB S-tog A/S eller andre datterselskaber i DSB bibeholdes det pågældende selskabs særskilte regnskabsoplysninger i DSBs koncernregnskab, så der ikke sker ændringer i regnskabsfremlæggelse og udarbejdelse af regnskabsinformation for de pågældende selskaber.« [Sikring af bibeholdelse af eksisterende regnskabsfremlæggelse og udarbejdelse af regnskabsinformation i tilfælde af integration af DSB S-tog A/S eller andre datterselskaber] Af transportministeren, tiltrådt af udvalget:
 4) I den under nr. 16 foreslåede affattelse af § 12 indsættes i stk. 3, 1. pkt., efter »investeringer« ordene: »i rullende materiel«.
[Præcisering af, hvilke investeringer der omfattes af særlig godkendelsesprocedure] Til § 2 5) I den under nr. 1 foreslåede ændring af § 14, indsættes som nr. 15:
»15) Ved fusion af Energinet.dk, jf. selskabsskattelovens § 1, stk. 1, nr. 2 g, med et helejet datterselskab.« [Mulighed for, at Energinet.dk skattefrit kan fusionere med et helejet datterselskab] Til § 3 6) Som stk. 3 indsættes:
»Stk. 3. § 2 har virkning for fusioner, der vedtages den 1. januar 2013 eller senere.« [Virkningstidspunkt for muligheden for, at DSB, Naviair og Energinet.dk kan fusionere skattefrit med helejede datterselskaber] Bemærkninger Til nr. 1 Forslaget om at ændre undertitlen skal præcisere, at lovforslaget også omfatter skattefri fusion af Energinet.dk.
Til nr. 2 Det foreslås med ændringsforslaget, at indholdet af den nugældende § 9, stk. 2, flyttes til den foreslåede affattelse af § 3, stk. 3, der bliver stk. 2.
Baggrunden er, at DSB har gjort opmærksom på, at der i forbindelse med DSB S-tog A/S overtagelse af aktiver og passiver fra DSBs S-togsdivision fortsat udestår tinglysning af en række deklarationer, ligesom flere ejendomme mangler at blive adkomstberigtiget til DSB S-tog A/S.
DSB vurderer, at det ikke vil være muligt at bringe alle relevante tinglysningsforhold i orden inden lovens ikrafttræden.
 Det foreslås derfor, at der gives DSB S-tog A/S mulighed for at kontrollere, at alle forhold er på plads, inden indholdet i den nugældende hjemmel ophæves.
 Der henvises til ændringerne i § 1, nr. 6 og 8, samt § 3, stk. 2.
Til nr. 3 Dansk Folkeparti vil med ændringsforslaget sikre, at DSB i tilfælde af integration af datterselskaber som eksempelvis DSB S-tog A/S fortsat bliver underlagt de samme regnskabskrav, som er gældende i dag, således at disse selskabers regnskabsoplysninger vil fremgå af DSBs koncernregnskab som i dag.
Til nr. 4 Ved en fejl er ordene »i rullende materiel« faldet ud af lovforslagets tekst.
Hensigten har været, at den foreslåede nye procedure, hvorefter transportministeren godkender virksomhedens beslutninger om udbud og indgåelse af kontrakt herom, skulle gælde for investeringer i rullende materiel, hvor der har været problemer.
Bestemmelsen præciseres derfor på dette punkt.
Til nr. 5 Ændringen medfører, at et datterselskab kan fusioneres skattefrit ind i Energinet.dk.
Det er en forudsætning, at datterselskabet er helejet af Energinet.dk, det vil sige at Energinet.dk ejer alle aktierne i datterselskabet.
Til nr. 6 Muligheden for, at DSB, Naviair og Energinet.dk kan fusionere skattefrit med helejede selskaber foreslås at få virkning for omstruktureringer, der vedtages den 1. januar 2013 eller senere.
Benny Engelbrecht (S) fmd.
Karin Gaardsted (S) Magnus Heunicke (S) Mette Reissmann (S) Orla Hav (S) Rasmus Prehn (S) Torben Hansen (S) Andreas Steenberg (RV) Rasmus Helveg Petersen (RV) Lone Loklindt (RV) Jesper Petersen (SF) Jonas Dahl (SF) Henning Hyllested (EL) Per Clausen (EL) Lars Dohn (EL) Preben Bang Henriksen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Mike Legarth (KF) Tom Behnke (KF) Bilag 1 Oversigt over bilag vedrørende L 8 Bilagsnr.
Titel Oversigt over spørgsmål og svar vedrørende L 8 Bilag 2 Et af udvalgets spørgsmål til transportministerens og dennes svar herpå Spørgsmål 53 og transportministerens svar herpå er optrykt efter ønske fra DF.
 Spørgsmål:
Vil ministeren give tilsagn om, at ministerens godkendelse af DSB´s beslutninger om tilrettelæggelse af udbud og indgåelse af kontrakt vedrørende materielindkøb vil blive givet efter drøftelser i forligskredsen bag det pågældende materielindkøb, jf.
L 8 nr. 16, stk. 3.
 Svar:
 Ja, hvor der er tale om, at indkøb af rullende materiel til DSB sker på baggrund af et forlig, vil beslutninger om udbud og om indgåelse af kontrakt blive drøftet i forligskredsen.
 Jeg henviser desuden til min besvarelse af 9. november 2012 på spørgsmål 41, hvor spørgsmålet om inddragelse generelt af Transportudvalget er behandlet.
