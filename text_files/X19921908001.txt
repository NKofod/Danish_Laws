 Efter indstilling fra Erhvervssygdomsudvalget anerkendte  

 Arbejdsskadestyrelsen i efteråret 1991, at en række syerskers lidelser i  

 nakke/skulder var opstået som følge af deres arbejdsforhold.
Der er nu truffet afgørelse om erstatning i disse sager, og en enkelt  

 af disse refereres i det følgende SAGEN:
 En kvinde, der nu er i slutningen af 40'erne, havde været syerske i ca. 30  

 år.
For et par år siden måtte hun ophøre med at arbejde på grund af smerter i  

 nakke, skuldre og arme.
Smerterne generede også om natten, og der var tillige  

 føleforstyrrelser i armene.
 Lidelsen i form af smerter i nakke/skulderområdet blev efter indstilling  

 fra Erhvervssygdomsudvalget anerkendt som erhvervssygdom, fordi udvalget og  

 styrelsen var af den opfattelse, at det var overvejende sandsynligt, at  

 lidelsen skyldtes arbejdet som syerske.
 Efter at følgerne af skaden var blevet yderligere undersøgt, blev der i  

 februar 1992 truffet afgørelse om erstatning for de rent lægeligt-medicinske  

 følger af lidelsen, dvs. erstatning for men, som skal dække de daglige gener,  

 der følger af skaden.
 Erstatningen blev fastsat til 12 pct, nemlig en  

 "basiserstatning" på 8 pct for daglige belastningsudløste smerter  

 og nogen bevægeindskrænkning + et tillæg på 4 pct, fordi smerterne var  

 dobbeltsidige og tillige søvnhindrende.
 Erstatningen udgjorde ca. 38.000 kr.
 Efter arbejdsophør blev syersken arbejdsprøvet med flere forskellige  

 arbejdsfunktioner, men måtte hver gang opgive på grund af smerter.
 Socialforvaltningen har nu indstillet, at syersken tilkendes  

 førtidspension, fordi det skønnes, at erhvervsevnen på grund af  

 helbredsmæssige forhold er nedsat med mindst halvdelen.
Arbejdsskadestyrelsen har på denne baggrund truffet en foreløbig afgørelse  

 om erstatning for tab af erhvervsevne på 50 pct.
Hvis revaliderings- og  

 pensionsnævnet følger kommunens indstilling, vil styrelsen formentlig gøre  

 den foreløbige afgørelse endelig.
 Erstatningen for tab af erhvervsevne er beregnet på grundlag af  

 oplysninger om kvindens indtægt som syerske.
 Erstatningen udbetales som en løbende ydelse, det p.t. udgør ca. 4.600 kr.  

 mdl. før skattetræk.
 KOMMENTAR:
 Da den nu anerkendte lidelse ikke er omfattet af  

 erhvervssygdomsfortegnelsen, og da Arbejdsskadestyrelsen ikke tidligere har  

 anerkendt nakke/skulderlidelser som følge af syerskearbejde eller tilsvarende  

 monotont, repetetivt præcisionsarbejde, er der ikke i den eksisterende  

 mentabel fastsat mengrader for denne type lidelser.
 Styrelsen har derfor efterfølgende med udgangspunkt i lidelser i  

 mentabellen, der minder om de nu anerkendte nakke/skulderlidelser, fastsat  

 særlige mengrader.
 Disse mengrader er nu offentliggjort som et tillæg til den mentabel, der  

 blev udsendt af Arbejdsskadestyrelsen (dengang Sikringsstyrelsen) i 1985.
 Mengraden fastsættes til 8 pct i de tilfælde, hvor der er tale om daglige  

 belastningsudløste smerter og nogen bevægeindskrænkning, og til 12 pct, hvis  

 der er tale om mere udpræget bevægeindskrænkning.
 Der kan endvidere gives tillæg til de nævnte satser, hvis der tillige er  

 tale om søvnhindrende smerter, udpræget dobbeltsidig tilstand, eller hvis  

 funktionsniveauet er særlig udtalt forringet.
 Den refererede konkrete sag illustrerer i øvrigt, at der godt kan ydes en  

 ganske stor erstatning for tab af erhvervsevnen, selv om erstatningen for men  

 er forholdsvis beskeden.
 Yderligere oplysninger kan fås hos kontorchef Kirsten Tjagvad eller  

 direktør Finn Svarrer.
