Fremsat den 30. november 2011 af beskæftigelsesministeren (Mette Frederiksen) Forslag til Lov om ændring af lov om ændring af lov om sygedagpenge, lov om en aktiv beskæftigelsesindsats, lov om aktiv socialpolitik og lov om integration af udlændinge i Danmark (Forlængelse af suspensionsperioden for refusionsbestemmelse efter sygedagpengeloven) § 1 I lov nr. 480 af 12. juni 2009 om ændring af lov om sygedagpenge, lov om en aktiv beskæftigelsesindsats, lov om aktiv socialpolitik og lov om integration af udlændinge i Danmark (En styrket beskæftigelsesrettet indsats over for sygemeldte m.fl.) foretages følgende ændring:
 1. I § 6 ændres »31. december 2011« til: »31. december 2013«.
§ 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. Loven har virkning fra den 1. januar 2012.
Bemærkninger til lovforslaget 1. Indledning og baggrund Efter sygedagpengeloven kan der ikke ydes statsrefusion, så længe kommunen ikke opfylder sin pligt til at følge op rettidigt efter sygedagpengeloven.
 I lov nr. 480 af 12. juni 2009 om ændring af lov om sygedagpenge, lov om en aktiv beskæftigelsesindsats, lov om aktiv socialpolitik og lov om integration af udlændinge i Danmark (En styrket beskæftigelsesrettet indsats over for sygemeldte m.fl.) blev denne bestemmelse suspenderet for årene 2010 og 2011. Formålet med suspensionen var at afprøve kommunernes indsats uden reglen.
 Det fremgår af bemærkningerne til lovforslaget, at Arbejdsmarkedsstyrelsen skulle følge op på kommunernes indsats i forhold til opfølgningssamtaler.
Arbejdsmarkedsstyrelsen har med virkning fra juli 2010 kunnet måle, om kommunernes opfølgningssamtaler er blevet afholdt til tiden.
Det er vurderingen, at suspensionsperioden er for kort til at kunne give et reelt billede af kommunernes indsats uden reglen.
De seneste tal viser, at godt 93 pct. af sygedagpengemodtagerne i september 2011 fik deres opfølgning til tiden.
Det fremgår af de almindelige bemærkninger til lovforslaget, at der inden udgangen af den 2-årige periode vil blive vurderet, om kommunerne generelt som helhed har overholdt opfølgningspligten.
Vurderingen skal drøftes med forligsparterne bag aftalen om nedbringelse af sygefraværet.
Forligspartierne  Venstre, Det konservative Folkeparti, Dansk Folkeparti, Radikale Venstre, Liberal Alliance, Socialdemokraterne og Socialistisk Folkeparti  er enige i at forlænge suspensionsperioden i yderligere 2 år til 2013. Det vil give mulighed for over en længere periode at kunne følge udviklingen af kommunernes indsats uden reglen.
Inden udgangen af 2013 vil det blive vurderet, om kommunerne som helhed har overholdt opfølgningspligten.
2. Gældende ret Det fremgår af sygedagpengelovens § 62, stk. 7, at kommunen ikke ydes statsrefusion af kommunens udgifter til sygedagpenge, så længe kommunen ikke opfylder sin pligt til at foretage sygedagpengeopfølgning efter reglerne i sygedagpengeloven.
Det er en forudsætning for bortfald af statsrefusionen, at den manglende opfølgning kan tilregnes kommunens administration.
Kommunen mister således ikke statsrefusionen, hvis opfølgningen forsinkes på grund af for sen anmeldelse af sygefraværet, og kommunen i øvrigt har foretaget opfølgning så hurtigt, som det kan forventes.
 Ved § 6 i lov nr. 480 af 12. juni 2009 om en styrket beskæftigelsesrettet indsats over for sygemeldte m.fl., blev det besluttet, at der i perioden 1. januar 2010 til 31. december 2011 ydes refusion til kommunen uanset bestemmelsen i § 62, stk. 4, som blev til stk. 5, i lov om sygedagpenge (bestemmelsen er senere som følge af lov nr. 1598 af 22. december 2010 ændret til § 62, stk. 7, i sygedagpengeloven).
 Baggrunden for at suspendere bestemmelsen var, at kommunerne i forbindelse med afbureaukratiseringsrapporten pegede på, at bestemmelsen har medført, at fokus i opfølgningen var rettet mere imod rettidighed end på fastholdelse af sygemeldte.
Det betyder, at kommunen i en 2årig periode får refusion efter de almindelige regler for statsrefusion til kommunerne.
I de 2 år får man afprøvet kommunernes indsats uden reglen.
Kommunen skal i perioden som hidtil følge de almindelige revisionsbestemmelser, og der vil blive ydet refusion efter de almindelige regler for statsrefusion til kommunerne.
Den kommunale revision vil ved revisionen påse, om der sker opfølgning, og om refusionen er opgjort efter de materielle regler.
Dette sker dels ved gennemgang af forretningsgange, og dels ved gennemgang af enkeltsager.
 Suspensionen af bestemmelsen om manglende opfølgning betyder, at der ikke vil være hjemmel til at kræve statsrefusionen tilbage i de sager, hvor opfølgningen ikke er sket til tiden.
3. Den foreslåede ordning Det foreslås at forlænge perioden, hvori kommunen vil modtage refusion for udgifter til sygedagpenge, således at der i perioden 1. januar 2012 til 31. december 2013 ydes refusion til kommunen, uanset bestemmelsen i § 62, stk. 7, i lov om sygedagpenge.
Derved når den samlede periode, hvor der ydes refusion til kommunen uanset bestemmelsen i sygedagpengelovens § 62, stk. 7, op på i alt 4 år.
 Suspensionen af bestemmelsen om manglende opfølgning i en periode på yderligere 2 år betyder, at der ikke vil være hjemmel til at kræve statsrefusionen tilbage i de sager, hvor opfølgningen ikke er sket til tiden i perioden 1. januar 2012 til 31. december 2013.
4. Økonomiske og administrative konsekvenser for det offentlige De seneste tal viser, at godt 93 pct. af sygedagpengemodtagerne i september 2011 fik deres opfølgning til tiden.
Af de sidste 7 pct. er der sager, hvor den manglende opfølgning ikke kan tilregnes kommunens administration, og hvor kommunen således ikke vil miste retten til statsrefusionen.
Det er sager, hvor sygedagpengemodtageren er på standby-ordningen, jf. sygedagpengelovens § 13, stk. 6, samt sager, hvor opfølgningen er blevet forsinket på grund af for sen anmeldelse af sygefraværet.
 Forslaget har derfor ikke økonomiske konsekvenser for det offentlige.
 Kommunernes administrative arbejde i forbindelse med registrering af, hvorvidt der er foretaget rettidig opfølgning, er den samme, uanset om der er ret til statsrefusion eller ej.
 Forslaget har derfor ikke administrative konsekvenser for det offentlige.
5. Økonomiske og administrative konsekvenser for erhvervslivet Forslaget har ikke administrative konsekvenser for erhvervslivet.
6. Administrative konsekvenser for borgerne Forslaget har ikke administrative konsekvenser for borgerne.
7. Miljømæssige konsekvenser Forslaget har ikke miljømæssige konsekvenser.
8. Forholdet til EU-retten Forslaget indeholder ikke EU-retlige aspekter.
9. Hørte myndigheder og organisationer Lovforslaget har været sendt i høring hos følgende myndigheder og organisationer m.v.:
 Beskæftigelsesrådet, Ankestyrelsen, Foreningen af Socialchefer i Danmark, Danske Statsforvaltninger, Danske Handicaporganisationer, Det Centrale Handicapråd, Kristelig Fagbevægelse, Kristelig Arbejdsgiverforening, Danske Advokater, Business Danmark, Danmarks Frie Fagforening, Den Kooperative Arbejdsgiver og Interesseorganisation i Danmark, Finanssektorens Arbejdsgiverforening, Frie Funktionærer, Foreningen af Statsforvaltningsjurister og Kommunale Tjenestemænd og Overenskomstansatte.
Bemærkninger til lovforslagets enkelte bestemmelser Til § 1 Til nr. 1 Det foreslås, at sygedagpengelovens § 62, stk. 7, hvorefter der ikke ydes refusion fra staten, så længe kommunen ikke opfylder sin pligt til at følge op efter kapitel 6, ikke finder anvendelse i perioden 1. januar 2012 til og med den 31. december 2013.
 Der er således alene tale om en udvidelse af suspensionsperioden med to år.
 Der henvises i øvrigt til de almindelige bemærkninger.
Til § 2 Det foreslås, at loven træder i kraft dagen efter bekendtgørelsen i Lovtidende.
 Endvidere foreslås, at loven har virkning fra den 1. januar 2012. Dermed undgås en utilsigtet afbrydelse af suspensionsperioden i en kortvarig periode, indtil lovforslaget vedtages, og den ønskede kontinuitet i retstilstanden indtil 31. december 2013 sikres.
Kommunerne skal i perioden fra 1. januar 2012 og frem til lovens ikrafttræden administrere i overensstemmelse med § 62, stk. 7, i sygedagpengeloven.
Det betyder, at hvis kommunerne i den periode foretager restafregning for at korrigere for for meget eller for lidt forskudsudbetalt statsrefusion af deres udgifter til sygedagpenge, skal der ikke anmodes om statsrefusion for de perioder i løbende sager, hvor der ikke er foretaget rettidig opfølgning.
Kommunerne har i oktober måned 2011 anmodet om forskud på refusion af deres forventede udgifter til sygedagpenge for 1. kvartal 2012. Forskudsbeløbets størrelse er fastsat med udgangspunkt i antallet af løbende sygedagpengesager i kommunen.
Forskudsbeløbet for 1. kvartal 2012 udbetales i tre rater den sidste bankdag i henholdsvis december måned 2011, januar måned 2012 og februar måned 2012.
 Senest den 1. marts 2012 skal kommunerne indsende deres refusionsanmodninger om forskud for 2. kvartal 2012 samt løbende restafregning for 1. kvartal 2012, der er en korrektion for for meget eller for lidt udbetalt refusion i 1. kvartal 2012.
Lovforslagets § 2 indebærer således, at kommunerne først kan anmode om statsrefusion for sager, hvor der ikke er foretaget rettidig opfølgning, når loven er trådt i kraft.
Når loven er trådt i kraft, vil der således kunne anmodes om statsrefusion for disse sager tilbage fra 1. januar 2012, men indtil da skal kommunerne administrere i overensstemmelse med § 62, stk. 7, i sygedagpengeloven.
