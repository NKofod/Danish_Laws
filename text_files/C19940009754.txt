 Folketinget har i dag vedtaget L 246 - lov om ændring af lov om delpension  

 (Ændringer som følge af indførelse af delefterløn m.v.), der træder i kraft  

 den 1. januar 1995. Lovforslaget, som vedtaget ved 3. behandling, vedlægges  

 til orientering.
Ændringerne i delpensionsloven er bl.a. en følge af indførelse af  

 delefterløn efter lov om arbejdsløshedsforsikring m.v.
Der er således  

 foretaget konsekvensændringer i delpensionsloven som følge heraf.
Socialministeriets bekendtgørelse om delpension og Socialministeriets  

 bekendtgørelse om delpension til personer med indtægt ved selvstændig  

 erhvervsvirksomhed m.fl. vil snarest blive ændret i overensstemmelse med  

 ændringerne i delpensionsloven.
Der henvises til pkt. 5 med hensyn til de  

 ændringer, der vil ske for de selvstændige erhvervsdrivende.
 Der henvises i øvrigt til punkterne 2.3.1 og 3 i Socialministeriets  

 orienteringsskrivelse af d.d. om ændring af lov om social pension, lov om  

 social bistand og den sociale styrelseslov m.v. (Tilkendelseskompetence  

 m.v.), hvori de ændringer, der sker i reglerne om klageadgang efter lov om  

 delpension med virkning fra den 1. juli 1994, er beskrevet.
 1. Nedsættelse af basisbeløbet m.v., delpensionslovens  

 § 4, stk. 1, 2. pkt.
Basisbeløbet nedsættes til 82 pct. af det maksimale beløb, der kan  

 udbetales i sygedagpenge, jf. lovens § 4, stk. 1, 2. pkt.
Basisbeløbet svarer  

 herefter til ydelsesniveauet i delefterlønsordningen, idet delefterløn  

 beregnes med udgangspunkt i 82 pct. af det maksimale dagpengebeløb.
Delpensionen beregnes på grundlag af det nedsatte basisbeløb i hele  

 delpensionsperioden.
Reglerne om aftrapning af delpensionen efter 2 1/2 år  

 til 80 pct. af basisbeløbet ophæves således.
Der henvises dog til punkt 6 om  

 overgangsreglen for delpensionister, der har søgt om delpension før den 20.  

 april 1994.
 2. Ophævelse af 90 pct. kontrollen efter  

 delpensionslovens § 4, stk. 4.
Reglen i delpensionslovens § 4, stk. 4, om at delpensionen ved den første  

 delpensionsberegning ikke kan overstige 90 pct. af forskellen mellem  

 indtægten før og efter overgang til delpension, ophæves.
Ved overgang til  

 delpension beregnes delpensionen således alene på grundlag af  

 arbejdstidsnedsættelsen.
 3. Nedsættelse af den mindste gennemsnitlige ugentlige  

 arbejdstid til 12 timer, delpensionslovens § 3, stk. 1, 2. pkt.
Den mindste gennemsnitlige ugentlige arbejdstid for lønmodtagere efter  

 overgangen til delpension, jf. lovens § 3, stk. 1, 2. pkt., nedsættes fra 15  

 til 12 timer.
Den maksimale delpension vil herefter udgøre 25/37 af  

 basisbeløbet.
 4. Forlængelse af den periode, hvori der kan udbetales  

 delpension i forbindelse med arbejdsløshed, delpensionslovens § 10, stk. 2.
 Den periode, hvori der kan udbetales delpension til lønmodtagere i  

 forbindelse med arbejdsløshed efter lovens § 10, stk. 2, forlænges fra 13 til  

 52 uger, således at den svarer til den periode, hvori der normalt kan  

 udbetales delpension under sygdom.
 5. Ændring af reglerne for selvstændige  

 erhvervsdrivende.
Bekendtgørelsen om delpension til personer med indtægt ved selvstændig  

 erhvervsvirksomhed m.fl. vil blive ændret med virkning fra den 1. januar  

 1995, således at reglerne for de selvstændige erhvervsdrivende bringes i  

 overensstemmelse med lovændringen om et fast basisbeløb på 82 pct. af det  

 maksimale beløb, der kan udbetales i sygedagpenge.
Reglerne i  

 bekendtgørelsens § 5, stk. 1. og 2, om nedsættelse af delpensionen efter 2  

 1/2 år og om 90 pct. kontrol ved overgang til delpension vil således også  

 blive ophævet for de selvstændige erhvervsdrivende.
 Herudover vil reglerne i bekendtgørelsens § 5, stk. 5, om den årlige  

 fastsættelse af delpensionen på grundlag af modtagerens seneste årlige  

 selvstændige erhvervsindtægt blive ændret, således at selvstændige i stedet  

 skal dokumentere, at arbejdstiden årligt udgør en gennemsnitlig ugentlig  

 arbejdstid på 18 1/2 time.
 Den seneste årlige selvstændige erhvervsindtægt inden overgangen til  

 delpension, som efter bekendtgørelsens § 2, stk. 1, nr. 6, skal udgøre mindst  

 1/3 af basisbeløbet, nedsættes som følge af, at basisbeløbet nedsættes til 82  

 pct. af det maksimale beløb, der kan udbetales i sygedagpenge.
 6. Ikrafttrædelsestidspunkt og overgangsbestemmelse.
 Lovændringen træder i kraft den 1. januar 1995.
 Delpension til personer, der søger om delpension den 20. april 1994 eller  

 senere, beregnes og reguleres fra den 1. januar 1995 efter de fra dette  

 tidspunkt gældende regler.
 Delpension til personer, der har søgt om delpension den 20. april 1994  

 eller senere beregnes således i perioden indtil den 1. januar 1995 på  

 grundlag af et basisbeløb, der svarer til det maksimale sygedagpengebeløb og  

 fra den 1. januar 1995 på grundlag af et basisbeløb, der udgør 82 pct. af  

 dette beløb.
Delpension til personer, der har søgt om delpension før den 20. april 1994  

 beregnes og reguleres derimod i de første 2 1/2 år på grundlag af et  

 basisbeløb, der svarer til det maksimale beløb, der kan udbetales i  

 sygedagpenge.
Efter 2 1/2 år udgør basisbeløbet for disse personer 82 pct. af  

 det maksimale dagpengebeløb.
