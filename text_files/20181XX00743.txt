Skriftlig fremsættelse (27. februar 2019) Kulturministeren (Mette Bock):
 Herved tillader jeg mig for Folketinget at fremsætte:
Forslag til lov om ændring af lov om biblioteksvirksomhed (Kommunalt ansvar for en række opgaver vedrørende den nationale fælles bibliotekskatalog) (Lovforslag nr.
L 183) Med lovforslaget foreslås følgende:
 At opgaver vedr. udarbejdelse og tilgængeliggørelse af den nationale fælles bibliotekskatalog samles hos kommunerne i fællesskab.
 At kommunerne i fællesskab kan varetage denne opgave via et selskab ejet og drevet af KL.
 At statslige biblioteker fortsat indgår i den nationale fælles bibliotekskatalog og dermed i det almindelige lånesamarbejde.
 At kulturministeren fortsat har hjemmel til at fastsætte standarder for udarbejdelse af nationalbibliografien, som er en del af den nationale fælles bibliotekskatalog.
Lovforslaget skal ses i sammenhæng med et planlagt salg af den statslige aktiepost i DBC A/S til KL.
Aktstykke herom vil blive forelagt Folketingets Finansudvalg særskilt.
 Lovforslagets økonomiske og administrative konsekvenser m.v. er belyst i lovforslagets bemærkninger.
 Det forventes, at loven træder i kraft 1. januar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
