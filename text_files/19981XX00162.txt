Skriftlig fremsættelse (9. december  

 1998) Erhvervsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 markedsføring (Oplysningskrav til forbrugergarantier, regler om  

 Forbrugerombudsmandens ansættelse og styrkelse af  

 Forbrugerombudsmandens indgrebsmuligheder).
(Lovforslag nr.
L 136).
 Lovforslaget indebærer ændringer i den  

 gældende markedsføringslov fra 1994 med henblik på at  

 styrke forbrugerbeskyttelsen og gøre markedsføringsloven mere  

 effektiv.
Regeringens forbrugerpolitiske strategi blev fremlagt for  

 Folketinget den 30. april 1997. Som et element i denne fremsatte regeringen  

 den 4. februar 1998 et lovforslag om ændring af lov om  

 markedsføring (L 172 1997-98). I dette lovforslag blev  

 forbrugerbeskyttelsen søgt styrket i relation til garantier samt ved  

 at give Forbrugerombudsmanden mulighed for at meddele påbud.
Forslaget  

 indeholdt en bestemmelse om at gøre aftalte retningslinier bindende,  

 hvis de tiltrædes af relevante forbruger- og erhvervsorganisationer.  

 Lovforslaget indeholdt endvidere regler om Forbrugerombudsmandens  

 ansættelse.
På baggrund af Folketingets førstebehandling  

 af L 172 og de fremsatte synspunkter præciserer lovforslaget i forhold  

 til det tidligere lovforslag garantireglen yderligere, ligesom det af  

 lovforslaget fremgår, at Forbrugerombudsmanden kun kan anvende den nye  

 beføjelse om at meddele påbud over for ulovlige handlinger  

 på områder, hvor retsstillingen er klar.
Derudover foreslås  

 en opdatering af henvisningerne til retsplejeloven for så vidt  

 angår regler for behandling af foreløbige forbud, som  

 Forbrugerombudsmanden anlægger ved Sø- og Handelsretten i  

 København.
Efter den gældende regel i  

 markedsføringsloven må erklæring om garanti over for  

 forbrugere kun anvendes, hvis garantien giver forbrugeren en væsentlig  

 bedre retsstilling end den, modtageren har efter lovgivningen.
Lovforslaget  

 ændrer ikke herpå.
For at styrke forbrugernes bevismæssige  

 stilling og forebygge tvister, forslås den eksisterende bestemmelse  

 udbygget således, at den erhvervsdrivende på klar og tydelig  

 måde skal oplyse forbrugeren om garantiens indhold og angive de  

 oplysninger, der er nødvendige for at gøre garantien  

 gældende.
Det foreslås videre, at forbrugeren ved aftalens  

 indgåelse kan anmode om at få garantien skriftligt.
I forhold til  

 det tidligere lovforslag styrkes forbrugerbeskyttelsen ved, at forbrugeren  

 kan forlange en skriftlig garanti på dansk, ligesom det klart skal  

 fremgå, at garantien ikke ændrer på forbrugerens  

 ufravigelige rettigheder efter lovgivningen.
For at sikre forbrugerombudsmandsinstitutionen en  

 større uafhængighed foreslås det, at reglerne for  

 Forbrugerombudsmandens ansættelse ændres, således at  

 Forbrugerombudsmanden er ansat for en periode på 6 år uden  

 mulighed for forlængelse eller genansættelse.
Forslaget har til  

 formål at sikre forbrugerombudsmandsinstitutionen større  

 uafhængighed og dynamik i forhold til i dag, hvor Forbrugerombudsmanden  

 er ansat efter reglerne for tjenestemænd.
Regeringen har ud fra ønsket om at styrke  

 forbrugernes interesser og de seriøse virksomheders muligheder for at  

 agere i et ordentligt konkurrenceklima lagt vægt på at  

 effektivisere Forbrugerombudsmandens funktion.
Som led i  

 markedsføringstilsynet fører Forbrugerombudsmanden dialog med  

 erhvervslivets brancheorganisationer, fx om etiske kodeks, såkaldte  

 retningslinier, men selvom der opnås enighed, er retningslinierne ikke  

 bindende.
Regeringen foreslår derfor som noget nyt, at  

 Forbrugerombudsmanden og relevante erhvervs- og forbrugerorganisationer kan  

 aftale, at tiltrådte retningslinier gives en mere bindende karakter.  

 Der foreslås derfor en ny bestemmelse, som giver relevante erhvervs- og  

 forbrugerorganisationer mulighed for at aftale med Forbrugerombudsmanden, at  

 forhandlede og tiltrådte retningslinier kan gøres bindende.  

 Dette er et tilbud til erhvervslivet, der medfører, at en branche kan  

 øge troværdigheden over for forbrugerne.
Tiltrædelse af  

 retningslinierne og aftale om bindende virkning er således et signal  

 til forbrugerne om en høj branchestandard, og denne selvregulering kan  

 anvendes i virksomhedernes markedsføring.
En sådan mulighed  

 anser regeringen for nyttig, da den kan medvirke til en fair konkurrence  

 inden for de enkelte brancher, som også forbrugerne kan være  

 tjent med.
 Forslaget indebærer, at Forbrugerombudsmanden kan  

 meddele påbud, hvis en virksomhed tilsidesætter tiltrådte  

 retningslinier, der er bekendtgjort i Lovtidende.
Det foreslås, at Forbrugerombudsmanden får  

 kompetence til at meddele påbud ved klare overtrædelser af  

 markedsføringsloven, hvis forhandlinger med den pågældende  

 virksomhed ikke kan bringe den ulovlige handling til ophør.
I forhold  

 til det tidligere fremsatte lovforslag er det i lovforslaget  

 præciseret, at denne nye beføjelse kun kan bruges af  

 Forbrugerombudsmanden på områder, hvor retsstillingen er  

 klar.
Den foreslåede beføjelse til hurtigere  

 indgreb er i såvel forbrugernes som de seriøse virksomheders  

 interesse.
Forslaget skal således sikre, at virksomheder, som anvender  

 ulovlige markedsføringsforanstaltninger, ikke derved kan konkurrere  

 på bekostning af de lovlydige virksomheder.
Selvom påbudet som nævnt kun kan anvendes ved  

 klare overtrædelser foreslås det som en yderligere styrkelse af  

 virksomhedernes retssikkerhed, at den erhvervsdrivende kan fremsætte  

 indsigelse mod påbudet.
Sker dette, skal Forbrugerombudsmanden inden 1  

 uge indbringe sagen for domstolene.
Retten kan efter forslaget ved kendelse  

 beslutte, om aktiviteterne kan fortsætte, indtil der falder dom i  

 sagen.
En sådan kendelse vil efter oplysninger fra Sø- og  

 Handelsretten i København normalt kunne afsiges inden for 3-5  

 retsdage.
 Idet jeg henviser til de udførlige  

 bemærkninger til lovforslaget, skal jeg anbefale forslaget til  

 Folketingets velvillige behandling.
