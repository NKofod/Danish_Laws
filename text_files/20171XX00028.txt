Skriftlig fremsættelse (4. oktober 2017) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om registrering af ledningsejere (Ændring af arbejdsgang med udlevering af standardiserede ledningsoplysninger og udvidelse af lovens anvendelsesområde) (Lovforslag nr.
L 37) Formålet med lovforslaget er at effektivisere arbejdsgange ved udlevering af ledningsoplysninger til brug for gravearbejder, reducere graveskader og give mulighed for at koordinere gravearbejder og udnytte ledig kapacitet i føringsrør.
Lovforslaget vil modernisere, automatisere og højne digitaliseringsniveauet for udleveringen af ledningsoplysninger.
Standardiserede og digitale oplysninger om ledningsnettet vil gøre det nemmere og billigere at forberede gravearbejder og vedligeholde og etablere ny infrastruktur under jorden.
Endelig forventes den hurtigere og ensartede udlevering af ledningsoplysninger om nedgravet infrastruktur at resultere i færre graveskader.
Lovforslaget udmønter initiativ 6.3 i Den fællesoffentlige digitaliseringsstrategi 2016-2020, om udveksling af data om nedgravet infrastruktur.
Initiativet skal være med til at gøre det lettere for virksomheder, myndigheder og andre interesserede aktører at få oplysninger om nedgravet infrastruktur.
Lovens anvendelsesområde udvides med nye ledningstyper for at beskytte disse ledninger mod graveskader.
Med lovforslaget vil ledningsoplysninger fra forskellige ledningsejere fremover kunne udleveres sammenstillede og digitalt til graveaktørerne gennem Ledningsejerregistret.
Lovforslaget åbner for, at ledningsejere kan lægge oplysninger om ledig kapacitet i føringsrør ind i Ledningsejerregistret.
Det bliver muligt at søge i disse oplysninger og herigennem udnytte ledig kapacitet til samføring af ledninger.
Lovforslaget indfører en funktion i Ledningsejerregistret, så graveaktører og ledningsejere kan undersøge muligheden for at koordinere gravearbejde med andre.
Lovens formål udvides for at indføre disse nye funktioner i Ledningsejerregistret.
Lovforslaget omfatter desuden mulighed for at fastsætte regler om standardisering af udveksling af ledningsoplysninger.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
