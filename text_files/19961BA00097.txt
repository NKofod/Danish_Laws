Nr BSF 97 Forslag til folketingsbeslutning om dansk nej til operative beføjelser i  

 Europol Fremsat af Keld Albrechtsen (EL) Søren Søndergaard (EL) den 18. februar 1997 Folketinget opfordrer regeringen til at nedlægge veto mod, at Europol tillægges operativ kapacitet, således som det er beskrevet i noten fra den danske delegation i Gruppen på Højt Niveau vedrørende Organiseret Kriminalitet.
Bemærkninger til forslaget Der skal ikke herske tvivl om, at Enhedslisten er modstander af  

 organiseret kriminalitet og ønsker den bekæmpet.
Der skal heller ikke herske  

 tvivl om, at forslagsstillerne finder, at det er nødvendigt, at politiet i  

 arbejdet med at bekæmpe narkobagmænd, svindlere med EU-tilskud og andre  

 kriminelle gøres effektivt og målrettet.
Men forslagsstillerne fastholder, at  

 det retlige og politimæssige samarbejde skal være åbent og mellemstatsligt og  

 respektere det grundlag, som blev fastlagt ved folkeafstemningen i 1993,  

 herunder den danske undtagelse.
 Derfor er det meget bekymrende, at den danske delegation i Gruppen på Højt  

 Niveau vedrørende Organiseret Kriminalitet lægger op til et fuldstændigt brud  

 med folkeafstemningens hensigter, sådan som det kommer til udtryk i den note,  

 Folketinget har modtaget om blandt andet udviklingen af Europol.
Som Europol-konventionen i dag er sammensat, har Europol alene  

 analyserende funktioner i forhold til den organiserede  

 kriminalitetsbekæmpelse.
Hensigten er gennem opbygning af et stort apparat og  

 omfattende databehandlingssystemer at følge og rådgive de nationale  

 politimyndigheder om kriminalitetens udvikling.
På den baggrund skal de  

 nationale myndigheder så foretage, hvad der er nødvendigt for at stoppe  

 forbrydere og opklare kriminalitet.
Det ligger ikke i konventionen, at  

 Europol på noget område skal have operative beføjelser, som kan undergrave de  

 nationale politistyrkers kompetence.
Men det fremlagte notat bryder afgørende med denne opfattelse og tager  

 skridt i retning af en ny politisk udvikling.
I noten henvises der til, at  

 Det Europæiske Råd på sit seneste møde i december 1996 i Dublin har  

 diskuteret Europols udvikling.
Der lægges op til, at Europol »bør gives  

 operativ kapacitet, idet den skal arbejde sammen med de nationale  

 myndigheder«.
Det sidste er fuldstændig korrekt og har hele tiden ligget i tanken bag  

 Europol.
Det har aldrig været meningen, at Europol skulle have nogen direkte  

 og aktiv rolle at spille i de konkrete politimæssige forretninger.
Der er  

 alene tale om at levere analyser og baggrundsinformationer.
Derfor er det en fuldstændig anderledes udvikling af Europol, der her  

 lægges op til.
Det er en udvikling, som er meget uklar, al den stund den  

 foreslåede »operative kapacitet« ikke er defineret i hverken omfang  

 eller form.
Men bag de uklare forestillinger om, hvad »operativ kapacitet«  

 står for, skinner alligevel en hensigt igennem om, at Europol skal udvikles i  

 retning af et egentligt Unions-politi.
Det står ganske klart, når man i noten  

 kan læse, hvilke eksempler på denne kapacitet der tænkes på: ». . .  

 logistisk støtte til operationer«, ». . . bistand i forbindelse med  

 efterforskning af konkrete sager« og »Europol kan . . . foreslå -  

 og eventuelt koordinere - en tværnational efterforskning«.
Hvad betyder det? Det betyder i praksis, at medarbejdere fra Europol må  

 indgå i og arbejde med alle sager helt frem til eventuelle anholdelser eller  

 andre indgreb.
Disse skal foretages af betjente fra de nationale  

 politistyrker.
I virkelighedens verden bliver det et politisamarbejde, som  

 indeholder alle elementer af et egentligt forbundspoliti, og det næste  

 skridt, der kan forventes, er, at man fjerner begrænsningen på Europols  

 eksekutive beføjelser i medlemsstaterne.
Derfor mener forslagsstillerne, at  

 Folketinget for at respektere folkeafstemningen i 1993 må afvise, at Europol  

 udvikles i den foreslåede retning.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om dansk nej til operative beføjelser  

 i Europol.
(Beslutningsforslag nr.
B 97).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
