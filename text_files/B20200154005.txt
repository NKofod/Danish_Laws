Bekendtgørelse om ændring af bekendtgørelse om kørekort § 1 I bekendtgørelse nr. 906 af 27. august 2019 om kørekort, som ændret bl.a. ved bekendtgørelse nr. 768 af 29. maj 2020 og senest ved bekendtgørelse nr. 1432 af 30. september 2020, foretages følgende ændring:
 1.  Bilag 5 affattes som bilag 1 til denne bekendtgørelse.
§ 2 Bekendtgørelsen træder i kraft den 1. november 2020.
Færdselsstyrelsen, den 29. oktober 2020 Stefan Søsted / Lotte Bank Vester Bilag 1 »Bilag 5 Bestemmelser for køretøjer, der anvendes til øvelseskørsel og praktisk prøve I.
Syns- og registreringspligt Motorkøretøj og stor knallert, der benyttes til øvelseskørsel og praktisk prøve, skal synes og godkendes af en synsvirksomhed og anmeldes til registrering, inden det tages i brug.
 Motorkøretøj, der tilhører forsvaret, godkendes af Forsvarets Materiel- og Indkøbsstyrelse (FMI).
 Kravet om syn og godkendelse som øvelseskøretøj gælder ikke bil til erhvervsmæssig personbefordring til kategori D1, hvis ansøgeren er i besiddelse af kørekort til kategori D1 eller D, eller bil til erhvervsmæssig personbefordring til kategori D, hvis ansøgeren er i besiddelse af kørekort til kategori D.
II.
Bestemmelser om indretning og udstyr Kategori AM En tohjulet knallert med en forbrændingsmotor med et slagvolumen på ikke over 50 cm3 og med en konstruktivt bestemt maksimal hastighed på 45 km i timen.
Knallerten skal have automatisk transmission og være forsynet med retningsviserblinklygter, et førerspejl i hver side, og side- eller centralstøtteben.
Den skal endvidere være forsynet med hastighedsmåler.
Kategori A1 En tohjulet motorcykel, kategori A1, uden sidevogn med en maksimal motoreffekt på 11 kW og med et forhold mellem effekt og køreklar vægt på ikke over 0,1 kW/kg, og som kan opnå en hastighed på mindst 90 km i timen i henhold til køretøjets standardtypegodkendelse eller anmeldte EF-typegodkendelse, eller i henhold til de i Køretøjsregisteret registrerede oplysninger om motoreffekt, køreklar vægt og maksimal hastighed.
 Hvis motorcyklen er drevet af en forbrændingsmotor, skal dens slagvolumen være på mindst 120 cm³ i henhold til køretøjets standardtypegodkendelse eller anmeldte EF-typegodkendelse, eller i henhold til den i Køretøjsregisteret registrerede oplysning om motorens slagvolumen.
 Hvis motorcyklen er drevet af en elektrisk motor, skal forholdet mellem effekt og køreklar vægt være mindst 0,08 kW/kg i henhold til køretøjets standardtypegodkendelse eller anmeldte EF-typegodkendelse, eller i henhold til de i Køretøjsregisteret registrerede oplysninger om motoreffekt og køreklar vægt.
Motorcyklen skal være forsynet med retningsviserblinklygter, et førerspejl i hver side, passagersæde og fodhvilere til passageren samt side- eller centralstøtteben.
Den skal endvidere være forsynet med hastighedsmåler og kan forsynes med bremser beregnet for kørelæreren eller den prøvesagkyndige.
Kategori A2 En tohjulet motorcykel, kategori A2, uden sidevogn med en motoreffekt på mindst 20 kW, men ikke over 35 kW, og med et forhold mellem effekt og køreklar vægt på ikke over 0,2 kW/kg, og med en tophastighed på mindst 130 km i timen i henhold til køretøjets standardtypegodkendelse eller anmeldte EF-typegodkendelse, eller i henhold til de i Køretøjsregisteret registrerede oplysninger om motoreffekt, køreklar vægt og maksimal hastighed.
 Hvis motorcyklen er drevet af en forbrændingsmotor, skal dens slagvolumen være på mindst 250 cm³ i henhold til køretøjets standardtypegodkendelse eller anmeldte EF-typegodkendelse, eller i henhold til den i Køretøjsregisteret registrerede oplysning om motorens slagvolumen.
 Hvis motorcyklen er drevet af en elektrisk motor, skal forholdet mellem effekt og køreklar vægt være mindst 0,15 kW/kg i henhold til køretøjets standardtypegodkendelse eller anmeldte EF-typegodkendelse, eller i henhold til de i Køretøjsregisteret registrerede oplysninger om motoreffekt og køreklar vægt.
Motorcyklen skal være forsynet med retningsviserblinklygter, et førerspejl i hver side, passagersæde og fodhvilere til passageren samt side- eller centralstøtteben.
Den skal endvidere være forsynet med hastighedsmåler og kan forsynes med bremser beregnet for kørelæreren eller den prøvesagkyndige.
Kategori A En tohjulet motorcykel, kategori A, uden sidevogn med en køreklar vægt på over 180 kg, som har en motoreffekt på mindst 50 kW og med en tophastighed på mindst 130 km i timen i henhold til køretøjets standardtypegodkendelse eller anmeldte EF-typegodkendelse, eller i henhold til de i Køretøjsregisteret registrerede oplysninger om køreklar vægt, motoreffekt og maksimal hastighed.
 Der accepteres en tolerance på 5 kg ved kravet til motorcyklens køreklare vægt.
 Hvis motorcyklen er drevet af en forbrændingsmotor, skal dens slagvolumen være på mindst 600 cm³ i henhold til køretøjets standardtypegodkendelse eller anmeldte EF-typegodkendelse, eller i henhold til den i Køretøjsregisteret registrerede oplysning om motorens slagvolumen.
 Hvis motorcyklen er drevet af en elektrisk motor, skal forholdet mellem effekt og køreklar vægt være mindst 0,25 kW/kg i henhold til køretøjets standardtypegodkendelse eller anmeldte EF-typegodkendelse, eller i henhold til de i Køretøjsregisteret registrerede oplysninger om motoreffekt og køreklar vægt.
Motorcyklen skal være forsynet med retningsviserblinklygter, et førerspejl i hver side, passagersæde og fodhvilere til passageren samt side- eller centralstøtteben.
Den skal endvidere være forsynet med hastighedsmåler og kan forsynes med bremser beregnet for kørelæreren eller den prøvesagkyndige.
Motorcykel med sidevogn En tohjulet motorcykel med sidevogn med et forhold mellem motoreffekt og køreklar vægt på mindst 0,16 kW/kg i henhold til de i Køretøjsregisteret registrerede oplysninger om køretøjets motoreffekt og køreklar vægt.
Motorcyklen skal være forsynet med retningsviserblinklygter, et førerspejl i hver side, passagersæde og fodhvilere til passageren.
Den skal endvidere være forsynet med hastighedsmåler og kan forsynes med bremser beregnet for kørelæreren eller den prøvesagkyndige.
Generelt vedrørende motorcykler Der accepteres en tolerance på op til 5 cm³ ved kravet til motorcyklens slagvolumen i ovennævnte kategorier A1, A2 og A.
 Foreligger der ikke oplysninger om køreklar vægt (egenvægt med tillæg af vand, olie og brændstof) anvendes motorcyklens egenvægt med tillæg af 15 kg.
 Foreligger der ingen standardtypegodkendelse eller anmeldt EF-typegodkendelse, og fremgår oplysningerne ikke i Køretøjsregisteret, anvendes køretøjets køreklare vægt, egenvægt, slagvolumen, tophastighed og motoreffekt i fabrikkens normale udførelse.
Kategori B En firehjulet personbil til højst 9 personer inkl. føreren med en tilladt totalvægt på højst 3.500 kg.
Bilen skal have en køreklar vægt på mindst 825 kg og en tophastighed på mindst 130 km i timen i henhold til køretøjets standardtypegodkendelse eller anmeldte EF-typegodkendelse, eller i henhold til de i Køretøjsregisteret registrerede oplysninger om køreklar vægt og maksimal hastighed.
Alternativt til den køreklare vægt på 825 kg kan bilen have en længde og bredde på mindst 3,80 m henholdsvis 1,45 m i henhold til køretøjets standardtypegodkendelse eller anmeldte EF-typegodkendelse, eller i henhold til oplysninger fra bilfabrikanten om bilens længde og bredde i fabrikkens normale udførelse.
 Foreligger der ingen standardtypegodkendelse eller anmeldt EF-typegodkendelse, og fremgår bilens tophastighed ikke af Køretøjsregisteret, anvendes bilens tophastighed i fabrikkens normale udførelse.
Bilen skal være forsynet med spejle, jf.
Detailforskrifter for Køretøjer om påbudte førerspejle.
Til brug for kørelæreren, den prøvesagkyndige og køreeleven skal bilen foruden de i Detailforskrifter for Køretøjer påbudte førerspejle være forsynet med følgende spejle:
1) et indvendigt førerspejl af kategori I, 2) to udvendige førerspejle af kategori I i højre side, og 3) et indvendigt spejl til iagttagelse af eleven.
 Kravene til kategori-I spejle fremgår af Detailforskrifter for køretøjer.
Såfremt bilen er forsynet med et originalt udvendigt førerspejl i højre side, er dette forbeholdt køreeleven.
Det ekstra monterede udvendige højre førerspejl er forbeholdt kørelæreren/den prøvesagkyndige.
 Bilens rat skal være anbragt i venstre side.
I bilen skal der være plads til mindst fire voksne personer.
Den skal være forsynet med ekstra betjeningsanordning til lydsignalapparat til brug for kørelæreren, ligesom der ved kørelærerens plads skal være to ekstra kontrollamper for retningsviserblinklys - en for hver side.
Bilen skal være forsynet med hastighedsmåler.
Såfremt hele hastighedsmålerens skala ikke kan aflæses fra kørelærerens plads, skal der være monteret en ekstra hastighedsmåler, der viser samme hastighed som bilens originale hastighedsmåler.
Ved bedømmelsen af muligheden for at aflæse den originale hastighedsmåler fra kørelærerens plads lægges til grund, at med førerens korrekte placering af hænderne på rattet (i en position svarende til urviserstillingen kvarter i tre), skal kørelæreren/den prøvesagkyndige fra alle sædepositioner og uden at dreje hovedet kunne aflæse hele hastighedsmålerens skala.
Ved kørelærerens plads skal der være anbragt særlige pedaler, således at kørelæreren uafhængigt af eleven kan udkoble motoren og bremse bilen.
Kørelærerens bremse- og koblingspedal må ikke føres ned ved aktivering af den tilsvarende pedal ved førersædet.
Der kan desuden monteres en ekstra speederpedal.
 Er bilen forsynet med automatisk transmission, skal gearvælgeren i stedet for pedal til udkobling af motoren være anbragt således, at den kan betjenes af kørelæreren.
Kategori C1 En lastbil, kategori C1, med en længde på mindst 5 m og med en tilladt totalvægt på mellem 4.000 kg og 7.500 kg samt en tophastighed på mindst 80 km i timen.
Lastbilen skal have hydraulisk driftsbremse med vakuumforstærkning, og ABS-bremser, samt en manuel gearkasse og takografudstyr i henhold til forordning (EU) 165/2014.
Lastbilen skal foruden det under kategori B under 3) nævnte spejl være forsynet med et udvendigt førerspejl på hver side, jf.
Detailforskrifter for Køretøjer om påbudte spejle, anbragt således at de kan anvendes af kørelæreren og den prøvesagkyndige.
 Lastbilens lastrum skal i hele dets længde være en lukket vognkasse eller en lukket presenningopbygning, som mindst er lige så høj og bred som førerhuset.
I bilen skal der være plads til mindst to personer.
Såfremt der under prøven skal anvendes tolk, eller såfremt bilen anvendes til øvelseskørsel, der forestås af en kørelæreraspirant, skal der i bilen være plads til mindst tre personer.
 Øvrige særlige krav er som anført under kategori B.
Kategori C En lastbil med en længde på mindst 8 m, en bredde på mindst 2,4 m og med en tilladt totalvægt på mindst 12.000 kg samt en tophastighed på mindst 80 km i timen.
 Lastbilen skal endvidere have ABS-bremser, et transmissionssystem, der tillader føreren at vælge gear manuelt og takografudstyr i henhold til forordning (EU) 165/2014. Lastbilen skal have en faktisk totalvægt på mindst 10.000 kg.
Lastbilen skal foruden det under kategori B under 3) nævnte spejl være forsynet med et udvendigt førerspejl på hver side, jf.
Detailforskrifter for Køretøjer om påbudte spejle, anbragt således at de kan anvendes af kørelæreren og den prøvesagkyndige.
 Lastbilens lastrum skal i hele dets længde være en lukket vognkasse eller en lukket presenningopbygning, som mindst er lige så høj og bred som førerhuset.
 Lastbilen skal være forsynet med trykluftbremser og manometer, der viser beholdertryk.
I bilen skal der være plads til mindst to personer.
Såfremt der under prøven skal anvendes tolk, eller såfremt bilen anvendes til øvelseskørsel, der forestås af en kørelæreraspirant, skal der i bilen være plads til mindst tre personer.
 Øvrige særlige krav er som anført under kategori B.
Kategori D1 En personbil, kategori D1, til befordring af mere end 9 personer inkl. føreren med en tilladt totalvægt på over 4.000 kg, en længde på mindst 5 m og en tophastighed på mindst 80 km i timen.
Bilen skal endvidere have hydraulisk driftsbremse med vakuumforstærkning og ABS-bremser samt takografudstyr i henhold til forordning (EU) 165/2014.
 Bilen skal være forsynet med spejle som nævnt under kategori C1.
 Øvrige særlige krav er som anført under kategori B.
Kategori D En personbil, kategori D, til befordring af mere end 9 personer inkl. føreren med en tilladt totalvægt på over 5.000 kg, en længde på mindst 10 m, en bredde på mindst 2,4 m og en tophastighed på mindst 80 km i timen.
Bilen skal endvidere have ABS-bremser og takografudstyr i henhold til forordning (EU) 165/2014.
 Bilen skal være forsynet med spejle og bremser som nævnt under kategori C.
 Øvrige særlige krav er som anført under kategori B.
Kategori E Kategori B+:
 Kategori B med stort påhængskøretøj, der ikke kræver kørekort til kategori B/E:
 En personbil, kategori B, tilkoblet en påhængsvogn med en faktisk totalvægt på mindst 800 kg.
 Vogntogets samlede tilladte totalvægt skal være over 3.500 kg og må højst være 4.250 kg.
 Vogntogets tophastighed skal være mindst 100 km i timen.
 Påhængsvognens lastrum i hele dets længde skal være en lukket vognkasse eller en lukket presenningopbygning, som er mindst lige så høj og bred som personbilen.
Bilen skal ud over de under kategori B nævnte spejle være forsynet med et udvendigt førerspejl i venstre side, jf.
Detailforskrifter for Køretøjer om påbudte spejle, til brug for kørelæreren og den prøvesagkyndige.
Er påhængsvognen bredere end personbilen, skal personbilen ud over de under kategori B nævnte spejle være forsynet med et spejl i hver side, til brug for kørelæreren, den prøvesagkyndige og ansøgeren.
Spejlene skal kunne indstilles således, at der opnås tilstrækkeligt udsyn bagud langs vogntogets sider.
 Kategori B/E:
 En personbil, kategori B, tilkoblet en påhængsvogn med en faktisk totalvægt på mindst 800 kg.
 Vogntogets samlede tilladte totalvægt skal være mere end 4.250 kg.
 Vogntogets tophastighed skal være mindst 100 km i timen.
 Påhængsvognens lastrum i hele dets længde skal være en lukket vognkasse eller en lukket presenningopbygning, som er mindst lige så høj og bred som personbilen.
Bilen skal ud over de under kategori B nævnte spejle være forsynet med et udvendigt førerspejl i venstre side, jf.
Detailforskrifter for Køretøjer om påbudte spejle, til brug for kørelæreren og den prøvesagkyndige.
Er påhængsvognen bredere end personbilen, skal personbilen ud over de under kategori B nævnte spejle være forsynet med et spejl i hver side, til brug for kørelæreren, den prøvesagkyndige og ansøgeren.
Spejlene skal kunne indstilles således, at der opnås tilstrækkeligt udsyn bagud langs vogntogets sider.
 Kategori C1/E:
 En lastbil, kategori C1, tilkoblet en påhængsvogn med en faktisk totalvægt på mindst 1.250 kg.
Vogntoget skal have en længde på mindst 8 m og en tilladt totalvægt på højst 12.000 kg.
Tophastighed skal mindst være på 80 km i timen.
 Påhængsvognens lastrum skal i hele dets længde være en lukket vognkasse eller en lukket presenningopbygning, som er mindst lige så høj og bred som førerhuset.
 Kategori C/E:
En lastbil, kategori C, tilkoblet en påhængsvogn med mindst to aksler eller sættevogn - dog ikke kærre (påhængsvogn med stiv trækstang) - med en tilladt totalvægt på mindst 8.000 kg og en længde på mindst 7,5 m.
Lastbil, som indgår i sættevogntog, skal opfylde de krav, som er anført under kategori C, bortset fra kravet om en længde på mindst 8 m samt krav om lastrum.
Vogntoget skal have en længde på mindst 14 m, en bredde på mindst 2,4 m og en tilladt totalvægt på mindst 20.000 kg.
Tophastighed skal mindst være på 80 km i timen.
Vogntoget skal have ABS-bremser.
Vogntogets faktiske totalvægt skal være mindst 15.000 kg.
 Påhængsvognens eller sættevognens lastrum skal i hele dets længde være en lukket vognkasse eller en lukket presenningopbygning, som er mindst lige så høj og bred som førerhuset.
 Påhængsvognen eller sættevognen skal være forsynet med 2-leder trykluftbremser.
 Kategori D1/E:
En personbil, kategori D1, tilkoblet en påhængsvogn med en bredde på mindst 2 m og en faktisk totalvægt på mindst 1.250 kg.
Vogntoget skal have en tophastighed på mindst 80 km timen.
Påhængsvognens lastrum skal i hele dets længde være en lukket vognkasse eller en lukket presenningopbygning, som er mindst 2 m høj og 2 m bred.
 Kategori D/E:
En personbil, kategori D, tilkoblet en påhængsvogn med en bredde på mindst 2,4 m og en faktisk totalvægt på mindst 1.250 kg.
Vogntoget skal have en tophastighed på mindst 80 km i timen.
Påhængsvognens lastrum skal i hele dets længde være en lukket vognkasse eller en lukket presenningopbygning, som er mindst 2 m høj og 2 m bred.
Traktor/motorredskab En traktor med en egenvægt på mindst 2.000 kg med en tilkoblet påhængsvogn med en egenvægt på mindst 800 kg.
 Følgende traktorer kan anvendes til øvelseskørsel og praktisk prøve:
 1) En registreret traktor.
 2) En godkendt traktor.
 3) En ikke registreret traktor.
Hvis de under pkt. 2 og 3 nævnte traktorer anvendes, skal politiets tilladelse indhentes før kørslen.
Tilladelsen skal medbringes under kørslen.
Køretøjerne skal være ansvarsforsikrede.
 Påhængsvogne til traktorer nævnt under pkt. 2 og 3 skal ikke være registrerede.
 Anvendes en traktor permanent til øvelseskørsel eller prøveaflæggelse, skal traktoren være registreret.
Erhvervsmæssig personbefordring Kategori D1:
 En personbil som beskrevet under kategori D1.
 Hvis ansøgeren ikke er i besiddelse af kørekort til kategori D1, skal bilen være godkendt til øvelseskørsel.
 Hvis ansøgeren er i besiddelse af kørekort til kategori D1, skal bilen ikke være forsynet med ekstra betjeningsapparater, ekstra spejle eller ekstra kontrollamper for retningsviserblinklygter.
 Kategori D:
 En personbil som beskrevet under kategori D.
 Hvis ansøgeren ikke er i besiddelse af kørekort til kategori D, skal bilen være godkendt til øvelseskørsel.
 Hvis ansøgeren er i besiddelse af kørekort til kategori D, skal bilen ikke være forsynet med ekstra betjeningsapparater, ekstra spejle eller ekstra kontrollamper for retningsviserblinklygter.
Invalidekøretøj Politiet kan tillade, at bil, der er særligt indrettet til brug for en invalideret, af ejeren anvendes til dennes øvelseskørsel og praktisk prøve.
 Er bilen forsynet med håndbetjent driftsbremse til betjening med højre hånd, bortfalder kravet om bremsepedal ved kørelærerens plads, såfremt den håndbetjente driftsbremse uden vanskelighed tillige kan betjenes fra kørelærerens plads.
 Tilladelse skal medbringes under kørslen og er gældende, indtil bilens ejer har bestået den praktiske prøve.
III.
Fælles bestemmelser Manuelt gear/automatgear Kørsel med et køretøj med manuelt gear er betinget af en bestået praktisk prøve i et køretøj med manuelt gear.
Ved et »køretøj med manuelt gear« forstås et køretøj, der indeholder en koblingspedal (eller et håndtag, der betjenes manuelt, for kategori A, A2 og A1), som skal betjenes af føreren, når køretøjet skal starte eller stoppe, og når der skiftes gear.
 Et køretøj uden koblingspedal (eller håndbetjent kobling for kategori A1, A2 eller A) betragtes som et køretøj med automatgear.
 Ved øvelseskørsel og aflæggelse af praktisk prøve må alene anvendes motorkøretøjer eller traktorer med koblingspedal (eller håndbetjent kobling for kategori A1, A2 eller A).
 Dette gælder dog ikke motorkøretøjer, der benyttes til følgende:
1. Øvelseskørsel og praktisk prøve til kategori B, 2. Øvelseskørsel og praktisk prøve til kategori B/E, 3. Øvelseskørsel og praktisk prøve til kategori B i forbindelse med kontrollerende køreprøve, jf. § 67, 4. Øvelseskørsel og praktisk prøve til kategori C1, C, C/E, D1, D og D/E, og 5. Øvelseskørsel og praktisk prøve til erhvervsmæssig personbefordring til henholdsvis kategori D1 eller kategori D.
Politiet kan endvidere bestemme, at et kørekort kun kan udstedes til motorkøretøj eller traktor uden koblingspedal.
I sådanne tilfælde skal den praktiske køreundervisning gennemføres og den praktiske prøve aflægges i motorkøretøj eller traktor uden koblingspedal (eller håndbetjent kobling for kategori A1, A2 eller A).
Består ansøgeren den praktiske køreprøve i et køretøj med automatgear, anføres kode 78 på det kørekort, som udstedes på grundlag af prøven.
Kørekort, der er påtegnet kode 78, må kun benyttes til kørsel med køretøjer med automatgear.
Hvis ansøgeren allerede har kørekort til et køretøj med manuelt gear i mindst én af følgende kategorier: B, B/E, C, C/E, C1, C1/E, D, D/E, D1 eller D1/E og under den praktiske prøve er blevet prøvet i sikker og energieffektiv kørsel, skal der ikke anføres begrænsninger på kørekortet for kategori B/E-, C-, C/E-, C1-, C1/E-, D-, D/E-, D1- eller D1/E-køretøjer indeholdende automatgear.
Bestås en kontrollerende køreprøve i et motorkøretøj med automatgear, anføres dette ikke på kørekortet.
En begrænsning, som allerede er påført ansøgerens kørekort, vil dog fortsat være gældende.
 For så vidt angår kørekort til erhvervsmæssig personbefordring til henholdsvis kategori D1 og D gælder den begrænsning, der eventuelt følger af indehaverens kørekort til henholdsvis kategori D1 og D.
 Såfremt ansøgeren efter at have bestået den praktiske prøve i et motorkøretøj med automatgear ønsker at føre et motorkøretøj med manuelt gear, skal vedkommende bestå den praktiske prøve til den pågældende kategori i et motorkøretøj med manuelt gear.
 Skolevognsskilte, reklameskilte mv.
Motorkøretøj, traktor og vogntog skal under øvelseskørsel være forsynet med skilt(e) i hvidt med ordet »SKOLEVOGN« henholdsvis »SKOLECYKEL« udført i sorte bogstaver.
Ordet »SKOLEVOGN« skal have en samlet bredde på mindst 290 mm og en skriftstørrelse på mindst 80 mm.
Tilsvarende krav gælder, hvis der anvendes et tagskilt.
Ordet »SKOLECYKEL« skal have en skriftstørrelse på mindst 30 mm.
Ordet »SKOLECYKEL« må deles efter »SKOLE-«.
Skoleskilt(e) skal anbringes i lodret eller næsten lodret stilling og på en sådan måde, at skiltet er tydeligt synlig både forud og bagud i forhold til køretøjets længderetning.
Skoleskiltet må kun anvendes under øvelseskørsel, herunder kørsel til og fra det sted, hvor øvelseskørsel foregår.
 Under den praktiske prøve må et køretøj ikke være forsynet med skoleskilte.
 Anvendes et motorkøretøj, der er særlig indrettet til øvelseskørsel, til andet end øvelseskørsel og praktisk prøve, skal de særlige betjeningsapparater være afmonteret, tildækket eller aflåst på betryggende måde, medmindre der ikke befinder sig nogen på den plads, hvorfra disse apparater kan betjenes.
IV.
Køretøjer, der benyttes på lukket øvelsesplads eller på køreteknisk anlæg Motorkøretøj og stor knallert, der er registreret til øvelseskørsel, samt registrerede påhængskøretøjer, kan uden begrænsning benyttes på lukket øvelsesplads eller køreteknisk anlæg i forbindelse med køreuddannelsen til kørekort til kategori AM, A1, A2, A, B, C1, C, D1, D og E.
Køretøjer, som udelukkende benyttes til øvelseskørsel på lukket øvelsesplads eller køreteknisk anlæg, skal synes og godkendes hertil af en synsvirksomhed.
Køretøjet skal ikke registreres, men anmeldes til Motorstyrelsen, inden det tages i brug.
 Såfremt køretøjet er fabriksnyt og EF-typegodkendt, og køretøjet vil kunne registreres uden forudgående syn, kan anmeldelse til Motorstyrelsen ligeledes ske uden forudgående syn.
 Køretøjet er herefter underkastet periodisk syn efter reglerne i bekendtgørelse om godkendelse og syn af køretøjer.
 For at kunne godkendes til øvelseskørsel på lukket øvelsesplads eller køreteknisk anlæg skal køretøjet opfylde indretnings- og udstyrsbestemmelserne til den pågældende køretøjskategori og bestemmelserne i nærværende bilag.
En lastbil og en lastbil med tilkoblet påhængsvogn, der udelukkende anvendes på køreteknisk anlæg, kan godkendes, uanset om kravene i dette bilag til faktisk totalvægt er opfyldt.
Endvidere gælder kravet om belæsning af køretøjer eller kravet om, at køretøjets lastrum i hele dets længde skal være en lukket vognkasse eller en lukket presenningopbygning, ikke på køreteknisk anlæg.
Sættevogntog skal bestå af en 2-akslet lastbil med tilkoblet sættevogn.
Lastbilen skal opfylde de krav, som er anført under kategori C, bortset fra kravet om en længde på mindst 8 m samt kravet om lastrum.
Vogntoget skal have en tilladt totalvægt på mindst 18.000 kg, en længde på mindst 12 m og en tophastighed på mindst 80 km i timen.
 En bil kan godkendes, uanset at den ikke er forsynet med ekstra betjeningsapparater, ekstra førerspejle eller ekstra kontrollamper for retningsviserblinklygter.
 Køretøjer, som anvendes til øvelseskørsel på lukket øvelsesplads eller køreteknisk anlæg i forbindelse med køreuddannelsen til kørekort til kategori AM, A1, A2, A, B, C1, C, D1, D og E, skal være dækket af en forsikring i overensstemmelse med færdselslovens kapitel 16. Forsikringsaftalen skal være udformet således, at den elev, som fører stor knallert eller motorkøretøj, er ansvars- og ulykkesforsikret.
