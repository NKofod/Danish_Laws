SU  Handicaptillæg  Klagefrist  Undskyldelige omstændigheder Selv om ansøger havde særlige vanskeligheder, kunne det efter en konkret vurdering ikke føre til, at overskridelsen af klagefristen var undskyldelig.
Din klage over afslag på handicaptillæg Du har i udateret brev modtaget 22. marts 2013 klaget over Styrelsen for Videregående Uddannelser og Uddannelsesstøttes (herefter: styrelsen) afgørelse af 10. december 2012 om afslag på handicaptillæg.
Ankenævnets afgørelse Ankenævnet afviser at behandle din klage, idet klagefristen er overskredet.
Begrundelse SU-loven (lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
§ 46. () Stk. 2. Klage over en afgørelse skal indbringes for ankenævnet inden 4 uger efter meddelelsen af afgørelsen.
Klagen skal indbringes af den, afgørelsen vedrører.
Ankenævnet kan indtil 6 måneder efter meddelelsen af afgørelsen se bort fra overskridelse af fristen, når overskridelsen af særlige grunde er undskyldelig.
Fristen for at indgive klage var den 14. januar 2013. Din klage er modtaget den 22. marts.
Klagefristen er således overskredet, jf.
SU-lovens § 46, stk. 2, 1. pkt.
Ankenævnet finder endvidere, at der ikke foreligger sådanne særlige grunde, at fristoverskridelsen kan anses for undskyldelig, jf.
SU-lovens § 46, stk. 2, 3. pkt.
Uanset de særlige vanskeligheder, du har, herunder diagnosen ADHD, finder ankenævnet, at fristoverskridelsen ikke er undskyldelig.
Ankenævnet har herved lagt vægt på oplysningerne om, at du er i stand til at tage beslutninger og at strukturere, og at dine kognitive funktioner i form af koncentration og hukommelse er normale [reference udeladt].
