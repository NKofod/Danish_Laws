 I medfør af aftale af 18. juni 1990 mellem Kirkeministeriet og Den danske  

 Præsteforening om lønanciennitet for præster, der er ansat i en i lønramme  

 16-21-29-31 klassificeret tjenestemandsstilling i folkekirken, samt § 58,  

 stk. 4, i lov om tjenestemænd i staten, folkeskolen og folkekirken,  

 fastsættes følgende:
 Kapitel 1. Lønanciennitets fastsættelse og optjening.
§ 1.  En præsts lønanciennitet er den forløbne tid  

 efter det tidspunkt, fra hvilket han/hun er eller efter reglerne i dette  

 cirkulære anses for at være indtrådt i lønrammen.
Lønancienniteten regnes fra  

 den 1. i en måned.
 § 2.  En præst optjener lønanciennitet svarende til  

 det tidsrum, i hvilket han/hun varetager sin stilling.
Stk. 2.  Den tid, i hvilken en præst udfører tjeneste  

 med gennemsnitlig 15 timer pr. uge og derover eller gør midlertidig tjeneste  

 i anden stilling i henhold til tjenestemandslovens § 41, stk. 1, indgår  

 uafkortet i lønancienniteten.
Det samme gælder fravær under ferie, sygdom,  

 svangerskab og fødsel samt adoptionsorlov ydet i medfør af barselsorlovsloven  

 eller aftjening af værnepligt samt fravær under suspension.
Tilsvarende  

 gælder fravær under ekstraordinær tjenestefrihed, for så vidt præsten under  

 tjenestefrihedsperioden har ansættelse, der efter nedenstående regler kan  

 medregnes i lønancienniteten, eller det i medfør af tjenestemandslovens § 58,  

 stk. 4, er bestemt, at tjenestemanden bevarer lønanciennitet.
 Stk. 3.  Den tid, i hvilken en præst udfører tjeneste  

 under gennemsnitlig 15 timer pr. uge, indgår tilsvarende nedsat i  

 lønancienniteten.
§ 3.  Den lønmæssige placering indenfor lønrammen  

 fastsættes i forhold til den opnåede lønanciennitet, således at præsten efter  

 hver opnået 2 års lønanciennitet henføres til aflønning på det nærmest højere  

 løntrin inden for lønrammen.
Ved indplacering i lønramme 16 sker oprykning  

 dog efter 1 års forløb.
 Kapitel 2. Ansættelse af hidtilværende tjenestemænd i folkekirken,  

 staten eller folkeskolen m.v.
 § 4.  En præst, der umiddelbart forud for ansættelsen  

 var ansat som tjenestemand i staten, folkeskolen eller folkekirken i en  

 stilling, der er henført til lønramme 16-21-29-31, viderefører den  

 lønanciennitet, som er opnået under ansættelsen i den hidtidige stilling.
 § 5.  Der tillægges personer, der umiddelbart forud  

 for ansættelsen var ansat som tjenestemand i folkekirken i en stilling, hvis  

 slutløntrin er lavere end præstestillingens slutløntrin, en lønanciennitet,  

 som svarer til, at de opnår den løn inden for præstestillingens  

 lønrammekombination, der ligger nærmest over den senest opnåede løn i den  

 lavere lønramme.
 Stk. 2.  Der tillægges personer, der umiddelbart forud  

 for ansættelsen var ansat som tjenestemand i staten eller folkeskolen i en  

 stilling, hvis slutløntrin er lavere end præstestillingens slutløntrin, en  

 lønanciennitet, som svarer til, at de opnår samme eller nærmest højere løn  

 inden for præstestillingens lønrammekombination i forhold til den løn, de  

 senest oppebar i den hidtidige stilling.
Stk. 3.  Lønnen, der lægges til grund ved lønmæssig  

 placering i henhold til stk. 1 og 2, omfatter årslønnen i lønrammerne med  

 eventuelt generelt og særligt tillæg.
Der bortses dog fra særlige tillæg, som  

 har til forudsætning, at der gælder en særlig arbejdsmæssig forpligtelse,  

 f.eks. i form rådighedstjeneste eller opgaver udover normal tjeneste.  

 Lønmæssig placering kan ikke ske på et skalatrin i den højere lønramme under  

 det sidst opnåede skalatrin i den lavere lønramme.
Stedtillæg og almindeligt,  

 ikke-pensionsgivende tillæg tages ikke i betragtning.
 Stk. 4.  Lønancienniteten fastsættes i øvrigt sådan, at  

 tjenestemanden, såfremt han/hun i sit hidtidige lønforløb ved alderstillæg  

 ville have opnået en løn incl. særligt tillæg som nævnt i stk. 3, der svarer  

 til eller er højere end den løn med eventuelt særligt tillæg, som han/hun  

 oppebærer efter placering i den højere lønramme, fra samme tidspunkt opnår  

 alderstillæg inden for den højere lønramme.
 Stk. 5.  Ingen kan i medfør af foranstående bestemmelser  

 opnå en højere lønanciennitet, end hvis tjenesten i den hidtidige  

 tjenestemandsstilling var tilbagelagt i præstestillingen.
 § 6.  Personer, der umiddelbart forud for ansættelsen  

 var ansat som tjenestemand i staten, folkeskolen eller folkekirken i en  

 stilling, hvis slutløntrin er højere end præstestillingens slutløntrin, opnår  

 samme lønanciennitet inden for præstestillingens lønrammekombination, som de  

 ville have haft, såfremt de på det tidspunkt, da deres tiltræden af den  

 højere klassificerede stilling fandt sted, var overgået til præstestillingen.  

 Denne lønanciennitet forøges med den lønanciennitet, der er optjent under den  

 tilbagelagte ansættelse i den højere lønramme.
 § 7.  Reglerne i §§ 4, 5, stk. 2-5 og 6 finder  

 tilsvarende anvendelse på tidligere tjenestemandsansættelse under en kommune  

 som lærer, skoleleder eller lignende.
 Kapitel 3. Ansættelse af personer, der forinden ansættelsen var ansat  

 i folkekirken, staten eller folkeskolen m.v. på tjenestemandslignende vilkår.
 § 8.  Personer, der umiddelbart forinden ansættelse i  

 tjenestemandsstilling som præst var ansat på tjenestemandslignende vilkår i  

 folkekirken, indplaceres på det løntrin, som de ville have opnået, såfremt  

 den forudgående ansættelsestid med tjenestemandslignende vilkår havde været  

 tilbagelagt som tjenestemand, jf. §§ 4-6.
 Stk. 2.  Tilsvarende gælder personer, der umiddelbart  

 før ansættelsen som præst var ansat på tjenestemandslignende vilkår i  

 stilling i staten eller folkeskolen eller som lærer, skoleleder eller  

 lignende under en kommune eller ved højskoler, private eksamensskoler og  

 andre tilskudsberettigede private uddannelsesinstitutioner.
 Kapitel 4. Ansættelse af personer, der forud for ansættelsen som  

 præst var ansat på overenskomstvilkår i folkekirken, staten eller folkeskolen  

 m.v.
 § 9.  Personer, der umiddelbart forinden ansættelsen  

 som præst var ansat efter gældende overenskomst mellem Finansministeriet og  

 Den danske Præsteforening om løn- og ansættelsesvilkår for midlertidige  

 hjælpepræster m.fl., indplaceres, som om de ved ansættelsen på  

 overenskomstvilkår var blevet ansat i tjenestemandsstillingen med tilsvarende  

 beskæftigelsesgrad.
§ 10.  En præst, der umiddelbart forud for  

 tjenestemandsansættelsen var ansat efter en overenskomst, der forudsætter  

 højere uddannelse, som lærer, skoleleder eller lignende i staten, en kommune  

 eller ved en højskole, en privat eksamensskole eller anden tilskudsberettiget  

 privat uddannelsesinstitution, indplaceres på det løntrin i præstestillingens  

 lønrammekombination, på hvilket årslønnen med eventuelt stedtillæg og  

 almindeligt, ikke-pensionsgivende tillæg er lig med eller ligger nærmest over  

 den senest oppebårne nettoløn incl. eventuelt stedtillæg.
Indplacering kan  

 dog ikke ske på et højere løntrin end det, der ville være opnået, såfremt det  

 forudgående ansættelsesforhold var tilbagelagt i præstestillingen.
Stk. 2.  Ved nettoløn forstås den for den pågældende  

 hidtil gældende løn med fradrag af det for den hidtidige ansættelse eventuelt  

 gældende pensionsbidrag.
Der bortses fra særlige tillæg, der har en særlig  

 arbejdsforpligtelse udover normal tjeneste til forudsætning.
 Stk. 3.  Såfremt præsten i det hidtidige  

 ansættelsesforhold havde nedsat løn på grund af tjenestetidsnedsættelse,  

 træffer kirkeministeren afgørelse af, om indplacering kan ske på et højere  

 løntrin end efter stk. 1. Ansættelse med timeløn tages ikke i betragtning.
 Stk. 4.  Efter indplacering i medfør af stk. 1, sidste  

 punktum, opnås alderstillæg på det tidspunkt, da alderstillæg ville være  

 opnået, såfremt det forudgående ansættelsesforhold havde været tilbagelagt  

 som tjenestemand.
 Kapitel 5. Ansættelse af personer, der forud for  

 tjenestemandsansættelsen var ansat ved fri kirkelige institutioner inden for  

 folkekirken, valgmenigheder m.v.
 § 11.  Personer, som umiddelbart forud for  

 tjenestemandsansættelsen var ansat som valgmenighedspræst, indplaceres på det  

 løntrin, de ville have opnået, såfremt ansættelsestiden som  

 valgmenighedspræst havde været tilbagelagt i tjenestemandsstillingen.  

 Indplacering på et lavere løntrin kan dog finde sted, såfremt kirkeministeren  

 skønner, at den hidtidige præstegerning har været af væsentligt mindre omfang  

 end en tjenestemandsstilling.
Stk. 2.  Bestemmelsen i stk. 1 finder tilsvarende  

 anvendelse på forudgående beskæftigelse ved en fri kirkelig institution her i  

 landet, hvis betydning for folkekirken er anerkendt som væsentlig, eller som  

 missionær under et folkekirkeligt ydre missionsselskab.
Den forhøjede  

 lønanciennitet kan ikke fastsættes højere end svarende til den del af  

 beskæftigelsesperioden, der er tilbagelagt, efter at den pågældende opfyldte  

 betingelserne for at ansættes som sognepræst i folkekirken.
 Stk. 3.  Såfremt forholdene taler derfor, kan  

 kirkeministeren bringe bestemmelsen i stk. 1 i anvendelse på forudgående  

 beskæftigelse som præst for en grundtvigsk frimenighed.
 Kapitel 6. Ansættelse af personer, der forud for ansættelsen var  

 ansat som præst i andre trossamfund m.v.
 § 12.  Kirkeministeren kan tillægge en præst, der  

 umiddelbart forud for ansættelsen var ansat som præst i et andet trossamfund  

 end folkekirken, forhøjet lønanciennitet med indtil halvdelen af den tid,  

 hvori den pågældende efter afsluttet teologisk uddannelse har virket som  

 præst, dog højst 10 år i alt.
 Kapitel 7. Almindelige bestemmelser.
 § 13.  Kirkeministeren kan tillægge en præst forhøjet  

 lønanciennitet, såfremt han/hun er i besiddelse af en højere uddannelse og  

 har varetaget beskæftigelse, der forudsætter sådan uddannelse.  

 Lønancienniteten kan forhøjes med indtil halvdelen af varigheden af sådan  

 tidligere beskæftigelse, dog højst med 10 år.
 § 14.  Kirkeministeren kan tillægge en præst forhøjet  

 lønanciennitet efter reglerne i dette cirkulære, selv om den beskæftigelse,  

 der udgør grundlaget for den forhøjede lønanciennitet, er ophørt inden  

 ansættelsen i præstestillingen.
 § 15.  Ansættelse under hjemmestyret på Grønland  

 ligestilles i henseende til nærværende cirkulæres regler med ansættelse i  

 staten.
 Kapitel 8. Personligt tillæg.
 § 16.  Såfremt en præst, der i medfør af  

 tjenestemandslovens § 12, stk. 2-4, jf. § 13 sammenholdt med § 59, stk. 2,  

 eller i øvrigt af anden ham utilregnelig årsag er overgået til ansættelse i  

 en stilling i en lavere lønramme, ville have opnået alderstillæg under  

 fortsat ansættelse i den hidtidige stilling, indgår sådant alderstillæg i  

 opgørelsen af den lønforskel, der udlignes gennem ydelse af personligt tillæg  

 i henhold til tjenestemandslovens § 55.
§ 17.  Såfremt en præst, der omfattes af § 9, ved  

 lønmæssig indplacering i forbindelse med tjenestemandsansættelsen opnår en  

 løn, der er lavere end den senest forud for tjenestemandsansættelsen  

 oppebårne nettoløn, ydes der den pågældende inden for slutlønnen i den  

 lønramme, hvori ansættelsen sker, et personligt, ikke-pensionsgivende tillæg  

 til udligning af forskellen.
Ved slutløn forstås det beløb, slutlønnen udgør  

 på indplaceringstidspunktet.
 Kapitel 9. Ikrafttrædelse m.v.
 § 18.  Cirkulæret træder i kraft den 1. juli 1990. Dog  

 har bestemmelserne i § 2 virkning fra 1. april 1987.
 Stk. 2.  Cirkulære af 25. oktober 1984 om lønanciennitet  

 m.v. for tjenestemandsansatte præster i folkekirken ophæves.
Kirkeministeriet, den 20. juni 1990 P.M.V.
 E.B.
