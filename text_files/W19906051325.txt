 Ministeriet meddelte tilladelse til bibeholdelse af en uden tilladelse  

 etableret stenkastningsmole under forudsætning af opfyldelse af en række  

 vilkår.
 I brev af 18. september 1989 med tilhørende bilag har De fremsendt en  

 ansøgning om tilladelse til bibeholdelse af et ud for Deres ejendom, matr.  

 nr. 11 b, Østby by, Selsø uden tilladelse etableret moleanlæg.
 Ansøgningen er foranlediget af, at ministeriet i brev af 7. august 1989  

 modtog en klage fra Roskilde Fjords Fiskeriforening over, at De var i færd  

 med at udbygge molen, hvilket i følge fiskeriforeningen ville medføre gener  

 for bundgarnsfiskeriet i området.
 I sagens anledning anmodede ministeriet Kystinspektoratet,  

 Farvandsvæsenet, Frederiksborg Amt, Skibby Kommune, Skov- og Naturstyrelsen  

 og Fiskeriinspektøren i København om en udtalelse.
I brev af 13. oktober 1989 udtalte Fiskeriinspektøren i København sig  

 imod, at ministeriet meddelte tilladelse til bibeholdelse af den pågældende  

 mole.
På baggrund af en besigtigelse af forholdene på stedet oplyste  

 fiskeriinspektøren, at vanddybden ikke som angivet af Dem i Deres ansøgning  

 af 18. september 1989 var 15-20 cm ved dagligt vande, men derimod 50-60 cm.  

 Endvidere oplyste fiskeriinspektøren i sine bemærkninger, at anlægget  

 sandsynligvis var nyanlagt, idet det ikke fandtes på ældre luftfotos fra  

 stedet.
Endelig frygtede fiskeriinspektøren, at De, såfremt ministeriet  

 meddelte Dem tilladelse til at bibeholde molen, ville foretage en yderligere  

 udbygning af denne.
 De øvrige høringsparter havde ikke indvendinger imod, at ministeriet  

 meddelte Dem tilladelse til bibeholdelse af anlægget.
Efter yderligere brevveksling med Dem, Fiskeriinspektøren i København og  

 Fiskeriministeriet fandt ministeriet anledning til at lade foretage en  

 besigtigelse af molen og forholdene på stedet ved Kystinspektoratet.
Denne  

 besigtigelse fandt sted 14. marts 1990.
Det fremgår herefter af sagen, at molen er udført som stenkastningsmole af  

 naturmaterialer.
Den er ca. 1 m høj og ca. 36 m lang, heraf rækker ca. 25-30  

 m udenfor den oprindelige kystlinie.
Molen beskytter delvis de tilstødende  

 græsningsarealer mod oversvømmelse ved højvande.
På besigtigelsestidspunktet var der en vandstand på ca. 25 cm under  

 normalvandstand.
Den af Kystinspektoratet konstaterede vandstand var ud for  

 molen 10 + 25 cm og bag molen ca. 25 - 30 + 25 cm.
 Kystinspektoratet udtaler, at der ikke er materialeførende strøm i  

 Roskilde Fjord, og at der ikke findes tegn på opgrunding ved molen.
Ca. 20 m nord for molen fandtes træmastestumper skåret af i en højde på  

 ca. 20 cm over fjordbunden.
Disse mastestumper er rester af  

 højspændingsmaster, der er fjernet i begyndelsen af 1970'erne, og de antyder,  

 at der ikke sker tilsanding på stedet.
 Endelig har Kystinspektoratet i sit billedarkiv fundet et billede fra  

 lokaliteten optaget i 1969, hvoraf fremgår, at der i 1969 fandtes en ca. 25 m  

 lang molelignende stenkastning, der rakte ca. 6 m ud på søterritoriet.
 Med Skibby Kommunes udtalelse fulgte endvidere to luftfotos fra  

 henholdsvis 1982 og 1989. Af luftfotoet fra 1982 fremgår det, at der på  

 daværende tidspunkt var et mindre moleanlæg på stedet, sammenholdt med fotoet  

 fra 1989 ses det, at anlægget siden er blevet udbygget.
 På det således foreliggende grundlag skal ministeriet herefter meddele  

 tilladelse til bibeholdelse af den uden tilladelse etablerede  

 stenkastningsmole på Horsehage ud for matr. nr. 11 b, Østby by, Selsø på  

 følgende vilkår:
 1. Anlæggets til enhver tid værende ejer er forpligtet til at vedligeholde  

 anlægget i god og forsvarlig stand og til at ændre det eller fjerne det,  

 dersom der viser sig uforudsete, skadelige virkninger som følge af anlæggets  

 tilstedeværelse, eller dersom det forfalder og ikke straks genetableres.
 2. Der må ikke uden ministeriets tilladelse foretages nogen udvidelse  

 eller ændringer af anlægget.
3. Til sikkerhed for opfyldelsen af vilkårene for tilladelsen skal  

 tinglyses en deklaration på ejendommen med prioritet forud for eventuelle  

 pantehæftelser og byrder med ministeriet som påtaleberettiget.
Deklarationen  

 skal indsendes til ministeriet i tinglyst stand for opbevaring.
4. Der skal til Kystinspektoratet, Farvandsvæsenet og ministeriet  

 indsendes ajourførte tegninger visende anlæggets udformning og nøjagtige  

 placering, f.eks. angivet ved indmåling af konstruktionen i forhold til  

 matrikelskel.
Endvidere fremsendes en pejleplan visende dybder omkring  

 anlægget.
5. Hvis det fra erhvervsfiskernes side gøres gældende, at anlægget vil  

 kunne påføre dem tab, skal der primært søges opnået en mindelig ordning.
I  

 mangel heraf skal spørgsmålet om, hvorvidt anlægget påfører de pågældende  

 fiskere et tab, samt hvorvidt og i hvilket omfang de bør holdes skadesløse  

 herfor afgøres af et i medfør af saltvandsfiskerilovens § 17, stk. 4, nedsat  

 nævn.
 Det tilføjes, at tilladelsen ikke fritager ejeren af anlægget for et i  

 forbindelse med dettes tilstedeværelse eventuelt opstående civilretligt  

 ansvar, ligesom tilladelsen ikke indeholder nogen garanti for konstruktionens  

 sikkerhed eller stabilitet.
 Det bemærkes endelig, at en meddelt tilladelse fortabes, såfremt nogen af  

 de for tilladelsen fastsatte vilkår ikke måtte blive opfyldt.
