 En grundejer anmoder om matrikeldirektoratets hjælp til at få  

 afsluttet en sag vedrørende et skel, der 20 år tidligere blev fastslået ved  

 en skelsætningsforretning og hvorom der ved Bogense ret blev indgået forlig  

 om skellets beliggenhed i overensstemmelse med det ved  

 skelsætningsforretningen foreløbig afsatte skel.
 Direktoratet udtaler, at direktoratets beføjelse til at tillade en  

 skelsætningsforretning genoptaget gælder i de situationer, hvor foreløbig  

 skelsætning har fået retskraft, men ikke i de tilfælde, hvor skellets  

 placering er afgjort ved dom eller retsforlig.
 Med et brev af 8-7-1986 har De gennem landbrugsministeriets departement  

 fremsendt kopi af en del materiale vedrørende skellet mellem Deres ejendom  

 matr.nr. 18f Nyby By og naboejendomme matr.nr.9i og 9v smst. m.v. og anmodet  

 om hjælp, så sagen kan blive afsluttet.
 Det fremgår, at beliggenheden af skellet mellem matr.nr. 18f på den ene  

 side og matr.nr. 9i og 9v på den anden side er blevet fastslået ved  

 skelsætningsforretning, og at der den 6-11-1967 ved Bogense ret er indgået  

 forlig om skellets beliggenhed i overensstemmelse med det i juni 1966  

 foreløbig afsatte skel.
 Det fremgår endvidere af den medsendte udskrift af forliget m.v., at der  

 var uafklarede forhold vedrørende grøftning mellem ejendommene og  

 vedligeholdelse af vejen over Deres ejendom langs med grænsen mod matr.nr. 9i  

 og 9v.
I den anledning skal man meddele, at matrikeldirektoratet ikke har  

 mulighed for at foretage sig noget i anledning af forliget om skellets  

 beliggenhed, der er indgået for næsten 20 år siden.
Da de øvrige forhold om  

 grøftning, vedligeholdelse af vejen m.v. ikke hører under  

 landbrugsministeriets område, kan man desværre ikke hjælpe Dem.
 Det hertil fremsendte materiale returneres.
