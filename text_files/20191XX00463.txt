Skriftlig fremsættelse (5. februar 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af årsregnskabsloven, selskabsloven, lov om visse erhvervsdrivende virksomheder, revisorloven og forskellige andre love (Kontrolpakken og gebyrfinansiering af hvidvasktilsyn) (Lovforslag nr.
L 110) Formålet med lovforslaget er at øge mulighederne for at slå ned på økonomisk svindel og fremme et ansvarligt erhvervsliv.
Det kræver, at der sættes ind over for både selskabs- og regnskabssvindel.
Med lovforslaget bliver det muligt at sætte hurtigere og mere målrettet ind over for økonomisk svindel gennem en styrket kontrol på selskabs- og regnskabsområderne og derved også at understøtte Skatteforvaltningens indsats mod skatteunddragelse.
Det vil kunne bidrage til at reducere tab for staten i form af skatteunddragelse og tab for private kreditorer som långivere og investorer.
Lovforslaget gør det fremover vanskeligere for de ansvarlige bag økonomisk svindel at skjule sig ved brug af stråmænd, falske identiteter og fiktive adresser.
Der indføres kontrol med, hvem der reelt udøver ledelsen af virksomheden, krav om dokumentation af identitet for udenlandske medlemmer af ledelsen og mulighed for udgående kontrol af virksomhedens reelle adresse.
Lovforslaget styrker også regnskabskontrollen på en række områder, så det bliver lettere fremover at gribe ind over for regnskabssvindel, herunder kontrollere at eventuelt fravalg af revision er lovligt og at tvangsopløse virksomheder, der nægter at give krævede oplysninger eller efterleve påbud.
 Samtidig vil lovforslaget styrke kravene til revisor som offentlighedens tillidsrepræsentant, herunder ved at gøre det muligt at indbringe revisor for Revisornævnet for overtrædelser af hvidvaskloven og ved øget åbenhed om resultaterne af det offentlige tilsyn med revisorer.
 Lovforslaget vil også gøre det lettere for de frivillige foreninger at håndtere administrative opgaver ved at indføre mulighed for, at disse kan registrere repræsentanter og tegningsregel i Det Centrale Virksomhedsregister (CVR), så repræsentanterne får mulighed for at bruge privat NemID, når de handler på vegne af foreningen.
 Endelig skaber lovforslaget hjemmel til at gebyrfinansiere de udgifter, som er forbundet med hvidvasktilsynet med godkendte revisorer og ejendomsmæglere.
Lovforslaget omfatter erhvervsrettet regulering med ikrafttrædelsesdatoen 1. juli 2020, og loven bør bekendtgøres senest fire uger før ikrafttrædelse.
Det foreslås derfor, at behandlingen i Folketinget bliver afsluttet senest fire uger før den 1. juli 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
