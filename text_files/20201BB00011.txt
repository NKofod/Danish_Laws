Fremsat den 7. oktober 2020 af Marcus Knuth (KF), Katarina Ammitzbøll (KF), Rasmus Jarlov (KF), Brigitte Klintskov Jerkel (KF), Mona Juul (KF), Naser Khader (KF), Mai Mercado (KF) og Søren Pape Poulsen (KF) Forslag til folketingsbeslutning om for bestandig at udelukke personer, som er idømt en betinget eller ubetinget fængselsstraf, fra at kunne opnå dansk statsborgerskab Regeringen pålægges inden udgangen af marts 2021 at fremsætte et lovforslag, som har til formål for bestandig at udelukke personer, som har været idømt en betinget eller ubetinget fængselsstraf fra, at kunne opnå dansk statsborgerskab.
Bemærkninger til forslaget Beslutningsforslaget er en delvis uændret genfremsættelse af beslutningsforslag nr.
B 154, folketingsåret 2019-20. Der henvises til www.folketinget.dk, Folketingstidende 2019-20, tillæg A, B 154 som fremsat, tillæg B, betænkning over B 154, og tillæg F, møde 118, kl. 13:27, og møde kl. 135 kl. 14:49.
 Det er et kæmpe privilegium at få dansk statsborgerskab, og sådan skal det fortsat være.
Forslagsstillerne er af den opfattelse, at det danske statsborgerskab er en gave og ikke en rettighed.
Derfor er det vigtigt, at vi helt klart og tydeligt understreger, at når man ønsker at blive dansk statsborger, skal man også vise viljen til at blive en del af Danmark.
Det kan man bl.a. gøre ved holde sin straffeattest pletfri.
Forslagsstillerne finder, at de nuværende regler for, hvilken kriminalitet der kan accepteres, når man tildeles dansk statsborgerskab, er alt for lempelige.
De nuværende regler indebærer bl.a., at man kan have siddet i fængsel i næsten et helt år og stadigvæk have mulighed for at få tildelt dansk statsborgerskab.
Vores allerede hårdt pressede politi bruger enorme ressourcer på at bekæmpe kriminalitet.
Forslagsstillerne er overbeviste om, at dette forslag vil medføre, at nogle udlændinge vil tænke sig ekstra godt om, inden de begår kriminalitet.
Desuden mindes der om, at det er svært at få frataget det danske statsborgerskab efter tildeling af dette, især hvis man ikke har statsborgerskab i andre lande.
Derfor skal forslaget sikre, at Danmark ikke kommer til at hænge på kriminelle udlændinge, fordi de har fået statsborgerskab.
 Lovforslaget skal dog ikke udelukke Folketingets Indfødsretsudvalget fra fortsat at kunne give dispensation i sager, hvor et flertal af Indfødsretsudvalgets medlemmerne ønsker det.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om for bestandig at udelukke personer, som er idømt en betinget eller ubetinget fængselsstraf, fra at kunne opnå dansk statsborgerskab.
(Beslutningsforslag nr.
B 11) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
