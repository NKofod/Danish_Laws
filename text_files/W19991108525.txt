Dødsbobeskatning Reference:
SL § 43, stk. 8 (dagældende) Dødsboet efter A klagede for indkomstårene 1991 og 1992 over,  

 at de stedlige skattemyndigheder ikke havde godkendt fradrag for underskud  

 vedr. deltagelse i B KG.
 Det fremgik af sagens oplysninger, at A var afgået ved døden  

 den 9. februar 1993.
 § 14-opgørelser for særbo henholdsvis fællesbo var  

 bilagt regnskab for den relevante periode blevet fremsendt til  

 skatteforvaltningen den 9. august 1993.
 Selvangivelse for indkomståret 1991 var blevet fremsendt til  

 skatteforvaltningen i september 1992.
 Forvaltningen havde den 7. oktober 1993 til boets advokat fremsendt to  

 fortrykte godkendelsesblanketter vedrørende godkendelse af  

 opgørelse af aktiver og passiver, jf. kildeskattelovens § 14, for  

 henholdsvis særboet og fællesboet, hvorved skatteforvaltningen  

 ved afkrydsning på blanketterne havde meddelt, at man skønnede,  

 at der ville kunne rejses krav om efterbetaling for tidligere år i  

 henhold til statsskattelovens § 43. Der var ingen yderligere specifikation af  

 forbeholdet.
 Forvaltningen havde den 21. december 1993 fremsendt agterskrivelse til  

 boet vedrørende skatteansættelsen for indkomstårene 1988  

 til 1990, og der var den 24. juni 1994 truffet afgørelse om  

 forhøjelse af skatteansættelserne for nævnte  

 indkomstår.
 Det fremgik af sagens oplysninger, at Told- og Skatteregionen ved telefax  

 af 8. december 1994 havde henledt skatteforvaltningens opmærksomhed  

 på, at afdøde havde deltaget i B KG.
 Forvaltningen havde herefter den 9. december 1994 fremsendt agterskrivelse  

 vedrørende indkomståret 1991 til dødsboet v/advokat C,  

 ved hvilken man havde varslet en forhøjelse af indkomsten  

 vedrørende ikke godkendt fradrag for underskud ved deltagelse i det  

 nævnte interessentskab.
 Den 29. december 1994 havde revisor D til forvaltningen fremsendt  

 indsigelser mod agterskrivelsen, men forvaltningen havde samme dato foretaget  

 ændring af skatteansættelsen i overensstemmelse med det i  

 agterskrivelsen varslede.
 Der var den 20. marts 1996 tillige fremsendt agterskrivelse til boet  

 vedrørende ansættelsen af afdødes indkomst og formue for  

 indkomståret 1992. Der var herved varslet forhøjelse af  

 indkomstopgørelsen vedrørende ikke godkendt fradrag for  

 underskud ved deltagelse i B KG. og forhøjelse af  

 formueansættelsen vedrørende tilbageførsel af den  

 selvangivne negative formue i interessentskabet.
 Der var den 16. april 1996 fremsendt indsigelser mod de varslede  

 ændringer, men forvaltningen havde den 18. april 1996 foretaget  

 forhøjelse af indkomst- og formueansættelsen i overensstemmelse  

 med det i agterskrivelsen varslede.
 Dødsboets repræsentant havde over for Landsskatteretten  

 nedlagt påstand om, at skatteforvaltningens afgørelser  

 vedrørende indkomstårene 1991 og 1992 var ugyldige som  

 følge af forældelse, jf. den dagældende statsskattelovs §  

 43, stk. 8.
 Repræsentanten havde til støtte herfor anført, at boet  

 skulle underrettes om kravet inden 6 måneder efter, at  

 skattemyndigheden havde modtaget boets opgørelse af aktiver og  

 passiver, jf. dagældende kildeskattelovs § 14, stk. 3, og at fristen  

 således var udløbet den 9. februar 1994.
Repræsentanten havde anført, at det ikke var  

 tilstrækkeligt til at afbryde forældelsesfristen i § 43, stk. 8,  

 at skattemyndighederne havde taget et generelt forbehold i skrivelserne af 7.  

 oktober 1993 til dødsboets bestyrer, advokat C.
Meddelelsen om, at der  

 kunne blive rejst efterbetalingskrav, var i skrivelserne blot sket ved en  

 skemaafkrydsning uden angivelse af på hvilke punkter, kravet ville  

 kunne rejses, og formålet med bestemmelsen ville efter  

 repræsentantens opfattelse blive totalt forskertset, hvis myndighederne  

 med fremsendelse et sådant generelt afkrydsningsskema kunne afbryde  

 fristen.
Han havde herved anført, at formålet med bestemmelsen  

 var at opnå en så hurtig afklaring som muligt af, om den  

 afdøde skyldte skat til det offentlige.
Repræsentanten havde til støtte for påstanden videre  

 anført, at det efter det i sagen foreliggende materiale måtte  

 anses for godtgjort, at skatteforvaltningen først ved en skrivelse af  

 8. december 1994 fra Told- og Skatteregionen var blevet opmærksom  

 på, at der måske kunne kræves efterbetaling som  

 følge af afdødes deltagelse i det omhandlede  

 leasingarrangement.
Han havde under henvisning hertil anført, at det  

 under sagens behandling ved Landsskatteretten måtte lægges til  

 grund, at skatteforvaltningen ikke i forbindelse med underretningen om kravet  

 var opmærksom på flyprojektet.
Der var herved tillige henvist  

 til, at ankenævnets sagsbehandler ved mødet med nævnet  

 havde bekræftet, at forvaltningen først ved regionens skrivelse  

 var blevet opmærksom på det omhandlede forhold.
 Det var over for Landsskatteretten fremhævet, at der i umiddelbar  

 forlængelse af forvaltningens skrivelse af oktober 1993 var givet  

 meddelelse til boet om ændrede skatteansættelser for  

 indkomstårene 1988, 1989 og 1990, men ikke vedrørende  

 indkomstårene 1991 og 1992, og det var anført, at dette var et  

 stærkt vidnesbyrd om, at det var indkomstårene 1989, 1989 og 1990  

  - og ikke indkomstårene 1991 og 1992 - forbeholdet havde sigtet til.  

 Det var yderligere anført, at boet efter modtagelsen af de  

 ændrede skatteansættelser for indkomstårene 1988, 1989 og  

 1990 med rette havde kunnet gå ud fra, at der herefter ikke ville blive  

 rejst yderligere efterbetalingskrav vedrørende afdødes  

 indkomstforhold, og det var anført, at en afgørelse om, at  

 forvaltningens afkrydsning på skemaerne også omfattede  

 efterbetalingsmuligheden for 1991 og 1992, ville være ensbetydende med,  

 at fristreglerne i § 43, stk. 8, ville være helt og aldeles  

 værdiløse.
Repræsentanten havde vedrørende Skatteministeriets  

 "Vejledning i reglerne om dødsbobeskatning" bemærket, at  

 vejledningen ikke var bindende for skatteydere, Landsskatteretten eller  

 domstolene.
Han havde videre anført, at vejledningen støttede  

 den over for Landsskatteretten nedlagte påstand, idet der i selve ordet  

 "kravet" lå noget substantielt, d.v.s. at forbeholdet måtte  

 relateres til et eller andet forhold i selvangivelsen, der eventuelt kunne  

 give anledning til en efterbetaling.
Der var vedrørende denne  

 forståelse af ordet "kravet" henvist til forarbejderne til de nye  

 regler om efterbetaling i dødsboskattelovens § 87, stk. 2. Af  

 forarbejderne fremgik, at:
 "Der stilles ikke krav om, at der er foretaget en endelig opgørelse  

 af efterbetalingskravet inden fristens udløb, f.eks. i form af en  

 "agterskrivelse" som nævnt i § 3, stk. 4, i skattestyrelsesloven, men  

 kravsanmeldelsen skal - for at kunne tillægges retsvirkning - angive  

 det faktiske og retlige grundlag for kravets fremsættelse".
Repræsentanten havde anført, at denne fortolkning ikke  

 fremgik direkte af lovbestemmelsens ordlyd, der reelt havde samme indhold som  

 § 43, stk. 8, men at han vanskeligt kunne forestille sig, at man ville  

 fortolke to lovbestemmelser, der reelt havde samme ordlyd, på to  

 forskellige måder.
Skatteforvaltningen måtte under henvisning  

 hertil i denne sag som det mindste have anført på skrivelsen, at  

 man forbeholdt sig eventuelt at stille spørgsmål ved  

 berettigelsen af de foretagne fradrag/afskrivninger vedrørende B KG.  

 Dette havde naturligvis en stor informationsværdi for boets  

 repræsentant og arvinger og dermed for en række væsentlige  

 bobeslutninger om boets behandling og afvikling.
Repræsentanten havde over for Landsskatteretten anført, at  

 forvaltningen - selv om selvangivelse først var blevet indgivet i  

 september 1992 - havde haft ca. 13 måneder til at tage stilling til, om  

 der kunne fremsættes efterbetalingskrav over for arvingerne i  

 dødsboet, forinden man tog det generelle forbehold.
Da den  

 dagældende § 43, stk. 8, i statsskatteloven var en klar instruks til de  

 lignende myndigheder om, at de skulle prioritere ligning i dødsbosager  

 højt, således at man blev i stand til at rejse krav mod  

 dødsboer inden udløbet af fristerne i bestemmelsen, og da  

 risikoen for, at forvaltningen havde foretaget forkert prioritering i  

 ligningsarbejdet, således at man ikke havde været i stand til at  

 rejse et egentligt efterbetalingskrav imod dødsboet, efter hans  

 opfattelse måtte bæres af skattemyndighederne, og ikke af  

 dødsboet, fandt han, at den påklagede afgørelse  

 måtte tilsidesættes i overensstemmelse med den nedlagte  

 påstand.
Han havde herved yderligere bemærket, at statsmagten  

 ikke var tilbageholdende med at påstå, at frister skulle  

 overholdes, når det var en skatteyder, der forsømte at iagttage  

 en frist, der ikke blot var en ordens-forskrift, hvorved han havde henvist  

 til den i TfS 1999, nr. 211, offentliggjorte kendelse fra Højesteret.
 Skatteankenævnet havde anført, at skattemyndighederne -ved  

 ca. to måneder efter modtagelsen af § 14-opgørelsen at have  

 underrettet boet om, at der ville kunne fremsættes et skattekrav -  

 havde bevaret adgangen til at foretage de omhandlede ændringer for  

 indkomstårene 1991 og 1992. Nævnet havde videre anført, at  

 adgangen hertil ikke var fortabt ved, at forvaltningen kort tid efter at have  

 givet ovennævnte underretning havde ændret  

 skatteansættelserne for indkomstårene 1988, 1989 og 1990.
 Nævnet havde henvist til Skatteministeriets "Vejledning i reglerne  

 om dødsbobeskatning" fra august 1989. Af denne fremgik, at:
"Efter statsskattelovens § 43, stk. 8, skal skattemyndighederne give boet  

 underretning, hvis de skønner, at der skal rejses krav på  

 efterbetaling eller tillægsskat.
Kravet behøver ikke at  

 være opgjort, og det er heller ikke nødvendigt at beskrive det  

 nærmere for at overholde fristerne".
 Nævnet havde endvidere bemærket, at de af skatteforvaltningen  

 fremsendte skrivelser var to standardiserede breve, som var udarbejdet til  

 formålet, og som anvendtes hertil i samtlige kommuner i Danmark.
 Nævnet havde herudover anført, at det måtte  

 lægges til grund, at skatteforvaltningen ved afsendelse af skrivelsen  

 den 6. oktober 1993 havde været opmærksom på  

 leasingarrangementet, da forvaltningen i forbindelse med godkendelsen af  

 §14-opgørelsen havde foretaget en gennemlæsning af  

 selvangivelserne, og da en projektgruppe nedsat af Told- og Skattestyrelsen  

 den 1. juni 1993 havde udsendt "Rapport om mindre anpartsvirksomheder".
 Nævnet havde endelig anført, at det hverken af den  

 dagældende lovbestemmelse, forarbejderne til loven eller  

 Skattedepartementets besvarelse af skifterettens spørgsmål  

 fremgik, at 6-måneders fristen i § 43, stk. 8, gjaldt for fremsendelse  

 af agterskrivelse, for en beskrivelse af kravet eller for opgørelse  

 heraf.
 Told- og Skattestyrelsen havde ikke fundet grundlag for at indstille  

 tilsidesættelse af de påklagede ansættelser, jf. den  

 dagældende statsskattelovs § 43, stk. 8.
Styrelsen havde som begrundelse herfor bl.a. anført, at der efter  

 den dagældende statsskattelovs § 43, stk. 8, alene var en pligt for  

 skattemyndighederne til inden for 6 måneder at underrette boet om, at  

 man skønnede, at der ville kunne blive fremsat krav om efterbetaling,  

 men at det ikke kunne anses at have været et krav, at underretningen  

 indeholdt en angivelse af det faktiske og retlige grundlag for  

 ændringen.
Der var herved henvist til Skatteministeriets Vejledning fra  

 1985.
 Styrelsen havde som begrundelse for indstillingen videre anført, at  

 der efter styrelsens opfattelse kunne lægges en vis vægt  

 på, at afdødes revisor først indsendte selvangivelsen for  

 1991 i september 1992 efter at indkomståret i første omgang var  

 takseret, idet revisor under hensyntagen hertil måtte have været  

 vidende om, at selvangivelsen ikke var lignet, da forvaltningen den 7.  

 oktober 1993 meddelte forbeholdet, og idet revisor på dette tidspunkt  

 ligeledes havde været bekendt med, at indkomståret 1992 ikke var  

 færdiglignet.
Landsskatteretten udtalte, at det fremgik af den dagældende  

 statsskattelovs § 43, stk. 8, at såfremt skattemyndigheden  

 skønnede, at krav om efterbetaling eller tillægsskat kunne  

 fremsættes, skulle der gives boet underretning herom.
Hvis  

 afdøde i det indkomstår, hvori dødsfaldet havde fundet  

 sted, eller i det foregående indkomstår havde været  

 underlagt bogføringspligt efter bogføringsloven eller  

 regnskabspligt efter skattekontrolloven, skulle boet underrettes inden 6  

 måneder efter, at skattemyndighederne havde modtaget boets  

 opgørelse over aktiver og passiver ved dødsfaldet, jf.  

 kildeskattelovens § 14, stk. 3.
 Landsskatteretten fandt, at formuleringen af den dagældende  

 statsskattelovs § 43, stk. 8, forudsatte, at et bestemt faktum havde henledt  

 myndighedernes opmærksomhed på forhold, der var anset at kunne  

 resultere i et krav, som myndighederne ikke inden for den givne frist havde  

 haft tid til at konkretisere med fuldt hjemmelsgrundlag.
Da de omstændigheder, der havde givet anledning til de  

 påklagede ansættelser i henhold til sagens oplysninger,  var  

 ukendte for myndighederne, da man den 7. oktober 1993 gav boet meddelelse om  

 forbehold, fandt retten herefter ikke, at disse forbehold havde kunnet  

 udstrækkes til også at omfatte de ved de påklagede  

 ansættelser rejste krav.
Kravene måtte således anses for  

 fremsat efter udløbet af den i den dagældende statsskattelovs §  

 43, stk. 8, givne frist herfor.
 De påklagede ansættelser blev herefter tilsidesat allerede af  

 denne grund som ugyldige i medfør af den dagældende  

 statsskattelovs § 43, stk. 8.
