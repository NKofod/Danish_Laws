Skrivelse om folkeregistrenes/borgerservicecentrenes attestation af vælgererklæringer til brug ved partianmeldelser (Til alle kommunalbestyrelser) Ifølge folketingsvalglovens § 12, stk. 5, 2. pkt. (lovbekendtgørelse nr. 145 af 24. februar 2009), skal vælgererklæringer til brug for et nyt partis anmeldelse for indenrigs- og socialministeren med henblik på deltagelse i folketingsvalg forsynes med en attestation fra kommunens folkeregister om, at vælgeren ved erklæringens afgivelse opfylder betingelserne for valgret til Folketinget.
Hvis vælgeren er død efter erklæringens afgivelse, kan attestation dog ikke meddeles.
 Folkeregistrets attestation er en betingelse for vælgererklæringens gyldighed og dermed for, at den kan medregnes ved indlevering af de 19.769 vælgererklæringer, der for tiden kræves, for at et nyt parti kan blive opstillingsberettiget til folketingsvalg (svarende til 1/175 af antallet af gyldige stemmer afgivet ved seneste folketingsvalg, jf. lovens § 12, stk. 1, 2. pkt.). Mangler attestationen, eller er den mangelfuld, er vælgererklæringen derfor ugyldig.
Til brug for folkeregistrenes/borgerservicecentrenes attestation af vælgererklæringer har ministeriet udstedt en vejledning om folkeregistrenes attestation m.v. af vælgererklæringer til brug ved partianmeldelser (VEJL nr. 139 af 17. juli 1990). Af vejledningens punkt 3 om formkrav til folkeregistrets attestation fremgår, at det tydeligt skal fremgå, hvilken kommunes folkeregister, der har attesteret vælgererklæringen, f.eks. i form af stempling med folkeregistrets stempel.
Endvidere skal attestationen dateres og underskrives.
Indenrigs- og Socialministeriet har i en konkret partianmeldelsessag fået indleveret et antal vælgererklæringer med henblik på, at det pågældende parti kunne blive opstillingsberettiget til folketingsvalg.
Imidlertid fandt ministeriet under gennemgangen af vælgererklæringerne, at et for stort antal af disse var ugyldige, og partiet opfyldte således ikke kravene til anmeldelse af et parti til deltagelse i folketingsvalg.
En væsentlig andel af de ugyldige vælgererklæringer skyldes fejl i folkeregistrenes/borgerservicecentrenes attestation, idet ca. 18 % af de ugyldige vælgererklæringer enten helt manglede attestation fra folkeregistret/borgerservicecentret (et fåtal) eller manglede enten sagsbehandlerens underskrift eller kommunens stempel eller lignende angivelse af, hvilken kommune der havde attesteret vælgererklæringen.
Endvidere har det pågældende parti oplyst, at vælgere i en række tilfælde alene havde modtaget et følgebrev retur fra folkeregistret uden den tilhørende attesterede vælgererklæring.
Ministeriet skal derfor anmode kommunalbestyrelsen om at henlede kommunens folkeregisters/borgerservicecenters opmærksomhed på problemstillingen samt den nævnte vejledning 139/1990.
