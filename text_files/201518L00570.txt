Ændringsforslag stillet den 16. marts 2016 Ændringsforslag til 3. behandling af Forslag til lov om ændring af lov om aktiv socialpolitik, lov om individuel boligstøtte, integrationsloven og forskellige andre love (Kontanthjælpsloft, 225-timersregel, ferie til uddannelses- og kontanthjælpsmodtagere m.v.) [af beskæftigelsesministeren (Jørn Neergaard Larsen)]:
Ny paragraf Af Leif Lahn Jensen (S):
 3) Efter § 7 indsættes som ny paragraf:
»01 Uanset bestemmelserne i § 106 i lov om aktiv socialpolitik og i § 45, stk. 2, i integrationsloven refunderer staten i perioden fra den 1. oktober til og med den 31. december 2016 100 pct. af en kommunes udgifter til flyttehjælp efter § 85, stk. 1, i lov om aktiv socialpolitik og efter § 39, stk. 1, i integrationsloven til personer, der har fået nedsat den samlede hjælp i medfør af § 1, nr. 5, og hvor den flytning, der gives flyttehjælp til, alene skyldes nedsættelsen af hjælpen.« [100 pct. statslig refusion ved flyttehjælp til personer berørt af kontanthjælpsloftet] Bemærkninger Til nr. 3 Med ændringsforslaget modtager kommunerne 100 pct. i refusion for udgifter til flyttehjælp til en flytning i Danmark efter § 85, stk. 1, i lov om aktiv socialpolitik eller efter § 39, stk. 1, i integrationsloven for personer, som har fået den samlede hjælp nedsat som følge af kontanthjælpsloftet, og hvor den flytning, der gives flyttehjælp til, alene skyldes nedsættelsen af hjælpen.
Der bliver dermed tale om en lovbunden bevilling frem for en pulje (reservationsbevilling). Det skyldes, at formålet er at dække 100 pct. af de kommunale udgifter til flyttehjælp for mennesker, der påvirkes af kontanthjælpsloftet.
En pulje (reservationsbevilling) har en afgrænset størrelse og er derfor ikke egnet til formålet.
Socialdemokratiets medlemmer af Beskæftigelsesudvalget ønsker ikke at sende regningen for regeringen og Dansk Folkepartis kontanthjælpsloft videre til kommunerne.
Beskæftigelsesministeren har i flere svar til Folketinget givet udtryk for, at regeringen ikke forventer flere udsættelser som følge af lovforslaget.
Det mener en række organisationer, heriblandt BL og KL, imidlertid netop at lovforslaget vil medføre.
Det er i dag muligt for mennesker i Danmark at modtage flyttehjælp, hvis man bl.a. flytter i en billigere bolig.
Det behov må mange kontanthjælpsmodtagere realistisk set få, såfremt Dansk Folkeparti og regeringens kontanthjælpsloft bliver til virkelighed.
Dermed bliver den kommunale økonomi udfordret ud over omkostningsbidrag, flygtningeomkostninger og andet.
For at lette overgangen til en ny hverdag med nye økonomiske betingelser foreslår Socialdemokratiet derfor, at staten betaler flyttehjælp til de mennesker, der rammes af kontanthjælpsloftet i 2016. Ændringsforslaget foreslås finansieret via provenuet fra kontanthjælpsloftet.
Økonomiske og administrative konsekvenser for det offentlige Ændringsforslaget forventes at have begrænsede økonomiske konsekvenser.
Der er dog af bevillingstekniske grunde forudsat en merudgift på 0,1 mio. kr. med henblik på at sikre hjemmel til finansiering af en eventuel udgift.
Der vil som følge af ændringsforslaget skulle oprettes en særskilt underkonto på finansloven til udgifter til flyttehjælp med 100 pct. statsrefusion.
Underkontoen oprettes under den eksisterende hovedkonto § 17.63.02 Flytning og hjælp i enkelttilfælde på lov om tillægsbevilling for 2016.
