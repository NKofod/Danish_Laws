Bekendtgørelse om opgørelse af systemisk buffer1) I medfør af § 125 h, stk. 5, og § 373, stk. 4, i lov om finansiel virksomhed, jf. lovbekendtgørelse nr. 1447 af 11. september 2020, som ændret ved lov nr. 2110 af 22. december 2020, fastsættes:
Anvendelsesområde § 1. Bekendtgørelsen finder anvendelse på følgende virksomheder:
 1) Pengeinstitutter.
 2) Realkreditinstitutter.
 3) Fondsmæglerselskaber I, hvis fondsmæglerselskabet I har tilladelse til at udøve de aktiviteter, der er nævnt i bilag 4, afsnit A, nr. 3 og 6, i lov om finansiel virksomhed.
Opgørelse af systemisk buffer § 2. Virksomheden skal beregne sin systemiske buffer i overensstemmelse med bilag 1.
 § 3. Erhvervsministeren kan fastsætte systemiske buffersatser for følgende grupper af eksponeringer:
 1) Alle eksponeringer, der befinder sig i Danmark.
 2) Følgende sektoreksponeringer, der befinder sig i Danmark:
 a) Alle detaileksponeringer over for fysiske personer, der er stillet sikkerhed for ved pant i beboelsesejendom.
 b) Alle eksponeringer over for juridiske personer, der er stillet sikkerhed for ved pant i erhvervsejendom.
 c) Alle eksponeringer over for juridiske personer, bortset fra dem, der er angivet i litra b.
 d) Alle eksponeringer over for fysiske personer, bortset fra dem, der er angivet i litra a.
 3) Undergrupper af sektoreksponeringerne i nr. 2.
 4) Alle eksponeringer, der befinder sig i et andet land inden for Den Europæiske Union eller i et land, som Unionen har indgået en aftale med på det finansielle område, jf. dog § 4.
 5) De sektoreksponeringer, der er identificeret i nr. 2, og en eller flere undergrupper heraf i nr. 3, som befinder sig i et andet land inden for Den Europæiske Union eller i et land, som Unionen har indgået en aftale med på det finansielle område alene med det formål at kunne få anerkendt en buffersats, der er fastsat af det pågældende land, jf. § 125 h, stk. 2 og 3 i lov om finansiel virksomhed.
 6) Eksponeringer, der befinder sig i et land uden for den Europæiske Union, som Unionen ikke har indgået aftale med på det finansielle område.
 Stk. 2. En systemisk buffersats skal gælde for alle eksponeringer, en eller flere sektoreksponeringer eller undergrupper af eksponeringer, og for alle virksomheder eller en eller flere undergrupper af disse virksomheder, i tilpasningstrin på 0,5 procentpoint.
 § 4. Fastsætter erhvervsministeren en systemisk buffersats for eksponeringer, der befinder sig i et andet land inden for Den Europæiske Union eller i et land, som Unionen har indgået en aftale med på det finansielle område, skal buffersatsen være ens for alle eksponeringer i de andre lande inden for Den Europæiske Union, medmindre buffersatsen fastsættes for at anerkende den systemiske buffersats, der er fastsat af det pågældende land, jf. § 125 h, stk. 2 og 3, i lov om finansiel virksomhed.
Offentliggørelse § 5. Erhvervsministeren offentliggør på Erhvervsministeriets hjemmeside en meddelelse om fastsættelsen eller genfastsættelsen af alle systemiske buffersatser.
Meddelelsen skal mindst indeholde følgende oplysninger:
1) den systemiske buffersats eller de systemiske buffersatser, 2) de eksponeringer, den systemiske buffersats eller systemiske buffersatser finder anvendelse for, 3) de virksomheder, den systemiske buffersats eller de systemiske buffersatser finder anvendelse for, 4) en begrundelse for fastsættelsen af den systemiske buffersats eller de systemiske buffersatser, medmindre den kan udgøre en trussel mod det finansielle systems stabilitet, 5) fra hvilken dato virksomhederne skal anvende den systemiske buffersats eller de systemiske buffersatser til opgørelse af deres systemiske buffer i medfør af § 2, og 6) navne på de lande, hvor erhvervsministeren anerkender de pågældende landes systemiske buffersats eller buffersatser.
Stk. 2. Virksomheden skal på sin hjemmeside på et sted, hvor den naturligt hører hjemme, offentliggøre sin institutspecifikke systemiske buffersats fra den dato, hvor virksomheden skal anvende den systemiske buffersats eller de systemiske buffersatser.
Virksomheden opgør sin institutspecifikke systemiske buffersats ved at dividere virksomhedens systemiske buffer beregnet i medfør af § 2 med virksomhedens samlede risikoeksponeringsbeløb i overensstemmelse med artikel 92, stk. 3, i Europa-Parlamentets og Rådets forordning (EU) nr. 575/2013 af 26. juni 2013 om tilsynsmæssige krav til kreditinstitutter og investeringsselskaber.
Straf § 6. Overtrædelse af § 5, stk. 2, kan straffes med bøde.
Med bøde straffes desuden den, der ikke efterkommer et påbud om at foretage eller undlade at foretage bestemte handlinger med henblik på at overholde bekendtgørelsens bestemmelser.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 7. Bekendtgørelsen træder i kraft den 28. december 2020.
Erhvervsministeriet, den 22. december 2020 Simon Kollerup / Niels Kofoed Bilag 1 Opgørelse af systemisk buffer Virksomheden skal beregne sin systemiske buffer som:
 hvor:
BSR = den systemiske buffer rT = den buffersats, der finder anvendelse på en virksomheds samlede risikoeksponeringsbeløb ET = en virksomheds samlede risikoeksponeringsbeløb beregnet i overensstemmelse med artikel 92, stk. 3, i Europa-Parlamentets og Rådets forordning (EU) nr. 575/2013 af 26. juni 2013 om tilsynsmæssige krav til kreditinstitutter og investeringsselskaber i = indekset for undergruppen af eksponeringer som omhandlet i § 3, stk. 1 ri = den buffersats, der finder anvendelse på risikoeksponeringsbeløbet for undergruppen af eksponeringer i, og Ei = en virksomheds samlede risikoeksponeringsbeløb for undergruppen af eksponeringer i beregnet i overensstemmelse med artikel 92, stk. 3, i Europa-Parlamentets og Rådets forordning (EU) nr. 575/2013 af 26. juni 2013 om tilsynsmæssige krav til kreditinstitutter og investeringsselskaber.
1) Bekendtgørelsen gennemfører dele af Europa-Parlamentets og Rådets direktiv 2019/878/EU af 20. maj 2019 om ændring af direktiv 2013/36/EU, for så vidt angår fritagne enheder, finansielle holdingselskaber, blandede finansielle holdingselskaber, aflønning, tilsynsforanstaltninger og -beføjelser og kapitalbevaringsforanstaltninger, EU-Tidende 2019, nr.
L 150, side 253.
