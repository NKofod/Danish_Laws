(Til skifteretterne,  

 amtsskatteinspektoraterne og statsskattedirektoratet) Ved lov nr. 142 af 13. april 1983 blev der foretaget ændringer i lov om  

 afgift af arv og gave (lovbekendtgørelse nr. 443 af 28. september 1972).
Ved ændring af lovens § 33 er der skabt hjemmel til at yde  

 rentegodtgørelse ved enhver tilbagebetaling af for meget betalt arve- og  

 gaveafgift.
Det gælder også i de tilfælde, hvor tilbagebetaling sker efter en  

 bevillingsmæssig lempelse af arveafgiften.
Rentegodtgørelse efter den nye bestemmelse ydes i de tilfælde, hvor den  

 afgiftspligtige eller dennes repræsentant har modtaget meddelelse om den  

 ændrede afgiftsberegning den 21. april 1983 eller senere.
Rentegodtgørelse,  

 der påløber fra og med den 1. juli 1983, er ikke indkomstskattepligtig for  

 modtageren.
 Opmærksomheden henledes specielt på, at mora- og tilbagebetalingsrenten  

 fra den 1. juli 1983 hæves til 1 pct. pr. påbegyndt måned, jfr. lovens § 24  

 og § 33.
 Man beder de berørte myndigheder være opmærksomme på eventuelle fortrykte  

 blanketter, hvor morarentesatsen er anført med den tidligere gældende sats.
Skifteretternes opmærksomhed henledes på, at lovens § 14A er ændret.
Den  

 efterlevende ægtefælle kan nu fremsætte begæring eller tilbagekalde en  

 allerede indgiven begæring om udsættelse med afgiftspligten, hvis  

 skattemyndighederne ændrer boets værdiansættelse.
Bestemmelsen finder  

 anvendelse, hvis meddelelse om den ændrede værdiansættelse er modtaget den  

 21. april 1983 eller senere.
