Betænkning afgivet af Trafikudvalget den  

 11. maj 2000 Betænkning over Forslag til lov om Københavns Havn A/S Udvalget har behandlet lovforslaget i en række  

 møder og har herunder stillet spørgsmål til  

 trafikministeren og justitsministeren, som disse har besvaret skriftligt.
 Endvidere har udvalget modtaget skriftlige og/eller  

 mundtlige henvendelser fra:
Bydelsrådet på Indre Østerbro, Dansk Industri, Danske Havnevirksomheder, Friluftsrådet, Havnerådet for Københavns Havn, Johs.
Rasmussen Svebølle A/S, Komiteen for Østerbro Havn, Københavns Havn, Københavns Kommune, MiljøPlan A/S, Ole Dufour A/S, P.J.
Diesel Engineering A/S, P.O.N.
Entreprenør Materiel ApS og Rødovre Jern- og Metalhandel.
 Udvalget har afholdt en lukket eksperthøring om  

 lovforslaget den 3. april 2000. Et referat af høringen er omdelt  

 på L 163   bilag 65.
To af udvalgets spørgsmål til  

 trafikministeren samt ministerens svar herpå er optrykt som bilag 1 til  

 betænkningen.
Et uddrag af referatet af den lukkede  

 eksperthøring er optrykt som bilag 2.
 Der er af trafikministeren stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Venstres, Det  

 Konservative Folkepartis, Dansk Folkepartis og Centrum-Demokraternes  

 medlemmer af udvalget) lovforslaget til forkastelse ved 3. behandling.  

 Venstres, Det Konservative Folkepartis og Dansk Folkepartis medlemmer af  

 udvalget vil stemme imod de stillede ændringsforslag, mens  

 Centrum-Demokraternes medlem af udvalget vil stemme hverken for eller imod  

 ændringsforslagene.
Flertallet ønsker at pointere, at den planlagte  

 konfiskation af havnens formue kan vurderes som værende ekspropriation  

 i henhold til grundlovens § 73, jf. den af udvalget afholdte lukkede  

 høring.
Flertallet mener, at ejendomsretten er ukrænkelig, og  

 må derfor tage klart afstand fra bemærkningerne til  

 trafikministerens ændringsforslag nr. 1. Heraf fremgår det, at  

 konfiskation af Københavns Havns formue stiftertilgodehavende og  

 udlodninger   vil finde sted efter endelig afslutning af den retssag, som  

 Københavns Havn har anlagt mod Trafikministeriet, men at det vil  

 være uden betydning, at domstolene »ikke  

 måtte have taget særskilt stilling til grundlovsmæssigheden  

 af de nævnte dispositioner vedrørende stiftertilgodehavendet  

 m.v., men kun til grundlovsmæssigheden af selve omdannelsen af  

 Københavns Havn til et statsligt aktieselskab.« Flertallet deler ikke trafikministerens vurdering af, at  

 det vil være rimeligt og forsvarligt, at det nye aktieselskab  

 erlægger et beløb på 750 mio. kr. til staten som  

 stiftertilgodehavende og efterfølgende 1 mia. kr. i udlodninger.  

 Således er der i trafikministerens vurdering af Københavns Havns  

 økonomi ikke taget hensyn til de store miljømæssige  

 omkostninger, der vil være, såfremt dele af havnens arealer skal  

 realiseres de kommende år.
Dette fremgår ligeledes af den  

 markedsmæssige vurdering af Københavns Havns  

 ejendomsportefølje, som Sadolin og Albæk har foretaget.
 Flertallet må i den forbindelse påpege, at det  

 ikke af trafikministeren er dokumenteret, at der kan sikres en fortsat  

 fornuftig udbygning af Københavns havnefront på internationalt  

 niveau, såfremt der konfiskeres 1,75 mia. kr. af havnens formue.  

 Således svarer trafikministeren på spørgsmål 18, at  

»selskabet vil naturligvis skulle revurdere sit  

 investeringsprogram«.
Endelig mener flertallet, at en omdannelse af  

 Københavns Havn til et statsligt ejet aktieselskab nu kan risikere at  

 få indflydelse på den verserende retssag mellem Københavns  

 Havn og Trafikministeriet.
Det er således ikke godtgjort, at en  

 omdannelse af Københavns Havn til et statsligt ejet aktieselskab ikke  

 vil lette konfiskation eller ekspropriation af havnens midler  

 efterfølgende.
Københavns Havns anlagte retssag mod  

 Trafikministeriet bør derfor afgøres, før loven  

 gennemføres.
Det er således alene regeringens ansvar,  

 såfremt lovforslaget strider mod grundloven.
En del af flertallet (Venstres, Det Konservative  

 Folkepartis og Dansk Folkepartis medlemmer af udvalget) begrunder desuden sin  

 indstilling med, at lovforslaget er udsprunget af regeringens trafikforlig  

 med Socialistisk Folkeparti og Enhedslisten, samt at lovforslaget kan  

 vurderes at indeholde elementer af ekspropriativ karakter, jf. grundlovens §  

 73, hvilket regeringen i lovforslaget ikke tager hensyn til.
Samtidig  

 ønsker disse partier at fremhæve, at det er stærkt  

 kritisabelt, at det økonomiske grundlag for regeringens trafikforlig  

 tilsyneladende ikke har været kortlagt før indgåelse af  

 forliget.
 Et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 indstiller lovforslaget til vedtagelse med de stillede  

 ændringsforslag.
Ændringsforslag Af	trafikministeren, tiltrådt af et mindretal (S,  

 SF, RV og EL):
Til § 11 1) Efter stk. 1 indsættes som nyt stykke:
» Stk. 2 bliver herefter stk. 3.
Til § 13 2) Efter nr. 2 indsættes som nyt nummer:
»01 » Bemærkninger Til nr. 1 Hensigten med overgangsbestemmelsen er, at den  

 nuværende bestyrelse for Københavns Havn kan fortsætte i  

 det nye selskab, indtil den af Københavns Havn (ved stævning af  

 29. november 1999) anlagte retssag mod Trafikministeriet er afsluttet.  

 Regeringen kan genvælge statens nuværende medlemmer af  

 bestyrelsen.
For så vidt angår valget af de bestyrelsesmedlemmer,  

 der er udpeget af andre end staten (Københavns Kommune, Det Danske  

 Handelskammer og medarbejderne), er det op til disse at tage stilling til, om  

 de respektive medlemmer skal fortsætte i den nye bestyrelse.
 Sigtet med overgangsbestemmelsen er dog, at den  

 nuværende bestyrelse fortsætter ud over den gældende  

 valgperiode, som for de af staten valgte medlemmer udløber den 1.  

 oktober 2001. Da retssagen forventes afsluttet inden for en periode på  

 2-3 år, må det påregnes, at den således valgte  

 bestyrelse næppe vil sidde længere end til udgangen af marts  

 2003.
 Hermed udelukkes enhver tvivl om, at den af  

 Københavns Havn anlagte retssag mod Trafikministeriet skal kunne  

 føres til ende af de personer, der besluttede sig for at anlægge  

 retssagen, uden at der lægges processuelle hindringer i vejen som  

 følge af lovens ikrafttrædelse.
Som anført under punkt 3 i lovforslagets  

 almindelige bemærkninger er det efter en gennemgang af  

 Københavns Havns regnskaber fundet rimeligt og forsvarligt, at det nye  

 aktieselskab i  2000   under de nærmere forudsætninger, der er  

 anført i bemærkningerne   betaler et beløb på 750  

 mio. kr. til staten som stiftertilgodehavende.
Som ligeledes anført  

 sigtes der mod en udlodning til staten på 250 mio. kr. om året i  

 perioden 2001-2004.
 Som nærmere beskrevet i lovforslagets almindelige  

 bemærkninger er det regeringens opfattelse, at grundlovens § 73 om  

 ekspropriation ikke er til hinder for den foreslåede omdannelse af  

 Københavns Havn og herunder heller ikke til hinder for de nævnte  

 dispositioner vedrørende stiftertilgodehavendet m.v.
Udbetalingen af stiftertilgodehavendet og de  

 efterfølgende udlodninger vil imidlertid ikke blive gennemført,  

 før den retssag, som Københavns Havn har anlagt mod  

 Trafikministeriet, er endeligt afsluttet, og konklusionerne af dommen er  

 draget.
Når dette er sket, vil det på den anden side være  

 uden betydning, at domstolene   f.eks. som følge af de påstande,  

 som havnen har nedlagt   ikke måtte have taget særskilt stilling  

 til grundlovsmæssigheden af de nævnte dispositioner  

 vedrørende stiftertilgodehavendet m.v., men kun til  

 grundlovsmæssigheden af selve omdannelsen af Københavns Havn til  

 et statsligt aktieselskab.
 Det er dog samtidig nødvendigt fra statens side at  

 stille visse krav til bestyrelsen i den pågældende periode   for  

 at sikre de (nu dokumenterede) værdier i selskabet.
Der skal holdes hyppige møder mellem bestyrelsens  

 formandskab og selskabets ejer (trafikministeren), hvorefter selskabet efter  

 nærmere bestemte retningslinjer skal orientere trafikministeren om dets  

 økonomiske dispositioner.
Selskabet forpligtes endvidere til at  

 aflevere kvartalsrapporter til trafikministeren.
Yderligere anføres  

 det i de nye vedtægter for Københavns Havn A/S, at  

 økonomiske dispositioner af større rækkevidde  

 kræver trafikministerens accept.
 Bestemmelserne i lovforslagets § 3, stk. 2, vil blive sat  

 i kraft af trafikministeren ved bekendtgørelse, såfremt den af  

 Københavns Havn anlagte retssag mod Trafikministeriet falder ud til  

 statens fordel.
 Ministeren kan endvidere sætte bestemmelserne i  

 kraft, såfremt Københavns Havn hæver den anlagte retssag.
De almindelige regler i aktieselskabsloven om  

 bestyrelsesansvar er gældende, hvilket medfører, at ledelsen  

 står til ansvar over for aktionæren (staten) på samme  

 måde som bestyrelsesmedlemmer i statens øvrige selskaber.
Hermed  

 sagt, at det ikke er hensigten at give bestyrelsen en videregående  

 beskyttelse, end hvad der normalt er gældende ved bestyrelsesmedlemmers  

 skadegørende dispositioner.
Til nr. 2 Den foreslåede ændring i lov om  

 Københavns Frihavn er en konsekvens af bestemmelsen i lovforslagets §  

 2, stk. 3, vedrørende adgangen til samarbejde med andre havne og er i  

 øvrigt en forudsætning for, at der i forbindelse med et kommende  

 samarbejde, eksempelvis med Malmø Havn, kan ske en overdragelse af  

 frihavnsdriften til et fælles selskab.
Det forudsættes, at  

 trafikministeren ved godkendelse af en sådan overdragelse betinger sig,  

 at hensynet til væsentlige samfundsmæssige interesser  

 fremtidssikres, f.eks. ved en klausul om, at Københavns Havn A/S har  

 ret og pligt til igen at overtage driften af frihavnen, såfremt det  

 fælles selskab ikke formår at udføre driften på  

 betryggende vis i henhold til koncessionen, eller hvis det fælles  

 selskab opløses.
Trafikministerens godkendelse gives efter  

 forudgående forhandling med finansministeren.
For så vidt angår samarbejdet med andre havne,  

 kan det nævnes, at hensigten med lovforslagets § 2, stk. 3, set i  

 forhold til den eksisterende lov om Københavns Havn har været at  

 sikre, at Københavns Havn A/S kan indgå i et ønsket  

 samarbejde med Malmø Havn.
Det vil være en betingelse for  

 trafikministerens godkendelse, at Københavns Havn A/S ikke hermed  

 afskærer sig fra eventuelt efterfølgende at indlede et  

 samarbejde med andre   herunder danske   havne.
 Det skal dog bemærkes, at det ikke er hensigten, at  

 der skal sluttes modsætningsvis fra lovforslagets § 2, stk. 3, og  

 Københavns Havn A/S har således på linje med andre  

 aktieselskaber   med respekt af lovens formålsbestemmelse samt  

 vedtægterne   en adgang til at oprette datterselskaber m.v.  

 ifølge selskabslovgivningen alene med den begrænsning, der  

 ligger i, at der i forbindelse med samarbejdet med andre havne kræves  

 trafikministerens godkendelse.
Poul Andersen (S) nfmd.  

  Holger Graversen (S)  Søren Hansen (S)  

  Helge Mortensen (S)  Jytte Wittrock (S)  

  Ole Sohn (SF)  Arne Melchior (CD) fmd.  

  Vibeke Peschardt (RV)  Søren Kolstrup (EL)  

  Svend Heiselberg (V)  Gitte Lillelund Bech (V)  

  Svend Erik Hovmand (V)  Erik Jacobsen (V)  

  Kaj Ikast (KF) Brian Mikkelsen (KF)  

  Ole Donner (DF)  Klaus Kjær (DF) Frihed 2000 og Kristeligt Folkeparti havde ikke medlemmer  

 i udvalget.
++++++Bilag 1 Nogle af udvalgets spørgsmål til  

 trafikministeren og dennes svar herpå.
Optrykt efter ønske fra  

 Socialistisk Folkepartis medlem af udvalget.
 Spørgsmål 4:
Af trafikministerens notat af 13. januar 2000  

 vedrørende høring over lovforslaget fremgår det, at »retssagen må gå sin gang uafhængig af  

 vedtagelsen af lovforslaget «.
Regeringen  

 risikerer væsentligt at tilsidesætte retssikkerheden og  

 grundloven, hvis Københavns Havn omdannes til et statsligt  

 aktieselskab, før den af den selvejende institution Københavns  

 Havn anlagte retssag mod Trafikministeriet er endelig afgjort eventuelt ved  

 dom afsagt af Højesteret.
Trafikministeren bedes oplyse, hvorfor  

 ministeren ikke ønsker at afvente en gennemførelse af  

 omdannelsen af den selvejende institution Københavns Havn til et  

 statsligt aktieselskab indtil retssagen om, hvem Københavns Havn  

 tilhører, er afgjort endeligt.
 Svar:
Som det fremgår af spørgsmålet har jeg  

 i høringssvaret til Trafikudvalget   og endvidere også ved  

 lovforslagets 1. behandling i Folketinget   anført, at regeringen ikke  

 vil lægge hindringer i vejen for, at retssagen kan gå sin gang.  

 Regeringen er ikke enig i, at der er et problem i forhold til grundlovens §  

 73   men respekterer helt, at sagen prøves ved domstolene.
Bag disse  

 bemærkninger ligger der netop fra regeringens side en dyb respekt for  

 retssikkerheden.
Det skal dog også siges, at regeringen   på  

 baggrund af Justitsministeriets notat   føler sig sikker i sin sag,  

 hvorfor der heller ikke er grundlag for at udskyde lovens  

 ikrafttrædelse til retssagen er afgjort.
Denne sikkerhed bestyrkes af,  

 at tre højesteretsdommere i voldgiftskendelse mellem Københavns  

 Havn og Ørestadsselskabet I/S (af 8. december 1999) bl.a. har udtalt,  

 at Københavns Havn anses som en særlig forvaltningsenhed, der  

 skal udøve sin virksomhed på et sagligt grundlag inden for de  

 rammer, der gælder for offentlige myndigheder.
Jeg vil endvidere gøre opmærksom på, at  

 en retssag, specielt hvis den skal igennem to instanser, kan trække i  

 langdrag, - og hvis ikke loven sættes i kraft og de deraf  

 følgende tiltag vedrørende havnen gennemføres, må  

 det frygtes, at havnen kommer til at befinde sig i et ledelsesmæssigt,  

 økonomisk og udviklingsmæssigt "dødvande", mens  

 retssagen verserer.
Dette vil under alle omstændigheder være  

 meget uheldigt.
 Der kan i øvrigt henvises til en lignende sag,  

 sagen om privatisering af Statsanstalten for Livsforsikring, hvor loven om  

 privatisering også blev sat i kraft   uanset at et mindretal af  

 Folketinget havde krævet stadfæstelsen udsat med henvisning til  

 grundlovens § 73, stk. 2. Af Højesterets dom i sagen (optrykt i  

 Ugeskrift for Retsvæsen 1994, side 29), fremgår det, at to  

 folketingsmedlemmer fra mindretallet i Folketinget med henvisning til  

 grundlovens § 73, stk. 2, havde den fornødne retlige interesse i sagen  

 til at få den prøvet ved domstolene.
 At et mindretal af Folketinget med henvisning til  

 grundlovens § 73, stk. 2, kan få prøvet denne type sager ved  

 domstolene, finder regeringen også er et udtryk for retssikkerhed.
 Spørgsmål 51:
Ministeren bedes kommentere henvendelsen af 8. maj 2000  

 fra Københavns Havn, jf.
L 163   bilag 75.
 Svar:
Som en kommentar til det af Københavns Havn v/Jens  

 Kramer Mikkelsen fremsendte brev af 8. maj 2000 har ministeriet anmodet  

 Kammeradvokaten om at udarbejde et notat, hvori han forholder sig til de af  

 Havnen fremførte synspunkter.
Kammeradvokatens notat af 10. maj 2000  

 vedlægges til udvalgets orientering.
Som det fremgår, afviser Kammeradvokaten de  

 indsigelser, der i Jens Kramer Mikkelsens brev er anført om havnens  

 processuelle stilling i den verserende retssag.
Han finder således, at  

 den fremførte argumentation, der baserer sig på en fortolkning  

 af retsplejeloven og aktieselskabsloven, i allerhøjeste grad kan  

 anfægtes.  Men frem for at gå ind i en nærmere  

 drøftelse af den fremførte fortolkning af retsplejeloven m.v.,  

 finder Kammeradvokaten derimod anledning til at påpege  

 følgende:
At lovgivningsmagten ved de anførte  

 bemærkninger i ændringsforslaget netop tilkendegiver, at  

 bestyrelsen i det nye selskab skal kunne videreføre retssagen, og at  

 der ikke fra statens side vil blive lagt hindringer i vejen herfor.
Ved  

 vedtagelsen af loven vil denne tilkendegivelse få samme retlige status  

 i regelhierarkiet som anden lovgivning har, herunder aktieselskabslov og  

 retsplejelov.
Det må herefter anses for udelukket, at en domstol skulle  

 afvise retssagen ud fra en betragtning om, hvad der måtte følge  

 af almindelige, hidtidige principper for procesretten eller  

 selskabsretten.
Hertil kommer, at for så vidt angår de  

 økonomiske- og regnskabsmæssige forhold, vil der i selskabets  

 åbningsbalance blive afsat et passende beløb til førelse  

 af retssagen, både i landsretten og i Højesteret.
Desuden er  

 regeringen indstillet på, at der i vedtægterne medtages en  

 bestemmelse om, at ejeren accepterer, at bestyrelsen viderefører  

 sagen, herunder også at den afsætter de fornødne midler  

 hertil.
Skulle de nuværende medlemmer af bestyrelsen for  

 Københavns Havn ikke ønske at indtræde i bestyrelsen for  

 Københavns Havn A/S, er der mulighed for at nedsætte et udvalg  

 til at videreføre retssagen, jf. fremgangsmåden i U. 1993.413.  

 ØLD (Retssag anlagt af Havnen mod Trafikministeriet efter vedtagelsen  

 af lov om Københavns Havn i juni 1992). Heller ikke i denne situation  

 vil regeringen stille sig hindrende i vejen for,  at sagen kan føres  

 til ende ved domstolene.
Hertil kommer, at der næppe kan herske tvivl  

 om, at Københavns Kommune har den nødvendige partshabilitet og  

 i givet fald vil kunne videreføre retssagen.
Desuden er der mulighed  

 for, at repræsentanter for et mindretal i Folketinget kan føre  

 sagen videre, jf. fremgangsmåden i U. 1994.29.HD (Privatisering af  

 Statsanstalten for Livsforsikring).
 Sammenfattende er der efter min bedste overbevisning intet  

 retligt til hinder for, at retssagen kan føres til ende ved  

 domstolene.
Omvendt må jeg naturligvis også sige, at  

 skulle bestyrelsen miste interessen for at føre sagen, kan jeg  

 naturligvis ikke tvinge dens medlemmer til at gennemføre sagen.
Men i  

 en sådan situation vil der være andre, der kan  

 påberåbe sig adkomst til at føre sagen, jf. ovenfor.
 Endelig bemærker jeg, at det af mig fremsatte  

 ændringsforslag i sig selv er udtryk for en imødekommelse af  

 Havnens synspunkter, jf. således at den nuværende bestyrelse  

 bliver tilbudt at fortsætte, og at der ikke skal udbetales penge til  

 staten, førend retssagen er endelig afgjort ved domstolene.
KAMMERADVOKATEN Trafikministeriet, 5. kontor Att.: Kontorchef Michael Birch Frederiksholms Kanal 27 F 1220 København K Den 10. maj 2000 Vedr.: J.nr. 310-22   Forslag til lov om Københavns Havn A/S Trafikministeriet har sendt mig en kopi af en skrivelse af  

 8. maj 2000 fra Københavns Havn til Folketingets Trafikudvalg og  

 anmodet mig om mine bemærkninger til de indsigelser, der i skrivelsen  

 fremføres vedrørende havnens processuelle stilling i den  

 verserende retssag.
 Skrivelsen indeholder en argumentation, der baserer sig  

 på en fortolkning af retsplejeloven og aktieselskabsloven, idet det  

 bl.a. anføres, at et aktieselskab ikke kan afholde omkostninger rettet  

 mod selskabets eksistens.
Hertil bemærker jeg, at havnens indsigelser ikke er  

 utvivlsomme, selv når de bedømmes på grundlag af hidtil  

 gældende regler, men dette er for mig at se ikke væsentligt.
Det  

 afgørende nye er jo, at lovgivningsmagten ved vedtagelsen af  

 lovforslaget med trafikministerens ændringsforslag tilkendegiver, at  

 aktieselskabets bestyrelse skal kunne videreføre retssagen, og at der  

 ikke vil blive lagt hindringer i vejen herfor.
Denne tilkendegivelse har  

 naturligvis samme retlige status i regelhierarkiet som aktieselskabsloven,  

 retsplejeloven og anden lovgivning, og da der ikke er bestemmelser i  

 grundloven, der regulerer spørgsmålet om, hvem der kan  

 anlægge sag ved domstolene, er havnens indsigelser af processuel  

 karakter i virkeligheden uinteressante, fordi de forudsætter, at loven  

 og trafikministerens ændringsforslag er uden retsvirkning.
 Med de bemærkninger, der er knyttet til  

 trafikministerens ændringsforslag, anser jeg det for udelukket, at en  

 domstol skulle afvise retssagen ud fra en betragtning om, hvad der  

 måtte  følge af almindelige, hidtidige principper fra  

 procesretten eller selskabsretten.
Noget andet er selvsagt, at det ikke ligger i lovforslaget  

 med ændringsforslag, at domstolene har mulighed for at behandle  

 påstande, der er af hypotetisk karakter.
Det er således i  

 bemærkningerne til nr. 1 anført, at der ikke vil blive lagt  

 processuelle hindringer i vejen for retssagen som følge af lovens  

 ikrafttrædelse, hvilket indebærer, at Trafikministeriet  

 beholder muligheden for at påstå afvisning over for  

 påstande, der anmoder domstolene om at fremkomme med responsa m.v.
Med venlig hilsen Kammeradvokaten v/K.
Hagel-Sørensen +++ +++Bilag 2 Uddrag af referat af Trafikudvalgets høring om  

 Københavns Havn den 3. april 2000. Uddraget er optrykt efter  

 ønske fra Venstres, Det Konservative Folkepartis og Dansk Folkepartis  

 medlemmer af udvalget.  

                      Referatet er i sin helhed omdelt på L 163   bilag  

 65.
» På Trafikudvalgets vegne vil jeg gerne byde  

 hjertelig velkommen, især til vore gæster med trafikministeren i  

 spidsen.
Vi har hele tre ministerier repræsenteret, endda stærkt  

 repræsenteret, og det er vi selvfølgelig glade for, og vi har  

 Københavns Havn, og vi har Rigsarkivet.
Først og fremmest velkommen til vore to  

 oplægsholdere, som har påtaget sig dette arbejde.
Når  

 medlemmerne har set listen over, hvilket materiale de herrer professorer har  

 fået tilsendt, så kan man forstå, at de har haft nok at  

 kigge i og nok at bestille.
Jeg kan godt oplyse for dem, der ikke måtte  

 vide det, at de betingelser, vi byder vore gæsteforelæsere, er  

 minimale, hvad largeness angår, så I stiller altså op  

 honoris causa og så selvfølgelig for sagens skyld og  

 retfærdighedens skyld og jeres embeders skyld, men hjertelig velkommen  

 til begge de herrer.
Jeg har naturligvis kigget i jeres curriculum.
Alle kan jo  

 gøre ligeså i den Blå Bog, og så vil man føle  

 sig overbevist om, at det er et par sværvægtere, vi har hos os.
 Så har partierne udpeget et panel af  

 spørgere, som ikke er spor klogere end nogen andre, men bare får  

 førstebilletten, hvorefter der i anden runde vil være almindelig  

 spørgen, men det tager vi altså - bestemt ikke overfladisk, men  

 til gengæld lidt formløst på.
Jeg kan henvise til bilag 41 fra 1. marts til lovforslag  

 nr.
L 163, og temaet for høringen er altså den situation, der er  

 opstået på grund af det nævnte fremsatte lovforslag nr.
L  

 163, hvor Justitsministeriets jurist og dermed regeringen er kommet til  

 ét resultat og Københavns jurist er kommet til - kan vi rolig  

 sige - det modsatte resultat.
Vi har stillet den opgave til de to professorer at give os  

 et indblik i, hvilke juridiske spørgsmål der rejser sig med  

 lovforslaget i forhold til grundlovens § 73, når havnens  

 nuværende status vurderes, og hvilke juridiske spørgsmål  

 der rejser sig vedrørende omdannelsen af Københavns Havn,  

 henset til at havnen har udtaget stævning mod Trafikministeriet,  

 herunder f.eks.: Af hvem og hvordan kan retssagen køres, når  

 havnen i sin nuværende form nedlægges ved en vedtagelse af  

 lovforslaget? Til hvem og hvordan erlægges erstatning, såfremt  

 retten til sin tid vurderer, at omdannelsen indebærer  

 ekspropriation? Når jeg her har gengivet disse  

 spørgsmål, er det af hensyn til referatet.
Der tages referat  

 på samme måde som af Folketingets forhandlinger, og straks efter  

 påske vil det ordrette referat foreligge, og det vil så  

 være alment tilgængeligt; mere lukket er denne høring  

 ikke.
Der skal ikke herske tvivl om, at formålet, hensigten med  

 høringen er at klæde politikere og embedsmænd bedst muligt  

 på til disse dog i nogen grad kontroversielle og lidt indviklede  

 problemer, der rejser sig i forbindelse med det fremsatte lovforslag. « »Claus Haagen Jensen:
Det var med en blanding af lettelse og bekymring, jeg  

 læste i papirerne til denne høring, at Jens Peter Christensen  

 skulle sige noget før mig.
Vi har optrådt sammen, og det typiske  

 har været, at vi har været enige.
Og det var sådan set  

 meget bekvemt, fordi så kunne jeg bare henvise til, hvad Jens Peter  

 Christensen havde sagt.
På den anden side var det måske  

 også lidt pauvert.
Men det har jeg gjort mig bekymring om uden grund.
I  

 dette tilfælde er vi ikke fuldt enige, selv om - det vil jeg godt  

 understrege - vi heller ikke er fuldt uenige.
Der er ganske meget, vi er  

 enige om.
 Hovedproblemstillingen er jo helt indiskutabelt, om det  

 lovforslag, der er lavet vedrørende Københavns Havn, rejser  

 statsretlige grundlovsmæssige problemer i forhold til grundlovens § 73.  

 Er det sådan, at der her er grundlag for, at man kan  

 påberåbe sig en beskyttelse som én, fra hvem der  

 eksproprieres? Det er det hovedspørgsmål, som jeg vil bruge det  

 meste af min tid på.
 Der er også peget på nogle andre  

 spørgsmål, spørgsmål, som udspringer af den  

 retssag, som er anlagt vedrørende det samme emne, som behandles i  

 lovforslaget.
 For så vidt angår det første,  

 hovedspørgsmålet, altså forholdet til grundlovens § 73,  

 skal man gøre sig klart, at der er - Jens Peter Christensen sagde det  

 faktisk, men jeg synes, det er så kompliceret, at der er grund til at  

 gentage det - der er tre betingelser for, at man kan påberåbe sig  

 grundlovens § 73.
For det første skal der ske et indgreb i et  

 ejendomsgode i grundlovens forstand.
Det skal være ejendom i  

 grundlovens forstand.
Det er ikke noget problem her.
For det andet skal der være tale om et beskyttet  

 retssubjekt.
Der skal altså være tale om, at krav gøres  

 gældende af én, som kan hævde denne paragrafs bestemmelse,  

 og det er jo det, som indiskutabelt er hovedspørgsmålet.
Det er for så vidt også interessant, som det  

 jo ikke typisk har været det, der har været hovedproblemet  

 vedrørende anvendelsen af grundlovens § 73. Det har været den  

 tredje betingelse, nemlig hvorvidt der foreligger det, som grundloven kalder  

 afståelse, altså hvorvidt der foreligger ekspropriation i  

 modsætning til erstatningsfri regulering.
Det spørgsmål  

 glider også ind i sammenhængen, og derfor får begge disse  

 sidste betingelser betydning.
I virkeligheden mener jeg egentlig også,  

 at den første har en vis indirekte betydning, nemlig på grund af  

 det, skal vi sige metodiske.
Det skal jeg vende tilbage til.
Det første, jeg derefter skal belyse, er, om  

 Københavns Havn kan antages at nyde beskyttelse efter grundlovens §  

 73. Og der kan man jo med hensyn til havnens retlige status uden for enhver  

 tvivl konstatere, at havnen i dag er en selvejende institution.
Det stod  

 udtrykkelig i loven om Københavns Havnevæsen fra 1913, og i  

 forarbejderne til 1992-loven er det forudsat, at der ikke sker nogen  

 statusændring.
Altså er den en selvejende institution.
Hvad betyder det så i forhold til grundlovens § 73?  

 Ja, udgangspunktet i grundlovens § 73 er jo, at denne bestemmelse beskytter  

 dem og kun dem, som kan være ejer af en formue, som kan have ejendom.  

 Det er i og for sig meget logisk.
Det vil sige, at den beskytter de fysiske  

 personer for den ejendom, som vi måtte have, men den beskytter  

 også juridiske personer.
Selskaber af forskellig slags, selvejende  

 institutioner osv. er også beskyttede.
Men hvad nu, hvis det drejer sig om selvejende  

 institutioner, som ikke har et privatretligt grundlag, som ikke udspringer af  

 et testamente eller af en kontrakt eller en gave, men som udspringer af  

 lovgivningsmagtens beslutninger? Hvad gælder så? Her er den almindelige antagelse, at der i udgangspunktet  

 er tale om en beskyttelse mod ekspropriation.
Selvejende institutioner,  

 særlige forvaltningssubjekter, som Poul Andersen bl.a. kaldte det, som  

 f.eks.
Nationalbanken, antages også at kunne påberåbe sig  

 grundlovens § 73.
 Men der er samtidig enighed om, at lovgivningsmagten har  

 en friere stilling end over for private, og det vil sige, at man  

 forudsætter altså, at lovgiver i højere grad kan lave om  

 på vilkårene for sådanne offentlige retssubjekters  

 opgavevaretagelse også med hensyn til den organisation, som de er  

 bundet til.
Her er det sådan, at i Justitsministeriets notat -  

 som er meget grundigt og dækker alle problemstillinger, eller  

 næsten alle, meget udmærket - stiller man  

 spørgsmålet, om det er en statslig selvejende institution eller  

 ej, således at man siger: Hvis Københavns Havn kan antages at  

 være en statslig selvejende institution, så kan staten også  

 næsten skalte og valte, som man vil.
Om man helt mener det, kan vi  

 vende tilbage til, men så har staten en meget fri adgang til at lave  

 om, og så er i hvert fald den lovgivning, som er indeholdt i  

 lovforslaget, ikke noget problem.
 Jeg er skeptisk over for, om udgangspunktet er rigtigt, og  

 jeg er skeptisk over for, om det bruges på en hensigtsmæssig  

 måde.
For det første tror jeg egentlig ikke, at det  

 afgørende er, om det er statsligt eller ej.
Jeg tror, det  

 afgørende er: Hvad er det, lovgiveren har villet med den lov, som  

 bestemmer status for den pågældende enhed? Man kan sagtens tænke sig noget, der egentlig ikke  

 er statsligt, men som samtidig er undergivet en ganske vidtgående og  

 dybtgående reguleringsmulighed.
Og jeg bliver mildt sagt bekymret,  

 når jeg ser, hvordan dette kriterium anvendes ikke bare af  

 Justitsministeriet, men nu også af Jens Peter Christensen, idet man  

 f.eks. sætter offentlig lig med statslig.
Det er da en sjov  

 konstruktion.
Man bruger f.eks. spørgsmålet om, hvorvidt  

 Københavns Havn er omfattet af ombudsmandsloven, af  

 offentlighedsloven, af forvaltningsloven og loven om offentlige myndigheders  

 registre, som noget, der er interessant for, hvorvidt den er statslig eller  

 ej.
Jamen det er jo slet ikke det, som ombudsmandsloven og de andre love  

 angår.
Der er spørgsmålet, om det er den offentlige  

 forvaltning eller ej.
Det er et langt, langt bredere  

 spørgsmål.
Jeg er heller ikke særlig begejstret for, at man  

 dér - det er side 42 eller 43 i notatet - drager slutninger fra, hvad  

 det er, ministeriet har af beføjelser.
Der er visse  

 kontrolbeføjelser.
Javel, vist er der da kontrolbeføjelser, men  

 hvis man nu sammenholder disse kontrolbeføjelser med de  

 kontrolbeføjelser, som kommunerne er undergivet, så er det da i  

 hvert fald min opfattelse, at kommunerne er undergivet betydelig mere  

 statsligt tilsyn.
Men det betyder da ikke, at kommunerne er overladt til  

 statens forgodtbefindende i relation til deres ejendom.
Så jeg tror  

 ikke rigtig på den konstruktion.
Jeg tror egentlig mere på et udgangspunkt, som jeg  

 synes er ganske velbeskrevet af Henrik Zahle i 2. udgave af hans  

 forfatningsret - bind 3, om menneskerettigheder, side 171, for at være  

 helt præcis - hvor han siger, at hvis der er tale om et kommunalt  

 retssubjekt, altså hvis retssubjektet nok er selvstændigt, men er  

 knyttet til en kommune, så nyder det beskyttelse, ligesom kommuner  

 gør det.
Hvorvidt der her er lidt mere spillerum eller ej,  

 behøver vi ikke at diskutere ved denne lejlighed, men udgangspunktet  

 er, at en kommunal enhed er beskyttet på samme måde som  

 private.
Men hvad med de andre? Her siger Zahle, at der er en  

 række forskellige momenter, som er af betydning.
Til det vil jeg  

 så føje lovgiverens formodede intention, og det vil jeg, fordi  

 når vi taler om spørgsmålet om, hvad der er ejendom i  

 grundlovens forstand - det gør vi jo jævnlig og har også  

 gjort det for nylig i forbindelse med bl.a. de frivillige  

 efterlønsbidrag, om det er noget, der er ejendom i grundlovens  

 forstand - så lægger vi vægt på, hvad det egentlig  

 er, man har villet med den pågældende lovgivning, om det har  

 været meningen, at man har villet give en beskyttelse.
Der er almindelig enighed om i dag, at man godt kan  

 få en ejendomsposition, som er fuldt beskyttet, selv om retsgrundlaget  

 er en lov og ikke en aftale eller et testamente.
Det er jo en noget  

 forhistorisk opfattelse, at for at være ordentligt skal det være  

 et privatretligt grundlag.
En lov eller forvaltningsakter i tilknytning  

 hertil er godt nok, men der er et hensyn, man hele tiden skal tage, til at  

 se: Er det nu sådan, at man faktisk har villet give dem en  

 beskyttelse? Det er ikke noget skarpt kriterium, men det er et  

 kriterium, som også legitimerer den indgående analyse af  

 forhistorien, som er foretaget i Justitsministeriets notat.
Jeg synes, det er  

 meget overbevisende, hvad man skriver generelt, men jeg synes måske  

 ikke, man lægger helt nok vægt på, hvad der også er  

 blevet sagt i forbindelse med flere af disse love.
Jeg tror, det var i  

 1913-loven, at man formulerede det: at havnen hverken skulle være  

 kommunal eller statslig; den skulle være selvstændig.
Og det  

 behøver ikke at være enten kommunal eller statslig.
Man kan godt  

 tænke sig en offentlig status, som er hverken det ene eller det andet,  

 som er noget for sig.
Så kan man lægge vægt på, hvor  

 aktiverne stammer fra, og der kan man med Jens Peter Christensen konstatere,  

 at det er ikke noget, der starter med et testamente, sådan som det  

 gjorde, for så vidt angik de islandske håndskrifter.
Jeg synes  

 nu, man skal passe lidt på, at man ikke gør denne dom fra 1967  

 alt for snæver i sine konsekvenser, for det var rigtigt, at man her  

 sagde, at det udsprang af et testamente, men jeg synes, der er to  

 væsentlige tilføjelser.
Den ene er, at stort set hver eneste  

 krone, som kunne bruges af Den Arnamagnæanske Stiftelse, kom fra  

 statskassen.
Det kunne trække i en anden retning, og det gjorde det  

 bl.a. for en forgænger til Jens Peter Christensen, nemlig Max  

 Sørensen, som kom med et indlæg i den forbindelse.
Man skal også lægge mærke til, at det  

 oprindelig faktisk var en gave til Københavns Universitet, som jo  

 sjovt nok er en statsinstitution.
Så det er interessant, når en  

 enstemmig Højesteret, hele 13 dommere, faktisk antager - hvad jeg  

 egentlig synes var dybt tvivlsomt, det må jeg erkende - at Den  

 Arnamagnæanske Stiftelse nød beskyttelse.
Men vi kommer ikke  

 uden om, at det sagde de altså faktisk.
Hvor meget de så vil  

 fastholde det 30 år efter godt og vel, får vi muligvis noget at  

 vide om engang.
Det er selvfølgelig interessant, hvor midlerne  

 stammer fra, men jeg synes også, det er interessant at se, hvor langt  

 vi skal tilbage for at finde noget, som vi kan støtte os på.  

 Hvorfor skal vi støtte os på, hvad der sker i perioden fra ca.  

 1660 og så op til den første lov fra 1858, hvor det er  

 utvivlsomt, at der kommer store statslige bidrag ind? Hvis vi endelig skal  

 anlægge den helt historiske tilgang, hvorfor skal vi så ikke  

 lægge vægt på, at der var private midler, som indgik i det,  

 som staten så kørte videre med? Jeg synes i virkeligheden, at det er at gå alt for  

 langt tilbage.
For mig er det mere interessant, at havnen siden 1858 efter de  

 oplysninger, der foreligger også fra Rigsarkivet, sådan set har  

 klaret sig selv.
Man har ikke hentet subsidier af nævneværdig  

 betydning, lidt, men det er rene småpenge.
Og det betyder ikke, at  

 almenheden, hverken du eller jeg eller andre - det er jeg enig i, Jens Peter  

 Christensen - bliver medejer af den grund, men det kan godt betyde, at man  

 skal betragte enheden som selvstændig som beskyttet.
Hvad skulle ellers  

 være meningen med i 1913 udtrykkelig at kalde det en selvejende  

 institution? Så kunne man med fordel have sprunget det over.
 Der har altså heller ikke været noget med  

 dækning af over- eller underskud, for hvis der havde været det,  

 kunne det også have trukket i retning af, at der var en meget  

 begrænset beskyttelse.
 Hvordan ledelsen udpeges? Ja, her er der jo  

 grundlæggende tale om en fastlæggelse af i hvert fald  

 bestyrelsessammensætningen i selve lovforslaget, og der er statslige  

 repræsentanter, men der er jo også kommunale repræsentanter  

 i dog nogenlunde anseligt omfang.
Så er der et vigtigt spørgsmål, som  

 nævnes til sidst i Zahles fremstilling, og det er enhedens tilknytning  

 til det kommunale selvstyre.
En havn som Københavns Havn har jo  

 altså også en meget stor interesse for Københavns Kommune,  

 og man kan vel også godt være enige om, at kommunen har vist en  

 sådan interesse igennem årene.
Det er klart, at kommunen ikke har  

 overtaget havnen, som man kunne efter styrelsesloven fra 1857, men det  

 betyder da ikke pludselig, at så er den af den grund statslig.
Hvis jeg skal konkludere på det grundlag her,  

 så er jeg tilbøjelig til at mene, at Københavns Havn er  

 en selvejende institution, som nok kan reguleres i en vis udstrækning -  

 det skal jeg vende tilbage til om et øjeblik - men som også  

 nyder en beskyttelse mod i hvert fald visse former for ejendomsindgreb.
Det  

 er ikke på nogen måde en situation, der kan sidestilles med den,  

 vi har med f.eks.
Statsanstalten for Livsforsikring, som blev nævnt i  

 Jens Peter Christensens indlæg.
 Hvad så med det, der ligger i lovforslaget? Ja, der  

 er jo to elementer, og det synes jeg måske er lidt overset i debatten.
Det ene er omdannelsen af havnen til et statsligt  

 aktieselskab.
Her er jeg ikke et sekund i tvivl om, at det er  

 fuldstændig foreneligt med grundloven.
Det er en almen regulering, som  

 man har ret til at foretage fra lovgivningsmagtens side, og vi har jo her  

 også en klar dokumentation i retspraksis for, at den slags vil  

 domstolene ikke skride ind over for.
Det vægtigste argument i den  

 henseende er jo dommen fra 1994, Ugeskrift for Retsvæsen 413, som  

 også vedrørte præcis Københavns Havn.
Da gik man et  

 skridt videre, end man var gået i 1913, og nu tager man yderligere et  

 skridt eller i hvert fald et skridt i en lidt anden retning.
Det er der ikke  

 noget som helst at sige til.
Det andet element, som derimod, synes jeg, er noget mere  

 problematisk, er det, som der ikke siges noget om i selve lovforslaget, men  

 som der siges noget om i bemærkningerne, nemlig at i forbindelse med  

 dette her er det regeringens hensigt, at en del af egenkapitalen skal  

 nyttiggøres bl.a. til finansiering af en del af den infrastruktur i  

 Københavnsområdet, som København som helhed,  

 Københavns Havn og de arealer, der gøres til genstand for  

 byudvikling af havneselskabet, er afhængige af og nyder godt af.
Dette  

 bidrag skal ifølge bemærkningerne udgøre 750 mio. kr. i  

 år 2000 og i hvert af de følgende 4 år 250 mio. kr., og  

 det er noget, der løber op i en sum på ca. 1,75 mia. kr.
Kan man  

 egentlig gøre det? Det er jo ikke en omformning af den institution.
Det er  

 simpelt hen, at man henter nogle penge, som man måske har god brug for,  

 til at finansiere nogle forskellige aktiviteter.
Jeg siger ikke, at det ikke  

 kan være fornuftigt at hævde, at Københavns Havn har en  

 såkaldt overkapitalisering.
Det er utvivlsomt rigtigt, når man  

 siger det.
Men betyder det, at man så bare kan hente pengene og putte  

 dem ind i statskassen, når vi altså har at gøre med en  

 selvejende institution? Kunne man gå ned i Nationalbanken, hvis der  

 viste sig at være et eller andet overskud dér, og sige: Vi  

 mener, at der er tale om en overkapitalisering, så det beløb  

 indlægger vi i statskassen? Det er ikke noget, vi mig bekendt har nogen praksis, som  

 belyser, men jeg er, for at sige det forsigtigt, skeptisk over for, om det er  

 holdbart, om man kan gøre det, når det er en enhed, som er i  

 gang.
Man kan lave om på dens formål, som man gjorde det i 1992  

 og til en vis grad også gør nu - det er vel mere en  

 tydeliggørelse, end det er en ændring - men ligefrem at tage  

 pengene i kassen, fordi man siger, at der er for mange penge i kassen! Hvis  

 det nu viser sig ikke at holde stik, hvad så? kunne man spørge.  

 Jeg tvivler på, at det er foreneligt med grundlovens § 73. Jeg er  

 tilbøjelig til at mene, at for så vidt angår indgreb af  

 den type her, nyder Københavns Havn en beskyttelse i kraft af  

 grundlovens § 73.
De sekundære spørgsmål, der  

 vedrører søgsmålet, synes jeg Jens Peter Christensen  

 gjorde fortrinligt op med, så jeg skal ikke sige noget særligt  

 yderligere.
Det vil meget vel være sådan, at den nuværende  

 Københavns Havn kan føre sagen ud fra den samme model, som blev  

 anvendt i 1994-sagen.
Jeg vil også sige, som Jens Peter Christensen sagde  

 meget tydeligt, at det materielle spørgsmål må  

 prøves.
Man kan ikke vende det om og sige: Nu klarer vi det her ved  

 sådan et, undskyld jeg siger det, prokuratorkneb og siger, at her er  

 der ingen søgsmålsret, så derfor kan vi feje det hele ud  

 til siden.
Den tror jeg ikke på man slipper godt fra, hvis man vil  

 forsøge at gå den vej.
Og det er rigtigt, at hvis man ikke kan bruge den  

 nuværende havn - og hvis den er ophævet, så kan man jo nok  

 ikke bruge den - så vil Københavns Kommune i hvert fald  

 være berettiget til at anlægge en sag og måske også  

 medlemmer af Folketinget.
Det synes der jo at være praksis for.
 Hvem der kan kræve en erstatning? Ja, efter min  

 vurdering er det i orden at lave det om til et aktieselskab, og det betyder,  

 at så bliver det sådan - hvis jeg har ret i min konklusion  

 vedrørende det andet, nemlig skal vi sige finansieringsbidraget til  

 statskassen - at erstatningen for det skal betales til det nye aktieselskab,  

 således at Københavns Havn altså fortsat har de midler til  

 rådighed, som står.
Man kunne så have gået en anden vej  

 måske.
Man kunne måske have udvidet formålet mere på  

 en eller anden måde.
Men hvis man gør, som man gør her,  

 så kan man godt i svære stunder få den overvejelse, om  

 anledningen til lovgivningen er det, man skriver om i lovforslaget, så  

 meget som det er det, at man stod og havde brug for lidt ekstra for at  

 få statsbudgettet til at hænge sammen.
Og hvis det er det sidste,  

 så kan vi måske nærme os en situation, hvor man kan  

 diskutere, hvorvidt der foreligger magtfordrejning fra lovgivers side, hvis  

 man overhovedet kan diskutere det.
 Jeg vil slutte af med for det første at erkende, at  

 den konklusion, jeg har draget her, er tvivlsom - det er den modsatte  

 konklusion nu altså også - men jeg har det også lidt  

 blandet med den, fordi jeg ikke på nogen måde er blind for, at  

 der ligger nogle fornuftige argumenter bag det, man gør.
Men en gang imellem, når man har med retsregler at  

 gøre, er man altså nødt til at sige, at det er ikke alt,  

 der i en given situation kan fremstå som økonomisk eller i  

 øvrigt fornuftigt, som man bare skal lade ske, når man nu har  

 retsregler, som synes at sætte et skel mellem forskellige kategorier.  

 Og jeg er bange for et skred, hvis man ikke accepterer en grænse i et  

 tilfælde som dette. « »Claus Haagen Jensen:
Til det første spørgsmål vil jeg sige,  

 at det kan jeg ikke give noget fuldt dækkende svar på, fordi min  

 indsigt i selskabsretlige problemer ikke er overvældende.
Men  

 udgangspunktet er jo, når man laver et aktieselskab, at så  

 gælder den almindelige lovgivning om aktieselskaber, og den  

 sætter også sammen med vedtægterne nogle grænser for,  

 hvad man kan bruge midlerne til.
Det er det, der er afgørende.
Men man skal jo ikke overse, at man godt kan lave  

 særlige regler for statslige selskaber.
Jeg har en kollega i det  

 nordjyske, som har skrevet en hel bog om statslige aktieselskaber, og den har  

 jeg ikke fundet anledning til at repetere til denne lejlighed, så jeg  

 tør ikke gå længere ind i spørgsmålet her.
Men det forhold, at det er et statsligt aktieselskab,  

 betyder ikke nødvendigvis, at så er der fri adgang til at sende  

 pengene ud i alle mulige retninger.
Det gør det på ingen  

 måde, og det gør det ikke, selv hvis det er staten, der fortsat  

 står som eneaktionær.
Men det er jo heller ikke det, som tegner  

 sig ifølge lovforslaget, for det, som er perspektivet i lovforslaget,  

 synes at være, at man også skal trække private investorer  

 til, og så tør jeg nok sige, at så vil det blive endnu  

 sværere at føre disse penge andre steder hen.
Så vil jeg sige - og det er selvfølgelig  

 heller ikke, fordi jeg kommer med nogen duplik her - at jeg forestillede mig  

 nu ikke, at udfaldet af en eventuel retssag på det punkt skulle  

 være, at der var et beløb, som skulle udbetales af statskassen  

 til selskabet, samtidig med at de andre penge gik den anden vej.
Altså  

 hvis dommen kommer, inden betalingerne er sket, ja, så betyder det  

 bare, at der ingen betalinger skal ske.
Så simpelt er det.
Det andet spørgsmål, som Ole Sohn rejste,  

 var, om der er uenighed mellem os, altså Jens Peter Christensen og mig,  

 om tilblivelsen af havnen.
Det ved jeg egentlig ikke helt heller, hvad jeg  

 skal svare på.
Jeg hørte ikke nogen særlig uenighed, men  

 nogle af de argumenter, som Jens Peter Christensen kom med, med Ombudsmanden  

 osv. gav mig en eller anden fornemmelse af, at vi måske alligevel ikke  

 var helt enige.
Men som udgangspunkt tror jeg da, at vi er enige om det.
Jeg synes i og for sig heller ikke, det er så  

 afgørende, hvad der sker tilbage i 1800-tallet, i 1700-tallet og endnu  

 længere tilbage.
Jeg synes, det mest interessante i virkeligheden er,  

 at der af en eller anden grund udvikler sig en situation på grundlag af  

 1858-loven, hvor der er tale om en selvejende institution.
Det vil  

 altså bare sige, at det er et retssubjekt ved siden af staten og ikke  

 sammenfaldende med staten, og at den status bliver fastslået, så  

 det ikke er til at overse, i forbindelse med 1913-loven.
Det synes jeg er det  

 interessante, fordi for mig er det interessante meget mere, hvordan man skal  

 fortolke lovgivningen, end om der er lidt privat eller lidt statsligt bidrag,  

 hvis vi går 100, 200, 300, 500, 700 år tilbage i tiden.« »Claus Haagen Jensen:
Du må ikke drage den slutning fra det, jeg sagde, at  

 det dér med de 750 mio. kr. plus 4 gange 250 mio. kr. alene er et  

 problem i forhold til aktieselskabslovgivningen.
Det er efter min opfattelse  

 et problem i forhold til grundlovens § 73. Der ligger her et krav til den  

 enhed, som vi i dag kalder Københavns Havn, som efter min opfattelse  

 er ekspropriativt, og som man derfor ikke kan gennemføre uden  

 erstatning, og det vil sige, at man ikke kan gennemføre det.« » Til Arne Melchiors spørgsmål vil jeg sige, at  

 det står vel så meget til troende, som noget kan stå til  

 troende i den her sammenhæng.
For der er jo ikke nogen tvivl om, at  

 statskassen bruger midler på investeringer i disse år, som er  

 netværksinvesteringer i forhold til København.
Og det er klart,  

 at så vil de 1,75 mia. kr. formentlig være et mindre beløb  

 i den sammenhæng, uden at jeg kender tallene, og jeg skal i hvert fald  

 ikke kaste mig ud i dem i denne kreds.
