Skriftlig fremsættelse (2. oktober 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af chokoladeafgiftsloven, lov om forskellige forbrugsafgifter, momsloven og forskellige andre love (Godtgørelse af visse punktafgifter til godkendte humanitære organisationer m.v., ændring vedrørende konsignationslagre, kædehandel og bekæmpelse af momssvig ved EU-handel, overførsel af varer til andre EU-lande, ændring af reglerne om udtagning af varer, ydelser og aktiver, præcisering af EU-regel om levering mod vederlag og værnsregel mod misbrug af særordningen for rejsebureauer m.v.) (Lovforslag nr.
L 27) Lovforslaget indeholder flere elementer, som er uafhængige af hinanden, men som alle medvirker til rimelige regler på moms- og afgiftsområdet eller sikrer de danske momsreglers overensstemmelse med EU-retten.
Forslaget har således til formål at øge incitamentet for producenter, importører, grossister, butikker m.v. til at støtte humanitært hjælpearbejde ved at donere eller sælge overskudsfødevarer billigt til organisationer, som udfører denne type hjælpearbejde.
Det foreslås på denne baggrund, at organisationer m.v., som yder humanitært hjælpearbejde, kan få godtgjort afgifter på chokolade- og sukkervarer, kaffe m.v. og konsum-is, når varerne anvendes af organisationerne til f.eks. julehjælp og forbrug på varmestuer, herberger m.v., og organisationerne ikke modtager betaling for varerne.
Det foreslås herudover at implementere et nyt momsdirektiv, som har til formål at forenkle og præcisere momsreglerne for handel med varer i EU, herunder regler for konsignationslagre og kædehandel.
Direktivet, der foreslås implementeret, indeholder desuden tiltag, der skal gøre det vanskeligere at begå momssvig ved EU-handel.
 Disse elementer er genfremsættelser fra L 223 (2018-19), der bortfaldt ved afholdelsen af folketingsvalget.
Herudover indeholder lovforslaget øvrige ændringer af momsloven, hvis formål er at bringe momsloven i overensstemmelse med EUs fælles momsdirektiv bl.a. som følge af en dom fra EU-Domstolen.
Det foreslås på den baggrund at ændre momsgrundlaget ved udtagning af varer, aktiver og investeringsgoder.
Udtagning sker fx hvis virksomhedens ejer tager en vare med hjem fra virksomheden til privat forbrug.
Momsgrundlaget vil med lovforslaget i højere grad svare til varens reelle værdi på udtagningstidspunktet.
Yderligere foreslås, at der indsættes en værnsregel i særordningen for rejsebureauer, for at sikre korrekt afregning af moms.
Dette forslås på baggrund af, at Skatteforvaltningen har konstateret et misbrug af reglerne.
 Endelig indeholder lovforslaget flere mindre tekniske justeringer af tinglysningsafgiftsloven og chokoladeafgiftsloven m.fl.
 Det foreslås, at loven træder i kraft den 1. januar 2020. Flere af bestemmelserne har dog først virkning senere.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
