 Ligestillingskonsulenterne har til opgave at fremme ligestillingen på det  

 regionale arbejdsmarked i overensstemmelse med lov om ligebehandling af mænd  

 og kvinder med hensyn til beskæftigelse mv.
Ligestillingskonsulentens opgave er tværgående i forhold til AF-systemet  

 og må derfor løses i et nært samarbejde med regionens AF-konsulenter og  

 erhvervsvejledere.
Hertil kommer, at ligestillingskonsulenterne skal bistå  

 ved løsningen af ligestillingsmæssige sekretariatsopgaver for  

 arbejdsmarkedsnævnet.
På baggrund af begge forhold indgår  

 ligestillingskonsulenterne i arbejdsmarkedsnævnets sekretariat.
Efter  

 regional vurdering kan der dog blive tale om, at ligestillingskonsulenten gør  

 delvis tjeneste ved et andet AF-kontor i regionen.
Ligestillingskonsulenten skal i samarbejde med arbejdsmarkedsnævnets  

 sekretariat løbende følge udviklingen med hensyn til ligestilling/kvinders  

 beskæftigelse på det regionale arbejdsmarked og i uddannelsestilbuddene.
Een  

 gang om året udarbejder ligestillingskonsulenten planer for  

 ligestillingsarbejdet i regionen til nævnssekretariatets samlede årsplan for  

 AF.
Beretning for ligestillingsarbejdet indgår ligeledes i regionens  

 årsberetning.
Det er ligestillingskonsulenternes opgave løbende at følge  

 planens realisering.
 Ligestillingskonsulenterne skal i samarbejde med sekretariatet arbejde  

 for, at de bestræbelser, der i AF-systemet udfoldes, såvel overfor den  

 enkelte klient som i den overordnede planlægning, udgør en sammenhængende  

 indsats for ændringen af det kønsopdelte arbejdsmarked.
 Ligestillingskonsulenterne skal - gennem information, rådgivning,  

 vejledning og undervisning af AF's personale - medvirke til en intensivering  

 af den indsats AF udfører for at behandle kvinder og mænd lige i AF's  

 jobformidling, erhvervsvejledning, informationsvirksomhed, tilrettelæggelse  

 af uddannelsesforanstaltninger mv.
Ligestillingskonsulenterne skal i nært samarbejde med relevante  

 medarbejdere i AF-systemet arbejde sammen med lokale  

 uddannelsesinstitutioner, kommunale myndigheder, organisationer og  

 virksomheder mv. med det formål at  tilvejebringe vejledningskurser,  

 uddannelses- og beskæftigelsestilbud, der kan modvirke det kønsopdelte  

 arbejdsmarked.
Ligestillingskonsulenterne skal som led i dette arbejde tage  

 initiativ til iværksættelse og vurdering af forskellige former for  

 forsøgsvirksomhed strækkende sig fra informationsvirksomhed over etablering  

 af utraditionelle uddannelsesforløb til direkte placering af eksempelvis  

 arbejdsløse kvinder i utraditionelle job.
Ligestillingskonsulenterne skal  

 desuden vurdere behovet for eventuelle særlige foranstaltninger for kvinder  

 og medvirke ved tilrettelæggelse af forsøg med orientering, vejledning og  

 rådgivning der især skal motivere kvinder for uddannelse og for mere  

 utraditionelle beskæftigelsesvalg.
 Ligestillingskonsulenterne skal endvidere i nært samarbejde med relevante  

 medarbejdere i AF-systemet udvikle og afprøve metoder, der kan fremme  

 ændringer med hensyn til de traditionsbestemte opfattelser af kvinders og  

 mænds kvalifikationer og de traditionsbestemte ansættelsesprocedurer og  

 politikker som hindrer ligebehandling af kvinder og mænd med hensyn til  

 beskæftigelse mv.
 Med henblik på en fælles udvikling af ligestillingsarbejdet i regionerne  

 skal ligestillingskonsulenterne i samarbejde med arbejdsdirektoratet yde  

 bidrag til et informations- og undervisningsmateriale, der kan anvendes over  

 hele landet.
