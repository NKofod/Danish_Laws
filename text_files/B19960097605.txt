 I medfør af § 121, stk. 5, § 124 q og § 124 r i færdselsloven, jf.
lovbekendtgørelse nr. 735 af 24. august 1992, som senest ændret ved lov nr. 1123 af 20. december 1995, fastsættes:
 § 1.  Afgiften for standsnings- og  

 parkeringsforseelser efter færdselslovens § 121, stk. 1, er 440 kr.
Stk. 2.  Det i stk. 1 nævnte beløb reguleres en gang  

 årligt den 1. januar med 2 pct. tillagt tilpasningsprocenten for det  

 pågældende finansår, jf. lov om en satsreguleringsprocent.
Det herefter  

 fremkomne beløb afrundes til nærmeste med 10 delelige kronebeløb.  

 Trafikministeren bekendtgør hvert år, hvilke reguleringer der skal finde  

 sted.
§ 2.  Afgiften skal betales inden 10 dage fra den dag,  

 den pålægges.
Søges afgiften inddrevet hos ejeren (brugeren) i medfør af  

 færdselslovens § 121, stk. 4, 2. pkt., gives der den pågældende en frist for  

 afgiftens betaling på mindst 10 dage fra den dag, hvor afgiftskravet er  

 meddelt denne.
 Stk. 2.  Er såvel føreren som det motordrevne køretøj  

 hjemmehørende i udlandet, kan politiet opkræve afgiften på stedet.
 § 3.  Centralregisteret for parkeringsafgifter  

 foretager opkrævning og regnskabsførelse for standsnings- og  

 parkeringsafgifter.
 § 4.  Bekendtgørelsen træder i kraft den 1. januar  

 1997, jf. dog stk. 2.
 Stk. 2.  Det i § 1, stk. 2, nævnte beløb reguleres  

 første gang med virkning fra den 1. januar 1998.
 Stk. 3.  Bekendtgørelse nr. 144 af 11. marts 1991 om  

 afgift for standsnings- og parkeringsforseelser, som senest ændret ved  

 bekendtgørelse nr. 424 af 1. juni 1992, ophæves.
