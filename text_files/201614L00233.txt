Betænkning afgivet af Børne- og Undervisningsudvalget den 22. november 2016 Betænkning over Forslag til lov om ændring af dagtilbudsloven (Bedre vilkår for etablering af virksomhedsinstitutioner og internationale dagtilbud) [af ministeren for børn, undervisning og ligestilling (Ellen Trane Nørby)]:
1. Ændringsforslag Der er stillet 4 ændringforslag til lovforslaget, herunder om deling af lovforslaget.
Ministeren for børn, undervisning og ligestilling har stillet 1 ændringsforslag, Socialdemokratiets, Venstres, Liberal Alliances, Radikale Venstres og Det Konservative Folkepartis medlemmer af udvalget har stillet 1 ændringsforslag, og Alternativets medlemmer af udvalget har stillet 2 ændringsforslag.
2. Udvalgsarbejdet Lovforslaget blev fremsat den 6. oktober 2016 og var til 1. behandling den 13. oktober 2016. Lovforslaget blev efter 1. behandling henvist til behandling i Børne- og Undervisningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for børn, undervisning og ligestilling sendte den 12. september 2016 dette udkast til udvalget, jf.
BUU alm. del  bilag 272 (folketingsåret 2015-16). Den 6. oktober 2016 sendte ministeren for børn, undervisning og ligestilling de indkomne høringssvar og et notat herom til udvalget.
Spørgsmål Udvalget har stillet 3 spørgsmål til ministeren for børn, undervisning og ligestilling til skriftlig besvarelse, som denne har besvaret.
3. Indstillinger og politiske bemærkninger Udvalget indstiller ændringsforslag nr. 1 om deling af lovforslaget til vedtagelse.
Et flertal i udvalget (DF, V, LA og KF) indstiller det under A nævnte lovforslag til vedtagelse med det under nr. 3 stillede ændringsforslag.
Flertallet vil stemme imod ændringsforslag nr. 2 og 4. Flertallet indstiller det under B nævnte lovforslag til vedtagelse uændret.
Et mindretal i udvalget (S og SF) indstiller det under A nævnte lovforslag til vedtagelse med det under nr. 3 stillede ændringsforlag.
Mindretallet vil stemme imod ændringsforslag nr.  2 og 4. Mindretallet indstiller det under B nævnte lovforslag til forkastelse ved 3. behandling.
Et andet mindretal i udvalget (EL) indstiller det under A nævnte forslag til forkastelse ved 3. behandling.
Mindretallet vil dog stemme for ændringsforslag nr. 2-4. Mindretallet indstiller det under B nævnte lovforslag til forkastelse ved 3. behandling.
Enhedslisten bemærker, at der allerede i dag eksisterer mulighed for, at selvejende institutioner med driftsoverenskomst med kommunen, udliciterede daginstitutioner og privatinstitutioner kan være tilknyttet en virksomhed eller have en aftale om reservation af et antal pladser til børn af medarbejdere fra bestemte virksomheder.
Lovforslaget åbner derfor reelt ikke for nye muligheder for at målrette pladser til børn af forældre fra virksomheder.
Det nye består i, at disse institutioner fremover skal kunne udelukke børn, hvis forældre ikke er ansat i en given virksomhed, fra optag i institutionen, selv om der er tomme pladser.
Enhedslisten anser ikke denne mulighed for en ringere kapacitetsudnyttelse som et fremskridt og støtter derfor ikke forslaget.
Heller ikke lovforslagets formuleringer om etablering af daginstitutioner med hovedsprogene engelsk, fransk eller tysk indeholder nye muligheder til gavn for børn og forældre, idet kommunerne allerede i dag har hjemmel til at godkende daginstitutioner med disse hovedsprog.
Der er derimod tale om en indskrænkning af den i dag eksisterende mulighed for, at kommuner kan godkende andre sprog som hovedsprog i daginstitutionerne, hvis det ikke vurderes at have integrationsmæssige konsekvenser.
Enhedslisten finder ikke, at kommunerne skal fratages denne mulighed, og støtter derfor ikke forslaget.
Et tredje mindretal i udvalget (ALT) indstiller det under A nævnte lovforslag til vedtagelse med de under nr.  2-4 stillede ændringsforslag.
Mindretallet indstiller det under B nævnte lovforslag til vedtagelse uændret.
Et fjerde mindretal i udvalget (RV) indstiller det under A nævnte lovforslag til vedtagelse med de under nr.  2-4 stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af et flertal (S, V, LA, RV og KF), tiltrådt af et mindretal (det øvrige udvalg):
 1) Lovforslaget deles i to lovforslag med følgende titler og indhold:
 A. »Forslag til lov om ændring af dagtilbudsloven (Internationale dagtilbud)« omfattende § 1, nr. 1, 2 og 6, og §§ 2 og 3.
 B. »Forslag til lov om ændring af dagtilbudsloven (Bedre vilkår for etablering af virksomhedsinstitutioner)« omfattende § 1, nr. 3-5, og §§ 2 og 3.
[Forslag om deling af lovforslaget] b Ændringsforslag til det under A nævnte forslag Af et mindretal (ALT), tiltrådt af et mindretal (EL):
 2) I det under nr. 1 foreslåede § 22 a, stk. 2, ændres »engelsk, tysk eller fransk« til: »et andet sprog end dansk«.
[Muligheden for et andet sprog end dansk skal ikke begrænses til engelsk, tysk eller fransk] Af ministeren for børn, undervisning og ligestilling, tiltrådt af udvalget:
 3) I det under nr. 1 foreslåede § 22 a, stk. 2, 2. pkt., indsættes efter »institutionen«: »eller dagplejeren«.
[Lovteknisk korrektion] Af et mindretal (ALT), tiltrådt af et mindretal (EL):
 4) I nr. 2 ændres »engelsk, tysk eller fransk« til: »et andet sprog end dansk«.
[Konsekvensændring af ændringsforslag nr. 2] Bemærkninger Til nr. 1 Det foreslås, at lovforslaget deles i to lovforslag.
 Den ene del (A) vedrører forslag om, at der skabes klar hjemmel i loven til, at der kan etableres internationale dagtilbud, hvor hovedsproget kan være engelsk, tysk eller fransk.
 Den anden del (B) vedrører forslag om vilkår for etablering af virksomhedsinstitutioner.
Til nr. 2 og 4 I lovforslaget lægges der op til, at kommunalbestyrelsen kan etablere internationale daginstitutioner, hvor hovedsproget kan være engelsk, fransk eller tysk.
Med ændringsforslaget vil der ikke være begrænsninger i forhold til valg af hovedsprog i internationale daginstitutioner.
Til nr. 3 Med ændringsforslaget nævnes konsekvent både institutioner og dagplejere i det foreslåede § 22 a, stk. 2. Der er alene tale om en lovteknisk korrektion.
Jens Henrik Thulesen Dahl (DF) nfmd.
Pernille Bendixen (DF) Marlene Harpsøe (DF) Dorthe Ullemose (DF) Carsten Kudsk (DF) Marie Krarup (DF) Anni Matthiesen (V) Peter Juel Jensen (V) Jan E.
Jørgensen (V) Louise Schack Elholm (V) Carl Holst (V) Jane Heitmann (V) Henrik Dahl (LA) Merete Riisager (LA) Anders Johansson (KF) Annette Lind (S) Daniel Toft Jakobsen (S) Jan Johansen (S) Julie Skovsby (S) Mattias Tesfaye (S) Pernille Rosenkrantz-Theil (S) fmd.
Pernille Schnoor (ALT) Eva Flyvholm (EL) Jakob Sølvhøj (EL) Carolina Magdalene Maier (ALT) Torsten Gejl (ALT) Lotte Rod (RV) Marianne Jelved (RV) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
