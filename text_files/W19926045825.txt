Et pengeinstitut P havde ikke oplyst en klager K om, at dennes bror,  

 forinden K kautionerede for et lån, P havde ydet broderen, havde indgivet  

 begæring om gældssaneringssag.
K indbragte sagen for Ankenævnet med påstand  

 om, at P tilpligtedes at anerkende, at kautionsforpligelsen ikke kunne gøres  

 gældende.
K fik medhold.
 Dissens.
 Kendelse af den 8. december 1992 i sag nr. 306/1992 (Kaution, stiftelse.  

 Oplysning om debitors økonomiske forhold, gældssanering).
Den 20. september 1991 ydede pengeinstituttet P klageren K's bror B et lån  

 på 104.000 kr., for hvilket K kautionerede.
B havde den 7. august 1991  

 indgivet begæring om gældssanering, som blev indledt den 17. oktober 1991.
 Af låneprovenuet anvendtes 52.458,37 kr. til indfrielse af B's lån i et  

 andet pengeinstitut, for hvilket K's og B's far havde stillet sikkerhed med  

 et ejerpantebrev. 27.000 kr. af lånet blev betalt til K's og B's mor, medens  

 5.689,08 kr. anvendtes til indfrielse af B's lån hos P.
I februar 1992 gjorde P kautionen gældende overfor K med 105.024 kr.
B  

 tilbagekaldte i marts 1992 begæringen om gældssanering.
 K indbragte sagen for Ankenævnet med påstand om, at P tilpligtedes at  

 anerkende, at kautionsforpligtelsen ikke kunne gøres gældende.
 P nedlagde påstand om frifindelse, bl.a. under anbringende af, at B  

 overfor P havde oplyst, at B havde fået gældssanering, og at denne var  

 stadfæstet.
 Ankenævnets flertal tog klagen til følge med disse bemærkninger:
»Selv om debitor overfor P måtte have udtalt, at han havde opnået  

 gældssanering, har P ikke med føje kunnet stole på, at denne oplysning var  

 korrekt, idet P som kreditor ifølge den ældre fordring i så fald skulle have  

 modtaget meddelelse herom direkte fra skifteretten eller dennes medhjælper.
P  

 måtte samtidig indse, at det i tilfælde af, at oplysningen ikke var korrekt,  

 således at gældssaneringssagen fortsat verserede, var af afgørende betydning  

 for K at modtage oplysning herom, bl.a. fordi optagelsen af det omhandlede  

 lån og den måde, på hvilken provenuet blev anvendt, i så fald i sig selv  

 kunne vanskeliggøre debitors muligheder for at opnå gældssanering.
Vi finder, at det under disse omstændigheder måtte påhvile P at oplyse K  

 om debitors gældssaneringssag.
Da det efter det foreliggende må lægges til  

 grund, at dette ikke er sket, og at K heller ikke fra anden side var bekendt  

 med sagen, finder vi, at P må være afskåret fra at gøre kautionsforpligtelsen  

 gældende overfor K.« Mindretallet udtalte:
»Der foreligger i sagen ikke nærmere oplysninger om K's kendskab til  

 B's økonomiske forhold på tidspunktet for kautionsforpligtelsens stiftelse.  

 Vi finder derfor, at en stillingtagen til klagen ville forudsætte en  

 bevisførelse, herunder i form af parts- og vidneforklaringer, som ikke kan  

 ske for Ankenævnet, men må finde sted for domstolene.
Vi stemmer derfor for  

 at afvise sagen i medfør af § 7, stk. 1, i Ankenævnets vedtægter.« P har i medfør af Ankenævnets vedtægters § 11, stk. 2, meddelt, at P ikke  

 ønsker at være bundet af kendelsen.
 (* 1) Offentliggjort i Fagskrift for Finansvæsen og Ankenævnets  

 årsberetning for 1992.
