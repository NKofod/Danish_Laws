Nr BTL 196 Betænkning over Forslag til lov om ændring af lov om Garantifonden for  

 Skibsbygning m.v. (skibsværftsaftalen)   

 Nr L 196 1994-95, 1. samling Afgivet af Erhvervsudvalget Afgivet: 19950405 Udvalget har behandlet lovforslaget i nogle møder og har herunder haft samråd med erhvervsministeren, der tilllige med statsministeren skriftligt har besvaret spørgsmål fra udvalget.
Et af udvalgets spørgsmål til erhvervsministeren og dennes svar herpå samt et høringssvar fra Justitsministeriet vedrørende lovforslaget er optrykt som bilag til betænkningen.
 Erhvervsministeren har over for udvalget bekræftet, at der ikke må  

 opkræves særskilte gebyrer ud over en præmie på 2 pct. for egen risikoandel.
 Ministeren har i forlængelse af besvarelsen af spørgsmål 7 oplyst, at  

 lovforslaget inden for de nærmeste dage vil blive forelagt for  

 Europa-Kommissionen med henblik på at indhente Europa-Kommissionens  

 tilkendegivelse af, om lovforslaget kan accepteres, eller hvorvidt  

 Europa-Kommissionen finder, at der skal ske en formel notifikation.
 Under alle omstændigheder vil lovforslaget ikke blive sat i kraft, før  

 Europa-Kommissionens accept/godkendelse foreligger.
Der er allerede via den danske EU-repræsentation taget kontakt med  

 Europa-Kommissionen med henblik på et møde.
Lovforslaget vil blive forelagt  

 Europa-Kommissionen, så snart lovforslaget foreligger oversat til engelsk.
 Herefter indstiller udvalget lovforslaget til vedtagelse  

 uændret.
Et mindretal (Fremskridtspartiets medlem af udvalget) støtter den  

 liberalisering, som lovforslaget er udtryk for.
Fremskridtspartiet mener, at  

 det er ganske glimrende med større konkurrence på markedet for finansiering  

 af skibsbygning.
Fremskridtspartiet finder derimod, at regeringens fremgangsmåde er  

 utilfredsstillende.
Folketingets medlemmer fik først lovforslaget at se den  

 4. april 1995 ca. kl. 19.00. Derefter var der 1. behandling den 5. april om  

 eftermiddagen kl. 15.30. Nærværende betænkning blev afgivet samme dag ca. kl.  

 22.30. Lovforslaget sendes derefter til 2. og 3. behandling den 6. april  

 1995. Denne voldsomme hast kan meget vel betyde, at der i lovgivningsarbejdet  

 opstår fejl, eller at Folketinget overser problemstillinger.
Fremskridtspartiet mener derfor, at lovforslaget burde vente med at blive  

 vedtaget til efter påske.
Særlig i betragtning af, at en EU-procedure på  

 lovforslaget kan betyde, at den endelige godkendelse af lovforslaget kan  

 blive udskudt 2 måneder eller mere.
Vælger flertallet at bringe lovforslaget til endelig vedtagelse og dermed  

 dispensere fra Folketingets forretningsorden, da vil Fremskridtspartiet  

 henvise til, at vi har påpeget risikoen for, at der kan opstå fejl.
Men  

 alligevel stemmer Fremskridtspartiet for lovforslaget, idet det i sin ide er  

 rigtigt tænkt.
Lissa Mathiasen (S) fmd.
Per Kaalund (S) Ole Vagn Christensen (S) Sonja  

 Mikkelsen (S) Hardy Hansen (S) Kjeld Rahbæk Møller (SF) Bjørn Elmquist (RV)  

 Frank Aaen (EL) Sonja Albrink (CD) Svend Erik Hovmand (V) Svend Heiselberg  

 (V) Pia Larsen (V) Erik Larsen (V) Kai Dige Bach (KF) nfmd.
Pernille  

 Sams (KF) Niels Ahlmann-Ohlsen (KF) Kirsten Jacobsen (FP) Bilag Et af udvalgets spørgsmål til erhvervsministeren og dennes svar herpå samt Justitsministeriets høringssvar Spørgsmål nr. 3:
»Kan ministeren bekræfte, at lovforslaget i sig selv ikke automatisk  

 udløser en garantistillelse, men at det stadig væk alene er op til  

 Garantifonden at bestemme, hvorvidt der skal stilles garanti?» Svar:
 Det kan bekræftes, at Garantifonden fortsat vil træffe afgørelse i de  

 konkrete sager.
JUSTITSMINISTERIET Den 30. marts 1995 Erhvervsministeriet Slotsholmsgade 12 1216 København K Under henvisning til Erhvervsministeriets  

 høringsskrivelse af 28. marts 1995, j.nr. 95-380-9, vedrørende forslag til  

 lov om ændring af lov om Garantifonden for Skibsbygning m.v. skal man  

 meddele, at Justitsministeriet har følgende bemærkninger til forholdet til  

 EU-retten:
Efter Justitsministeriets opfattelse skal lovforslaget notificeres for  

 Europa-Kommissionen i medfør af EF-traktatens art. 93, stk. 3, som en ændret  

 støtteforanstaltning.
Justitsministeriet har herved lagt vægt på, at det i  

 Kommissionens praksis antages, at selv en helt formel ændring af en  

 støtteordning skal notificeres.
Justitsministeriet har endvidere tillagt det  

 betydning, at den foreslåede ordning - uanset at den ikke diskriminerer  

 mellem indenlandske og udenlandske pengeinstitutter eller  

 forsikringsselskaber - formentlig må antages i praksis især at komme danske  

 pengeinstitutter eller forsikringsselskaber til gode, idet garantier kun kan  

 stilles i forbindelse med finansieringen af ny- eller ombygning af skibe ved  

 danske værfter.
 Justitsministeriet skal på denne baggrund foreslå, at der til  

 lovforslagets almindelige bemærkninger indføjes et nyt punkt efter de  

 erhvervsøkonomiske konsekvenser med følgende indhold:
 »Forholdet til EU-retten.
Garantiordningen falder ind under Rådets direktiv om støtte til  

 skibsbygningsindustrien af 21. december 1990 (90/684/EØF), senest ændret ved  

 Rådets direktiv af 19. december 1994 (94/73/EF). Ordningen er godkendt af  

 Europa-Kommissionen og tillagt en statsstøtteværdi på 1 pct. af skibets  

 kontraktværdi.
Da lovændringen er en ændring til den oprindeligt notificerede  

 ordning, skal lovforslaget godkendes af Kommissionen, førend det sættes i  

 kraft, jf.
EF-traktatens art. 93, stk. 3.« Samtidig bør bemærkningerne til § 2 (ikrafttrædelsesbestemmelsen) ændres,  

 således at der henvises til, at lovforslaget først kan sættes i kraft, når  

 det er godkendt af Kommissionen.
P.
M.
V.
