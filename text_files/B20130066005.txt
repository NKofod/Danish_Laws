Bekendtgørelse om landsplandirektiv for udvalgsvarehandel i tilknytning til en større virksomhed (Bestseller) i Brande med særlig erhvervsmæssig betydning I medfør af § 3, stk. 1, jf. § 5 m, stk. 6, nr. 1, i lov om planlægning, jf. lovbekendtgørelse nr. 587 af 27. maj 2013, fastsættes:
Kapitel 1 Formål § 1. Bekendtgørelsens formål er at muliggøre Ikast-Brande Kommunes planlægning for et butiksareal til udvalgsvarehandel i tilknytning til en større, allerede etableret virksomhed med særlig erhvervsmæssig betydning.
Kapitel 2 Områdets afgrænsning § 2. Bekendtgørelsen gælder for et område beliggende i Brande, Ikast-Brande Kommune, afgrænset af Dørslundvej, Kåremagervej, Ejstrupholmvej og Ringvejen, som vist på bilag 1.
Kapitel 3 Anvendelse § 3. Inden for det i § 2 afgrænsede område kan Ikast-Brande Kommune uanset planlovens § 5 m, stk. 1, og § 5 n planlægge for maksimalt 25.000 m2 bruttoetageareal til butiksformål til udvalgsvarehandel i overensstemmelse med reglerne i §§ 4-8.
 § 4. Udvalgsvarehandelen skal ske som en integreret del af en større, allerede etableret virksomhed med særlig erhvervsmæssig betydning som testcenter for denne virksomhed, således at produktudvikling, udvikling af butikskoncepter og personaleuddannelse kan ske med udgangspunkt i butikker placeret i tilknytning til virksomhedens øvrige administrative funktioner.
 § 5. Der må ikke fastsættes butiksstørrelser, der overstiger 2.000 m2 bruttoetageareal.
 § 6. Mindst 75 % af bruttoetagearealet til detailhandelsformål skal til enhver tid udgøres af detailhandel med brands helt eller delvis ejet af virksomheden, som butiksområdet etableres i tilknytning til, mens den øvrige del af bruttoetagearealet kan anvendes til andre udvalgsvarebutikker, der etableres i butiksområdet som midlertidige testbutikker, for at virksomheden kan teste kundeadfærd, synergieffekter ved samlokalisering m.v.
 § 7. Anvendelsen af området kan ikke med hjemmel i planlægning efter denne bekendtgørelse ændres til udvalgsvarehandel, der ikke sker som en integreret del af den virksomhed, som detailhandelsområdet er etableret i tilknytning til, medmindre dette kan ske i overensstemmelse med de i medfør af planloven til enhver tid gældende almindelige detailhandelsbestemmelser.
 § 8. Detailhandelscenteret eller dele deraf må ikke udstykkes i selvstændige matrikler.
Kapitel 4 Ikrafttrædelse og ophævelse § 9. Bekendtgørelsen træder i kraft den 14. juni 2013.
 Stk. 2. Bekendtgørelsen ophæves automatisk den 14. juni 2016 (3 år fra udstedelsen), såfremt kommunalbestyrelsen ikke inden denne dato har endeligt vedtaget kommuneplanretningslinjer og -rammer samt lokalplan, på baggrund af hvilken et projekt kan realiseres.
