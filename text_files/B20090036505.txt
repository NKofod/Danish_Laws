Bekendtgørelse om gebyr for autorisation m.v. af visse sundhedspersoner I medfør af § 4 i lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 1350 af 17. december 2008, fastsættes:
 § 1. Sundhedsstyrelsen opkræver et gebyr på kr. 4.099 for meddelelse af tilladelse til at betegne sig som speciallæge henholdsvis specialtandlæge, jf. §§ 30 og 47, stk. 4, i lov om autorisation af sundhedspersoner og om sundhedsfaglig virksomhed.
 Stk. 2. Sundhedsstyrelsen opkræver et gebyr på kr. 1.187 for meddelelse af tilladelse til selvstændigt virke som læge, tandlæge eller kiropraktor, jf. §§ 29, stk. 1, 48, stk. 1 og 53, stk. 1, i lov om autorisation af sundhedspersoner og om sundhedsfaglig virksomhed.
 Stk. 3. Sundhedsstyrelsen opkræver i henhold til lov om autorisation af sundhedspersoner og om sundhedsfaglig virksomhed et gebyr på kr. 308 for meddelelse af autorisation som:
1) sygeplejerske, jf. lovens § 54, stk. 1, 2) jordemoder, jf. lovens § 55, stk.1, 3) ergoterapeut, jf. lovens § 58, stk. 1, 4) fysioterapeut, jf. lovens § 59, stk. 1, 5) bioanalytiker, jf. lovens § 60, stk. 1, 6) klinisk diætist, jf. lovens § 61, stk. 1, 7) radiograf, jf. lovens § 62, stk. 1, 8) bandagist, jf. lovens § 63, stk. 1, 9) klinisk tandtekniker, jf. lovens § 64, stk. 1, 10) tandplejer, jf. lovens § 65, stk. 1, 11) optiker, jf. § lovens 67, stk. 1, 12) kontaktlinseoptiker, jf. lovens § 68, stk. 1, 13) fodterapeut, jf. lovens § 70, stk. 1, 14) social- og sundhedsassistent, jf. lovens § 70 a, stk. 1.
 § 2. Bekendtgørelsen træder i kraft den 1. juni 2009 og har virkning for autorisationer, der udstedes efter denne dato.
 Stk. 2. Samtidig ophæves bekendtgørelse nr. 957 af 23. september 2008 om gebyr for autorisation m.v. af visse sundhedspersoner.
