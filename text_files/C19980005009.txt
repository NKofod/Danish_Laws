Cirkulære om ændrede  

 retningslinier for beregning af løn under betalt fravær 1. Finansministeriet har med cirkulærer af  

 25. maj 1977, 2. maj 1978 og 23. oktober 1979 udsendt retningslinier for  

 beregning af den løn, der skal udbetales til ansatte i staten mv.  

 under betalt fravær mv. - f.eks. under sygdom, ferie og  

 barselsorlov.
 Det fremgår heraf, at "lønbegrebet"  

 i disse situationer omfatter ikke blot den almindelige skalaløn og  

 faste tillæg, der udbetales med ensartede månedlige beløb,  

 men tillige en række timebaserede arbejdstidsbestemte  

tillæg (f.eks. natpenge, forskudttidstillæg og  

 søndagsgodtgørelse), i det omfang disse indgår som en  

fast påregnelig del af lønnen.
 2. Ved dom afsagt af Tjenestemandsretten den 6. maj  

 1997 i en sag vedrørende beregning af sygeløn til  

 tjenestemænd i DSB er det imidlertid nu fastslået, at tilsvarende  

 principper skal lægges til grund for så vidt angår en  

 række arbejdsbestemte (funktionsbestemte) tillæg  

 (anhængertillæg, trucktillæg og rangertillæg).
 3. Under hensyn til de generelle betragtninger, der  

 ligger bag denne afgørelse, er det Finansministeriets opfattelse, at  

 de hidtil gældende retningslinier for beregning af lønkrav  

 må justeres med fremtidig virkning.
 Fremover vil der således ved opgørelsen af  

 lønnen i de fraværssituationer mv. og under de betingelser, der  

 er omtalt i ovennævnte cirkulærer, tillige skulle indgå  

 eventuelle arbejdsbestemte tillæg, som må anses for en fast  

 påregnelig del af lønnen for den pågældende  

 medarbejder.
 Reglerne gælder såvel for tjenestemænd  

 og tjenestemandslignende ansatte som for overenskomstansatte mv.
4. De ændrede retningslinier træder i  

 kraft ved dette cirkulæres udsendelse, men har virkning fra dommens  

 dato.
Eventuel efterregulering af løn for perioden fra 7. maj 1997 til  

 cirkulærets udsendelse kan ske ved, at den pågældende  

 medarbejder selv eller dennes organisation som mandatar for vedkommende  

 rejser et dokumenteret krav over for ansættelsesmyndigheden.
Denne  

 bør dog på eget initiativ foretage efterregulering, i det omfang  

 det er praktisk muligt på grundlag af de foreliggende oplysninger.
 Der skal ikke beregnes morarenter af sådanne  

 efterreguleringsbeløb.
 5. Finansministeriet vil senere - til  

 afløsning af de eksisterende cirkulærer -udsende et generelt  

 cirkulære, der samlet redegør for lønberegningen i  

 situationer, hvor en ansat under fravær mv. har krav på et  

 beløb svarende til "fuld løn".
