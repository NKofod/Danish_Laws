Betænkning afgivet af Beskæftigelsesudvalget den 17. juni 2020 Betænkning over Forslag til folketingsbeslutning om afskaffelse af modregning af lønindkomst i folkepensionen [af Alex Vanopslagh (LA) m.fl.]:
1. Indstillinger Et flertal i udvalget (S, V, RV, SF, EL og ALT) indstiller beslutningsforslaget til forkastelse.
 Et mindretal i udvalget (KF, NB og LA) indstiller beslutningsforslaget til vedtagelse uændret.
 Et andet mindretal i udvalget (DF) vil stemme hverken for eller imod beslutningsforslaget.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Med »Aftale om finansloven for 2019« og »Aftale om ret til seniorpension for nedslidte« har V stået i spidsen for en række initiativer til at styrke den økonomiske tilskyndelse til beskæftigelse for seniorer.
For V er det vigtigt, at vi trækker på de erfaringer og ressourcer, som vores seniorer har.
Derfor skal det også være attraktivt for danske seniorer at fastholde en tilknytning til arbejdsmarkedet  også efter folkepensionsalderen.
Det er godt både for samfundet og de yngre generationer, men også for seniorerne, som selv kan drage nytte af det.
V ser således meget positivt på intentionen bag dette beslutningsforslag.
Beslutningsforslaget foreslås finansieret ved at afskaffe de højere offentlige ydelser til især arbejdsløse indvandrere, som den socialdemokratiske regering har indført med resten af venstrefløjen.
Samtidig skal forslaget finansieres ved at genindføre opholdskravet for retten til dagpenge og ved at tilbagerulle takstforhøjelsen til bl.a. de humanistiske og samfundsvidenskabelige uddannelser.
V er helt enig med forslagsstillerne om, at de højere offentlige ydelser til især arbejdsløse indvandrere, som den socialdemokratiske regering har indført, skal afskaffes.
For de højere offentlige ydelser, som den socialdemokratiske regering har indført, gør det mindre attraktivt at arbejde og bidrage til det danske fællesskab.
Derfor foreslog V også i vores finanslovsprioriteter for 2020 at afskaffe de højere offentlige ydelser til især arbejdsløse indvandrere.
V er også enig i, at det var en fejl, da den socialdemokratiske regering afskaffede opholdskravet for retten til dagpenge.
V har stået i spidsen for at indføre opholdskravet for retten til dagpenge, fordi V mener, det er et sundt princip, at man skal have bidraget til det danske samfund, før man kan få dagpenge.
Det opholdskrav har den socialdemokratiske regering desværre valgt at rulle tilbage.
Og det har de gjort, på trods af at Socialdemokratiet før folketingsvalget i 2019 lovede, at de var klar til at drøfte udbredelsen af optjeningsprincipper på ydelser.
I stedet har den socialdemokratiske regering valg at afskaffe et optjeningsprincip med deres første finanslov.
Det er V imod.
Men V er uenig i, at takstforhøjelsen til bl.a. de humanistiske og samfundsvidenskabelige uddannelser skal tilbagerulles.
Tværtimod havde V i sine  finanslovsprioriteter for 2020 et forslag om at videreføre taxameterløftet i 2020.
Selv om V ser meget positivt på intentionen bag beslutningsforslaget, og selv om V gerne vil være med til at drøfte, hvordan vi skaber enklere og mere rimelige rammer for seniorernes erhvervsdeltagelse, så er den samlede finansieringsmodel i forslaget ikke forenelig med Venstres prioriteter.
V vil tilbagerulle de højere offentlige ydelser til især arbejdsløse indvandrere, og vi vil genindføre opholdskravet for retten til dagpenge, men vi er uenige i, at takstforhøjelsen til bl.a. de humanistiske og samfundsvidenskabelige uddannelser skal tilbagerulles, jf.
Venstres finanslovsprioriteter for 2020.
3. Udvalgsarbejdet Beslutningsforslaget blev fremsat den 5. februar 2020 og var til 1. behandling den 29. maj 2020. Beslutningsforslaget blev efter 1. behandling henvist til behandling i Beskæftigelsesudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 3 bilag på beslutningsforslaget.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Christian Langballe (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
