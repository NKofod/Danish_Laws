Skriftlig fremsættelse (4. maj 2016) Justitsministeren (Søren Pind):
 Herved tillader jeg mig for Folketinget at fremsætte:
Forslag til lov om ændring af lov om fuldbyrdelse af straf m.v., straffeloven og retsplejeloven (Styrket indsats mod mobiltelefoner i fængsler m.v.) (Lovforslag nr.
L 186).
 Lovforslaget har til formål at styrke indsatsen mod mobiltelefoner i kriminalforsorgens institutioner på flere måder, herunder ved at åbne mulighed for anvendelse af kropsscannere i kriminalforsorgens institutioner, ved indførelse af obligatorisk disciplinærstraf og udgangskarantæne til indsatte, der overtræder forbuddet mod mobiltelefoner, ved skærpelse af straffen for andres indsmugling af mobiltelefoner til indsatte og ved udvidelse af strafansvaret for uretmæssig medtagelse af en mobiltelefon til at omfatte både besøgende og andre personer.
Baggrunden for forslaget er, at der hvert år bliver fundet et betydeligt antal mobiltelefoner i kriminalforsorgens institutioner.
Der er derfor behov for mere effektive midler mod indsmugling af ulovlige genstande i institutionerne, ligesom sanktionerne på området i højere grad bør afspejle overtrædelsernes grovhed.
 Lovforslaget indeholder på den baggrund forslag til ændringer af relevante bestemmelser i straffuldbyrdelsesloven, straffeloven og retsplejeloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
