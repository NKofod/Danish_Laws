Justitsministeriet har i dag ved en cirkulæreskrivelse fastsat ændrede  

 regler vedrørende opbevaring m.v. af straffeakter.
De nye bestemmelser - der  

 træder i kraft den 1. januar 1988 - har til formål at opnå en forenkling  

 gennem indførelse af en ordning med anvendelse af såkaldte særakter, jf.  

 cirkulæreskrivelsens § 3.
 Særakterne består af udskrifter af domme og de øvrige i  

 cirkulæreskrivelsens § 3 opregnede afgørelser samt de personlige oplysninger.  

 Andre straffesagsdokumenter indgår derimod ikke i denne reducerede samling af  

 forakter, og det er efter de nye bestemmelser hensigten, at alene særakten i  

 almindelighed skal rekvireres til eventuel brug ved afgørelsen af en senere  

 sag mod den tidligere domfældte m.v.
 Der er i tilknytning til de nye bestemmelser om opbevaring m.v. af  

 straffeakter fastsat særlige overgangsbestemmelser, jf. særligt  

 cirkulæreskrivelsens § 13, stk. 1. Disse bestemmelser er udformet på en sådan  

 måde, at det straks fra ikrafttrædelsen af de nye regler den 1. januar 1988 i  

 almindelighed vil være tilstrækkeligt at rekvirere særakten til eventuel brug  

 ved afgørelsen af en senere sag mod den tidligere domfældte m.v.
 Såfremt der efter en konkret vurdering skønnes at være behov for at  

 rekvirere forakter i videre omfang, vil dette kunne ske i medfør af  

 cirkulærebeskrivelsens § 6. I overgangsperioden vil dette efter  

 Justitsministeriets vurdering særligt kunne komme på tale i forbindelse med  

 ankesager.
Erik Ninn-Hansen /C.C.
Duus Til politiet og anklagemyndigheden.
