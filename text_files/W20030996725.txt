Ankestyrelsens principafgørelse P-1-03 om operativt indgreb - hjertelidelse - mod ansøgers vilje - pension Resume:
 Ved påbegyndelse af sag om førtidspension kunne der ikke tages hensyn til mulighederne for behandling af ansøgers hjertelidelse i form af operation, der kunne medføre risiko for liv eller førlighed.
 Love:
Lov om social pension - lovbekendtgørelse nr. 615 af 26. juni 2001 - § 20a Lov om retssikkerhed og administration på det sociale område - lovbekendtgørelse nr. 267 af 12. april 2000 - § 10, stk. 2 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 24 Sagsfremstilling:
Sagen vedrørte en 60-årig mand med hjerteproblemer i form af angina pectoris og nedsat hørelse.
Han fik afslag på påbegyndelse af pensionssag med den begrundelse, at kommunen fandt, at ansøger skulle underkaste sig en operation i form af en ballonudvidelse.
Ansøger boede hos sin mor og havde ikke været på arbejdsmarkedet de sidste 8 år, men havde levet af opsparede midler.
Ansøger havde derfor ikke kunnet få efterløn, da han fyldte 60 år.
 Det fremgik af udtalelsen fra egen læge, at hjertelidelsen var velbehandlet og ikke kunne forbedres væsentligt ved et kirurgisk indgreb, som ansøger i øvrigt ikke ønskede.
 Nævnet ændrede kommunens afgørelse og pålagde kommunen, at påbegynde behandlingen af pensionssagen med påbegyndelsesdato den dag kommunen traf afgørelse i sagen.
 I sin anke anførte kommunen, at den anså et operativt indgreb i form af en ballonudvidelse for et mindre indgreb, der ikke ville kunne medføre fare for liv eller helbred.
 Sagen blev behandlet i principielt møde med henblik på afklaring af om der kan stilles krav om et operativt indgreb, som ansøger ikke ønsker.
 Afgørelse:
 Ankestyrelsen var enig med det sociale nævn i, at der ikke var pligt for en ansøger til at underkaste sig behandling for en hjertelidelse, f.eks. i form af operation, der kunne medføre risiko for liv eller førlighed.
 Kommunen havde således ikke været berettiget til at give afslag på påbegyndelse af sag om førtidspension med henvisning til den nævnte behandling.
 Ankestyrelsen var således enig med det sociale nævn i, at kommunen blev pålagt at begynde behandlingen af pensionssag, jf. lov om social pension § 20a, stk. 2, 2. pkt.
 Ankestyrelsen havde herved lagt vægt på, at den samlede helbredstilstand medførte, at erhvervsevnen måtte anses for nedsat til det ubetydelige.
 Ankestyrelsen fandt endvidere, at påbegyndelsesdatoen var den 5. september 2001 - den dato, hvor kommunen meddelte afslag på at påbegynde sag om førtidspension.
 Ankestyrelsen tiltrådte således det sociale nævns afgørelse.
