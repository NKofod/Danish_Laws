Ankestyrelsens principmeddelelse 1-22 om arbejdsskade - arbejdets forhold - befordring til og fra kursussted - arbejdsgivers interesse - samkørsel - økonomisk fordel Principmeddelelsen fastslår Som udgangspunkt er en skade, som sker på vej til og fra et kursus, ikke omfattet af arbejdsskadesikringsloven.
Det skyldes, at arbejdsgiveren ikke har nogen indflydelse på forholdene under de ansattes færden til og fra kurset, hvorfor en sådan skade ikke skyldes arbejdet eller de forhold, hvorunder dette foregår.
 I visse situationer er en befordring mellem den ansattes hjem og et kursus imidlertid overvejende i arbejdsgiverens interesse, og den tilskadekomne kan efter en konkret vurdering være omfattet af loven under denne befordring.
 I henhold til bekendtgørelse om arbejdsskadesikring under befordring til og fra arbejde, kan følgende forhold blandt andet tale for, at befordringen sker i arbejdsgiverens interesse:
- arbejdsgiveren har en økonomisk gevinst ud af den måde, befordringen er tilrettelagt på - arbejdsgiver tilrettelægger og råder over selve befordringen.
I den konkrete sag kørte tilskadekomne i egen bil fra sin private bopæl i X-by til sin arbejdsplads i Y-by.
Her satte tilskadekomne sig ind i en kollegas bil, og sammen med tre kollegaer kørte de mod kursusstedet i Z-by.
Arbejdsgiver havde bestemt, at medarbejderne skulle køre sammen til kurset, og arbejdsgiver havde en økonomisk gevinst ved den måde kørslen var tilrettelagt, da arbejdsgiver havde færre udgifter til kørselsgodtgørelse grundet samkørslen.
Kørslen var desuden ikke i tilskadekomnes interesse, da han på grund af arbejdsgivers beslutning om samkørsel skulle køre en væsentlig omvej for at komme til kursusstedet.
 Ankestyrelsen vurderede, at kørslen overvejende var i arbejdsgivers interesse, hvorfor ulykken, som skete på vej mod kursusstedet, var omfattet af arbejdsskadesikringsloven.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at præcisere rækkevidden af andet led i § 3, stk. 1, nr. 1 og 2, i bekendtgørelse nr. 1606 af 9. december 2016 om arbejdsskadesikring under befordring til og fra arbejde.
Reglerne Love og bekendtgørelser Lov om arbejdsskadesikring (arbejdsskadeloven), senest bekendtgjort i lovbekendtgørelse nr. 376 af 31. marts 2020.
  § 4, stk. 3, om skader opstået under befordring til og fra arbejde.
  § 5, om ulykker, som skyldes arbejdet eller de forhold, det er foregået under.
 Bekendtgørelse om arbejdsskadesikring under befordring (befordringsbekendtgørelsen) nr. 1606 af 9. december 2016.
  § 1, stk. 2, om deltagelse i kurser som led i arbejdet.
  § 3, stk. 1, nr. 1 og 2, om befordring, som overvejende er i virksomhedens interesse.
Praksis Gældende:
 Følgende principmeddelelser er brugt ved afgørelsen og gælder stadig:
Principmeddelelse U-2-92: Et dødsfald i forbindelse med kørsel til kursus var ikke en arbejdsskade, da kørslen ikke skyldtes arbejdet eller de forhold, hvorunder det foregik.
Principmeddelelsen afspejler Højesterets dom af 24. oktober 1991 (U. 1991.962H).
Principmeddelelse U-18-06: Kørsel mellem skadelidtes bopæl og kursussted måtte sidestilles med kørsel til og fra et midlertidigt arbejdssted i overensstemmelse med hidtidige retstilstand.
Kurset var desuden i det konkrete tilfælde ikke overvejende i arbejdsgivers interesse, og arbejdsgiver havde ikke indflydelse på befordringen.
Principmeddelelse U-13-08: Efter arbejdsskadesikringsloven er en skade, der sker i forbindelse med befordring til og fra arbejdet normalt ikke dækket af arbejdsgiverens arbejdsskadesikring.
Der kan dog ske anerkendelse af en skade, hvis tjenesteforholdet til arbejdsgiveren eller hensynet til virksomhedens interesser har indflydelse på befordringen.
Sag nr. 1 drejede sig om en ulykke, der indtraf for en ambulant medarbejder på vej fra sin private bopæl til arbejdsgivers adresse.
Sikrede havde forinden udført arbejde i hjemmet, hvilket han var kontraktligt forpligtet til.
Ankestyrelsen fandt, at skaden skyldtes arbejdets forhold.
Sag nr. 2 drejede sig om en socialrådgiver, der kom til skade på vej fra hjemmearbejde for arbejdsgiveren til et møde, der skulle finde sted i samme by som bopælen, mens det faste arbejdssted lå i en anden by.
Ankestyrelsen fandt, at skaden skyldtes arbejdets forhold.
Principmeddelelse 26-10: Vestre Landsret fastslog, at en håndværkers kørsel mellem hans bolig og den byggeplads, hvor han på det tidspunkt var beskæftiget, var omfattet af arbejdsskadesikringsloven, selv om kørsel mellem hjem og arbejde som udgangspunkt ikke er sikret arbejde.
Principmeddelelsen afspejler Vestre Landsrets dom af 20. november 2009 (U. 2010.667V) Principmeddelelse 54-19 (sammenskrivning af U-06-02 og U-43-01): I sag nr. 1 havde tilskadekomne forud for sin kørsel besluttet at køre til arbejdsgiverens adresse for at hente vigtige forretningspapirer, som han skulle anvende til et forretningsmøde hos en kunde senere samme dag.
Ankestyrelsen vurderede, at der var tale om kørsel til arbejde.
Tilskadekomnes kørsel var ikke i overvejende grad foretaget i arbejdsgiverens interesse.
I sag nr. 2 indtrådte ulykken under tilskadekomnes færden fra arbejdsgiverens adresse til den private bopæl i en firmabil, der efter aftale med arbejdsgiver var læsset med varer.
Ankestyrelsen vurderede, at ulykken skyldtes arbejdet eller de forhold, hvorunder dette foregik, da kørslen i overvejende grad skete i arbejdsgiverens interesse.
 Kasserede:
 Følgende principmeddelelse er kasseret og gælder ikke længere (historisk). Praksis er indarbejdet i denne meddelelse:
Principmeddelelse U-5-89: Tre dødsfald som følge af et færdselsuheld på vej til arbejde Blev anerkendt efter loven.
Kørselsordningen var arrangeret af arbejdsgiver, der havde stillet bil til rådighed og betalt for benzin til kørslen.
Arbejdsgiver havde endvidere økonomisk fordel af ordningen.
Den konkrete afgørelse Du har klaget over Arbejdsmarkedets Erhvervssikrings afgørelse om afslag på, at du er omfattet af personkredsen i arbejdsskadeloven.
 Arbejdsmarkedets Erhvervssikring afgjorde sagen den 17. april 2020.
 Ankestyrelsen har nu afgjort din sag.
 Resultatet er:
  Du var omfattet af loven, da ulykken skete den 20. marts 2018.
 Det betyder, at vi ændrer Arbejdsmarkedets Erhvervssikrings afgørelse.
 Arbejdsmarkedets Erhvervssikring vil nu træffe afgørelse om, hvorvidt de kan anerkende en arbejdsskade.
Begrundelsen for afgørelsen Sådan vurderer vi sagen Vi vurderer, at deltagelsen i kurset den 20. marts 2018 overvejende var i arbejdsgivers interesse.
 Vi vurderer også, at kørslen til kurset er omfattet af loven, fordi arbejdsgiver havde en økonomisk gevinst som følge af den måde, befordringen var tilrettelagt på, og fordi arbejdsgiver i relevant og tilstrækkeligt omfang havde tilrettelagt og rådet over selve kørslen.
 Du var derfor omfattet af loven på skadestidspunktet.
Hvad er afgørende for resultatet Det fremgår af sagen, at du den 20. marts 2018 skulle på et dagskursus i Z-by.
Denne dag kørte du i egen bil fra dit hjem i X-by til dit arbejdssted i Y-by.
Her satte du dig ind i en kollegas bil for at køre sammen med tre kollegaer til kursusstedet.
Et sted på motorvejen mellem Y-by og Z-by kørte I ind i en forankørende bil, hvorved du fik et ryk i nakken.
Det fremgår også af sagen, at kurset, som du skulle deltage i, var et dækkursus med fokus på TPMS-ventiler.
Kurset var betalt af din arbejdsgiver, og du fik løn, mens du var på kurset.
 Du har oplyst, at du, inden du kørte hjemmefra og ind til arbejdspladsen den 20. marts 2018, alene havde udført private gøremål, som ikke var relateret til dit arbejde.
Din arbejdsgiver oplyser, at de havde generelle retningslinjer om transport i forbindelse med kurser.
De oplyser, at medarbejderne som udgangspunkt skulle benytte offentlige transportmidler.
Ellers skulle der så vidt muligt arrangeres samkørsel sammen med de øvrige deltagere.
Virksomhedens distriktschefer kunne eventuelt være behjælpelige med at arrangere kørslen.
Hvis dette ikke var muligt, og en medarbejder kørte selv, skulle dette aftales på forhånd og godkendes af en distriktschef.
Din arbejdsgiver oplyser også, at virksomheden ikke pålagde, hvem der skulle gøre hvad i forbindelse med kurser.
Dette kunne kursisterne selv bestemme.
Du har fremsendt en mail af 4. december 2017 fra en distriktschef, der skriver: Så er det i dag vi skal til Roadshow i R-by, og HUSK derfor, at hver butik KUN kører afsted i en bil fra butikken eller et opsamlingssted.
 Din arbejdsgiver har ligeledes oplyst, at virksomheden havde en økonomisk fordel i forbindelse med afregning af kørselsgodtgørelse ved samkørselsordningen.
Ifølge oplysninger fra krak.dk tager det 2 timer og 12 minutter at køre i bil fra X-by til Z-by.
Det tager 3 timer og 26 minutter at køre i bil fra X-by til Z-by via Y-by.
Kurset var i arbejdsgivers interesse Vi vurderer, at det kursus, som du skulle deltage i den 20. marts 2018, overvejende var i din arbejdsgivers interesse.
Vi lægger herved vægt på, at du skulle på et dækkursus med fokus på TPMS-ventiler.
Vi lægger herefter til grund, at du ville have erhvervet dig en viden, som var til gavn for din arbejdsgiver.
Herudover afholdt din arbejdsgiver kursusudgiften, du fik løn under kurset, og du havde aftalt med din arbejdsgiver, at du skulle deltage i kurset.
Kørslen var overvejende i arbejdsgivers interesse Vi vurderer yderligere, at kørslen den 20. marts 2018 overvejende var i din arbejdsgivers interesse.
 Vi lægger vægt på, at din arbejdsgiver havde en økonomisk gevinst ved, at du kørte til kurset sammen med tre kollegaer i én bil, da arbejdsgiver sparede udgifter til kørselsgodtgørelse ved at bestemme samkørsel for virksomhedens medarbejdere.
Vi lægger også vægt på, at arbejdsgiver, efter vores vurdering, i et relevant og tilstrækkeligt omfang tilrettelagde og rådede over kørslen den 20. marts 2018. Det skyldes, at en fravigelse fra retningslinjerne om samkørsel skulle aftales individuelt på forhånd og godkendes af en distriktschef.
Mailen af 4. december 2017 fra distriktschefen fastslår ligeledes, at samkørsel ikke var et valg for kursisterne, men derimod nærmere kan anses for en anmodning.
Endelig lægger vi vægt på, at du blev nødt til at bruge ekstra tid på kørsel, da det, ifølge oplysninger fra krak.dk, havde været væsentligt hurtigere for dig at køre direkte fra dit hjem i X-by til kursusstedet i Z-by.
Du kørte således en stor omvej som følge af samkørslen for derved at spare penge for din arbejdsgiver.
Du fik desuden, ifølge arbejdsgiver, ikke registreret tid for kørslen, hvorfor det i øvrigt ikke er sandsynligt, at den længere kørselstid var i din interesse.
Vi er opmærksom på, at kørslen den 20. marts 2018 ikke i detaljer var planlagt af din arbejdsgiver.
Det er dog ikke afgørende for vores vurdering, om arbejdsgiver har planlagt alt ved kørslen, men jo større tilrettelæggelsen og råden over transporten arbejdsgiver har haft, desto mere taler for, at kørsel er omfattet.
 Det er således vores samlede vurdering, at kørslen den 20. marts 2018 overvejende var i din arbejdsgivers interesse, hvorfor du var omfattet af arbejdsskadeloven på ulykkestidspunktet.
Vi bemærker for en god ordens skyld, at vi har lagt til grund, at du ikke udførte arbejde hjemmefra, inden du begyndte transporten mod kurset.
Du var således ikke mødt på arbejde, da ulykken skete, hvorfor sagen vurderes efter reglerne i befordringsbekendtgørelsen.
Vi har i den forbindelse inddraget dine egne oplysninger om gøremål i hjemmet forud for transporten, og at du kørte hjemmefra og ind til arbejdspladsen for at påbegynde samkørslen, men at du hér ikke udførte egentligt arbejde på arbejdspladsen.
Vi bemærker også, at vi ikke har taget stilling til, om der er grundlag for at anerkende en arbejdsskade i form af en ulykke.
Det vil Arbejdsmarkedets Erhvervssikring nu træffe afgørelse om.
 Oplysningerne fremgår særligt af dine spørgeskemabesvarelser af 14. april 2019 og 24. maj 2019, din arbejdsgivers spørgeskemabesvarelser af 8. april 2019 og 24. maj 2019, din arbejdsgivers mail af 4. marts 2020 til Arbejdsmarkedets Erhvervssikring, din klage af 21. april 2020 og af oplysninger fra krak.dk.
Om reglerne En ulykke, som sker under færden mellem hjemmet og tilskadekomnes faste eller midlertidige arbejdsplads, er som hovedregel ikke omfattet af arbejdsskadeloven.
Hovedreglen kan imidlertid fraviges, når færden mellem hjem og arbejdet har karakter af egentligt arbejde i arbejdsgivers interesse.
