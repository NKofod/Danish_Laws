Nr LSF 111 Forslag til Lov om negativ indkomstskat Fremsat af Ole Donner (FP) Kim Behnke (FP) Kirsten Jacobsen (FP) Pia  

 Kjærsgaard (FP) den 31. januar 1991 § 1. Til og med firemånedersdagen efter udløbet af et underskudsindkomstår kan den skattepligtige ved erklæring over for ligningsmyndighederne kræve, at underskuddet i stedet for at blive fradraget i andre års indkomst bliver konverteret til et kontant udbetalingsbeløb på 53 pct. af underskudsbeløbet.
Afgives sådan erklæring senere, tages erklæringen alene til følge, hvis den ledsages af en gebyrindbetaling på 3.000 kr.
 § 2. Hvis en senere forskudsregistrering eller slutligning udviser  

 højere skatteindkomst end den, på hvilken § 1-udbetaling er sket,  

 tilbagebetaler den skattepligtige inden 14 dage det for meget modtagne beløb  

 med tillæg af rente 16 pct. p.a.
 § 3. Loven gælder ikke for den, som for den pågældende  

 indkomstperiode i væsentligt omfang tillige er indkomstskattepligtig til  

 fremmed land.
 § 4. Loven gælder for negativ indkomst fra og med indkomståret  

 1990.
Bemærkninger til lovforslaget Baggrunden for nærværende lovforslag er præcis den samme som beskrevet i  

 motiverne til det af de samme forslagsstillere fremsatte lovforslag om  

 tilbageførsel af underskud (L 112 af 31. januar 1991).
 Forslaget går ud på at give den skattepligtige en tredje mulighed ud over  

 adgangen til at fremføre underskuddet (i henhold til personskattelov,  

 lovbekendtgørelse nr. 676 af 4. oktober 1990 § 13 og andre tilsvarende  

 bestemmelser) og ud over den tilbageførselsadgang, som foreslås i den nævnte  

 L 112 fremsat den 31. januar 1991.
 Selv om de to lovforslag har samme baggrund, bevirker vedtagelse af det  

 ene af forslagene ikke nødvendigvis, at også det andet forslag skal vedtages.
 Parellel med negativ indkomstskat er den permanente og nu gennem mange år  

 vel indarbejdede ordning om kontant udbetaling til momspligtige, hvis  

 indgående moms for en afgiftsperiode har været større end den udgående moms.
 I et mere begrænset omfang har vi for indkomstårene 1981 og 1982 haft en  

 ordning med negativ indkomstskat (lov nr. 63 af 10. marts 1982, som ændret  

 ved lov nr. 53 af 9. februar 1983).
Den lov angik kun renteudgift i landbrugserhvervet m.v.
Det beroede på et  

 fejlsyn.
Indkomstskatten er nemlig ubrugelig til at løse enkeltgruppers  

 sociale eller erhvervsmæssige problemer.
Uhensigtsmæssighed undgås kun, når  

 indkomstskatteloven er ens for alle og giver håndværkere, butikshandlende,  

 lønmodtagere og alle andre samme stilling som landmænd.
Lovgivning må omfatte  

 alle indkomstarter og ikke begrænses til renteområdet.
Ej heller er der  

 fornuft i at udelukke nogle skattepligtige som for eksempel juridiske  

 personer.
Med hensyn til den nu foreslåede ordnings enkeltheder bemærkes, at det af  

 forenklingshensyn er fundet rigtigst overalt i landet at anvende  

 refusionssatsen 53 pct.
Beløbet afholdes af statskassen.
Det findes ikke  

 fornuftigt, at tilbagebetalingen især skal gå ud over kommuner og amter, der  

 i særlig grad er ramt af borgernes svigtende indtjening.
Et typetilfælde på lovens anvendelse er, at en landmand med  

 kalenderårsregnskab straks efter forslagets vedtagelse går hen på sit  

 kommunekontor og sandsynliggør, at han i 1990 har haft negativ skattepligtig  

 indkomst på 200.000 kroner.
Som skrankeekspedition ændres hans  

 forskudsregistrering, og han går hjem med en af kommunen udstedt check på  

 106.000 kr.
Hvis han har sommerregnskab, må han vente til efter årsskiftet, hvis det  

 er en dårlig høst, som er miserens årsag.
Hans indtjening efter f.eks. 1.  

 juli kommer jo først under forskudsskattebetaling fra og med det  

 efterfølgende år.
