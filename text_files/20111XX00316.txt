Skriftlig fremsættelse (22. februar 2012) Beskæftigelsesministeren (Mette Frederiksen) Herved tillader jeg mig for Folketinget at fremsætte:
Forslag til lov om ændring af lov om ændring af lov om arbejdsløshedsforsikring m.v., lov om en aktiv beskæftigelsesindsats, lov om aktiv socialpolitik og integrationsloven (Midlertidig forlængelse af dagpengeperioden og ret til ferie for modtagere af kontanthjælp og særlig ydelse mv.) (Lovforslag nr.
L 91) Lovforslaget udmønter dele af finanslovsaftalen for 2012 af 20. november 2011 mellem regeringen og Enhedslisten vedrørende midlertidig forlængelse af dagpengeperioden og mulighed for at holde ferie for kontanthjælpsmodtagere.
 Lovforslaget indeholder tillige et element, som ligger uden for aftalen, vedrørende neutralisering af de økonomiske konsekvenser for kommuner, der er selvbudgetterende for 2012.
Det foreslås, at dagpengeperioden forlænges midlertidigt med op til ½ år for personer, der opbruger dagpengeperioden i andet halvår af 2012, dog således at den samlede dagpengeperiode ikke kan overstige 4 år.
Det foreslås videre, at kontanthjælpsmodtagere, der har modtaget kontanthjælp i 12 sammenhængende kalendermåneder, får ret til ferie, således at de i 5 uger om året undtages fra kravet om at stå til rådighed for arbejdsmarkedet.
Endeligt foreslås det, at de økonomiske konsekvenser af lovforslaget for indkomståret 2012 neutraliseres for kommunerne og folkekirken for så vidt angår de kommuner, der for 2012 har valgt at budgettere med deres eget skøn over udskrivningsgrundlaget.
For 2013 vil virkningerne for kommunerne indgå i det beregnede udskrivningsgrundlag i forbindelse med kommuneforhandlingerne.
 Ændringen vedrørende den midlertidige forlængelse af dagpengeperioden skønnes samlet set at medføre offentlige merudgifter på 520,7 mio. kr. i 2012 og 262,5 mio. kr. i 2013. Ret til ferie for modtagere af kontanthjælp og særlig ydelse skønnes at medføre offentlige merudgifter på 12 mio. kr. årligt.
 Det foreslås, at lovforslaget træder i kraft den 1. april 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
