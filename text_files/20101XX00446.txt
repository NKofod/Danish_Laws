Skriftlig fremsættelse (26. januar 2011) Skatteministeren (Troels Lund Poulsen) Herved tillader jeg mig for Folketinget at fremsætte:
Forslag til lov om ændring af tinglysningsafgiftsloven (Tilpasning til det digitale tinglysningssystem, forenkling af reglerne for beregning og overførsel af afgift, godtgørelse af afgift i forbindelse med nedsættelse af ejendomsværdi m.v.) (Lovforslag nr.
L 123) Dette lovforslag lægger op til en række justeringer af tinglysningsafgiftsloven.
Der foreslås således nogle tilpasninger af loven som følge af overgangen til digital tinglysning.
I samme forbindelse foreslås der mulighed for at tilbagebetale tinglysningsafgift, hvis samme dokument ved en fejl tinglyses flere gange, og der foreslås afgiftsfritagelse for visse ekspeditioner, som var afgiftsfri, inden den digitale tinglysning blev indført.
Det foreslås endvidere at forenkle beregningsmetoden for tinglysningsafgift ved omlægning af eksisterende pantsikrede lån.
Og det foreslås at forenkle proceduren ved hel eller delvis afgiftsfri tinglysning af et nyt pantebrev på grundlag af et eksisterende tinglyst ejerpantebrev.   Desuden foreslås det at fjerne et krav om pant i samme ejendomme i mindst 1 år for at kunne benytte lovens regler om overførsel af afgift til nye pantebreve ved visse matrikulære ændringer.
 Desuden foreslås der mulighed for at tilbagebetale tinglysningsafgift, hvis en boligejer har klaget over ejendomsvurderingen inden skødets tinglysning, og vurderingen efterfølgende nedsættes på grund af klagen.
 Herudover foreslås reglerne om afgift ved registrering af fly ændret i visse udlejningssituationer.
 Endelig foreslås der en forlængelse af en midlertidig afgiftsnedsættelse frem til udgangen af 2011, når kommuner overdrager fast ejendom til vandselskaber som led i gennemførelse af vandsektorloven.
 Samlet skønnes lovforslaget ikke at have nævneværdige økonomiske konsekvenser for staten, kommunerne eller regionerne.
 Lovforslaget foreslås at træde i kraft den 1. maj 2011. Dog foreslås forenklingen af beregningsmetoden for tinglysningsafgift ved omlægning af lån først at træde i kraft den 1. august 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
