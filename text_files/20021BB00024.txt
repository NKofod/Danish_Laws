Fremsat den 24. oktober 2002 af  

 Karen Jespersen (S),  

 Sophie Hæstorp Andersen (S) og  

 Lone Møller (S) Forslag til folketingsbeslutning om styrkelse af sundhedspleje og tidlig sundhedsfremmende  

 og forebyggende indsats Folketinget pålægger regeringen inden udgangen  

 af dette folketingsår at fremsætte et lovforslag og/eller  

 foretage ændringer i administrative forskrifter med henblik på at  

 styrke sundhedsplejens forebyggende indsats, således at der udarbejdes styringsredskaber, der kan sikre, at der i alle  

 kommuner gøres en særlig indsats på  

 sundhedsplejeområdet over for de udsatte familier og familier af anden  

 etnisk oprindelse uanset bopælskommune, at sundhedsplejen i højere grad normeres i forhold til  

 behov, at en tydeligere prioritering skal sikres ved at styrke den faglige  

 ledelse af sundhedsplejen, at sundhedsplejerskerne tilbydes supervision, at der igangsættes foranstaltninger, der sikrer, at  

 jordemødrenes, barselssygeplejerskernes, sundhedsplejerskernes, de  

 praktiserende lægers og andre relevante faggruppers  arbejde bliver  

 koordineret i praksis som foreskrevet i loven, at det bliver indføjet i serviceloven, at kommunen kan anvise  

 ekstraordinær støtte fra sundhedsplejersker som en af  

 mulighederne for at foretage forebyggende foranstaltninger i udsatte  

 familier, at kommunerne tilskyndes til at oprette mødregrupper rettet  

 mod udsatte mødre og mødre med anden etnisk baggrund, at der oprettes puljer til udviklingsprojekter på dette  

 område, at der nedsættes et udvalg, der skal undersøge, om  

 sundhedsplejerskernes uddannelse er tilstrækkelig, og at sundhedsplejen løbende følges og evalueres.
Bemærkninger til forslaget Formålet med beslutningsforslaget er at  

 styrke den tidlige forebyggelse ved at udvide sundhedsplejerskernes  

 muligheder for at gøre en særlig indsats i familier med ekstra  

 behov.
Forslaget er en del af en samlet indsats for at bekæmpe den  

 negative sociale arv.
Dette formål skal opfyldes ved at sikre, at kravene  

 i lov om forebyggende sundhedsordninger for børn og unge opfyldes,  

 så der ydes hjælp på samme niveau i alle kommuner ved samme  

 behov.
Desuden skal indsatsen for risikofamilier og socialt belastede  

 familier samt andre familier, der har problemer med forældrerollen  

 forstærkes, og der skal lægges større vægt på  

 en aktiv, behandlende  indsats.
 Alle børn har brug for og ret til en nær  

 følelsesmæssig tilknytning til voksne, og sundhedsplejerskerne  

 kan hjælpe de udsatte familier med at opbygge en god tilknytning mellem  

 mor (familie) og barn ved at hjælpe forældrene med at blive bedre  

 til at forstå barnets signaler og sætte børnenes behov  

 over egne behov, altså mestre forældrerollen.
Sundhedsplejerskerne kommer i alle nybagte familiers hjem  

 og har derfor en enestående mulighed for at identificere socialt  

 udsatte børn på et tidligt tidspunkt og hjælpe familien  

 med at opbygge en god tilknytning mellem barn og forældre.  

 Forældrene oplever ikke sundhedsplejersken som kommunens  

 forlængede arm, men som én, der ønsker at hjælpe  

 familien med at fungere bedst muligt i den nye situation med et nyfødt  

 barn.
Sundhedsplejen styrker familiestarten, og en god start i livet er af  

 fundamental betydning for ethvert menneske og forebygger senere  

 problemer.
Også på integrationsområdet kan  

 sundhedsplejerskernes indsats gøre en uvurderlig forskel.
Mange  

 kvinder af anden etnisk baggrund end dansk mangler en sparringspartner, de  

 kan diskutere omsorg, ernæring og opdragelse med, da de principper, der  

 var gældende i deres oprindelsesland, sjældent er egnede til  

 ureflekteret at blive overført til den helt anderledes  

 sammenhæng, de nu indgår i.
Sundhedsplejerskens arbejde skal derfor styrkes i forhold  

 til de socialt dårligt stillede mødre (forældre) og  

 familier af anden etnisk oprindelse.
Sundhedsplejen skal dog forblive et  

 generelt sundhedsfremmende tilbud for alle.
Sundhedsplejersken skal hurtigt vurdere familiens  

 situation, og iværksætte hjælpeprogrammer, hvor det er  

 nødvendigt.
I dag har sundhedsplejerskerne en tredobbelt funktion,  

 idet de først og fremmest skal sikre barnets fysiske sundhed, men  

 også indrapportere om de sociale forhold til kommunen og arbejde med at  

 udvikle mor-barn-relationen.
Der er i den nuværende lovgivning en for  

 høj vægtning af de fysiske undersøgelser i forhold til  

 arbejdet med de følelsesmæssige relationer.  

 Sundhedsplejerskernes funktion i forhold til tilknytningen mellem  

 forældre og barn skal opprioriteres i de socialt belastede  

 familier.
Her skal de forsøge at mobilisere de ressourcer, der er i  

 netværkene omkring de udsatte børn gennem dialog og fokus  

 på ressourcer, ikke på fejlfinding (undgå  

 klientgørelse).
 Vi ved, at når sundhedsplejerskerne  

 gør en særlig indsats i svagt stillede familier, kan det have  

 stor betydning for hele familiens trivsel og dermed for barnets  

 følelsesmæssige, sociale og intelligensmæssige  

 udvikling resten af livet.
 Men vi ved også, at sundhedsplejerskerne er  

 hårdt pressede, og at de ikke altid finder det forsvarligt at  

 nedprioritere de mere velfungerende familier, selv om de kan se, at der er en  

 anden familie, der har større behov.
 Set i lyset af de voksende udgifter på  

 anbringelsesområdet er der også gode økonomiske argumenter  

 for at styrke forebyggelsen på det tidlige tidspunkt i barnets liv,  

 hvor sundhedsplejen opererer.
 Der er brug for mere fokus på den  

 ledelsesmæssige side af sundhedsplejen, således at  

 prioriteringerne sker på baggrund af overblik over kommunens samlede  

 behov.
Der er samtidig brug for at prioritere supervision,  

 således at den enkelte sundhedsplejerske kan diskutere sin egen  

 håndtering af de konkrete problemer i de socialt belastede familier,  

 så der kommer fokus på helhedsløsninger, der fremmer  

 familiens og dermed barnets trivsel.
Supervision styrker sundhedsplejerskens  

 faglige selvtillid og mod til at være pågående, hvilket er  

 ekstra nødvendigt i arbejdet med de udsatte familier.
 Helhedsløsninger er samtidig afhængige af  

 mere samarbejde mellem de forskellige faggrupper, der arbejder på  

 socialområdet, og kommunerne anbefales at sætte fokus på at  

 knytte de forskellige grupper tættere sammen fysisk og organisatorisk.
 En sundhedsplejeindsats med fokus på at styrke den  

 følelsesmæssige tilknytning mellem forældre og barn skal  

 være en af de muligheder, kommunen har for at foretage forebyggende  

 foranstaltninger, og det foreslås derfor, at sundhedsplejersken som  

 behandler indføjes i lov om social service.
 På den baggrund foreslår  

 Socialdemokratiet:
At der udarbejdes styringsredskaber, der kan sikre, at der på  

 sundhedsplejeområdet gøres en særlig indsats over for de  

 udsatte grupper uanset bopælskommune.
Den eksisterende lov foreskriver  

 en særlig indsats for socialt belastede familier.
Men indsatsen  

 beskrives af sundhedsplejersker som alt for spinkel og ujævn.
Derfor  

 foreslås det at bruge et tilbagerapporteringssystem, der kan sikre, at  

 loven bliver overholdt.
En model kan være det system, som blev  

 udarbejdet for det frivillige sociale arbejde, jf. § 115 i lov om social  

 service.
Tilbagerapporteringssystemet bygger på, at kommunerne hvert  

 eller hvert andet år skal rapportere tilbage til Socialministeriet og  

 redegøre for, hvordan kommunen har brugt midler øremærket  

 til et specifikt område, i dette tilfælde ekstra sundhedspleje  

 til de socialt udsatte grupper.
Fordelen ved tilbagerapportering er, at man  

 undgår at gribe ind i det kommunale selvstyres metodefrihed, når  

 man søger at sikre en vis ensartethed mellem forskellige kommuners  

 niveau gennem lovgivning.
At indsatsen i forhold til de socialt udsatte familier derudover  

 bliver styrket, og at der lægges større vægt på en  

 aktiv, behandlende indsats.
Det kræver, at sundhedsplejen i  

 højere grad normeres i forhold til behov, f.eks. gennem behovsbestemte  

 kategorier. (Socialt udsatte familier har brug for mere vejledning og  

 supervision end velfungerende familier, det samme har familier af anden  

 etnisk oprindelse, førstegangsfødende mere end anden- eller  

 tredjegangsfødende osv.). Der bør ske en skarpere prioritering  

 i forhold til de syv besøg, kommunerne i dag bliver anbefalet at  

 tilbyde alle familier.
Det er sundhedsplejens ledelse, der må  

 være katalysator for denne prioritering, men der skal  

 holdningsbearbejdes på hele feltet, således at lederens  

 prioriteringer bliver bakket op af sundhedsplejerskerne.
Desuden vil den mere  

 aktive, behandlende indsats forudsætte, at flere sundhedsplejersker  

 får en efteruddannelse.
At der sættes større fokus på det  

 integrationspotentiale, der ligger i sundhedsplejen, og som langtfra bliver  

 fuldt udnyttet i dag.
Mange fra etniske minoriteter er meget glade for  

 besøg af sundhedsplejersken, men nogle afskriver det uden at vide,  

 hvad de går glip af.
Derfor skal sundhedsplejerskerne være mere  

 opsøgende i forhold til de familier, der siger nej tak.
 At der bliver større fokus på koordineringen af  

 jordemødrenes, barselssygeplejerskernes og sundhedsplejerskernes  

 arbejde, så det forebyggende arbejde i forhold til de socialt udsatte  

 familier også i praksis koordineres fra graviditet over fødsel  

 til samværet med og plejen af barnet. (Udviklingsarbejde med gode  

 resultater er i gang i Thisted og Lyngby-Taarbæk).
 At kommunerne skal opfordres til i højere grad at oprette  

 mødregrupper rettet mod udsatte mødre og mødre af anden  

 etnisk oprindelse, hvor sundhedsplejersken kan være med i forhold til  

 behov, samt sundhedscafeer, mødrekurser og forældreskoler.
At der oprettes puljer til støtte af udviklingsprojekter i  

 stil med At der nedsættes et udvalg, der kan vurdere, om uddannelsen af  

 sundhedsplejerskerne bør forbedres.
Skriftlig fremsættelse Karen Jespersen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om styrkelse af  

 sundhedspleje og tidlig sundhedsfremmende og forebyggende indsats.
(Beslutningsforslag nr.
B 24).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
