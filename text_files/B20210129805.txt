Bekendtgørelse om pristillæg til elektricitet produceret ved anvendelse af biogas eller af forgasningsgas fremstillet ved biomasse1) I medfør af § 50, stk. 5 og 6, § 50 a, stk. 6, 7 og 9, § 53, stk. 1, § 55, stk. 4, § 56 c, stk. 2, nr. 7, § 58 a, § 58 b, stk. 1, § 68, nr. 1, og § 73, stk. 1, i lov om fremme af vedvarende energi, jf. lovbekendtgørelse nr. 125 af 27. februar 2020, som ændret ved lov nr. 1566 af 27. december 2019 og lov nr. 883 af 12. maj 2021, fastsættes efter bemyndigelse i henhold til § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser:
Kapitel 1 Anvendelsesområde og definitioner § 1. Energistyrelsen træffer efter ansøgning afgørelse om tilsagn om at yde pristillæg til elektricitet produceret på anlæg, som anvender biogas eller forgasningsgas fremstillet ved biomasse, jf. § 43 f og § 43 g i lov om fremme af vedvarende energi.
Stk. 2. Støtteordningen skal administreres i overensstemmelse med Europa-Kommissionens retningslinjer for statsstøtte til miljøbeskyttelse af 1. april 2008, EU-Tidende 2008, nr.
C 82, side 1, og den af Europa-Kommissionen til enhver tid gældende godkendelse af ordningen.
 § 2. I denne bekendtgørelse forstås ved:
 1) Anlæg: Elproduktionsanlæg.
 2) Anlægsejer: Ejer af et anlæg eller værk.
 3) Biogasproducent: Producent af den biogas eller forgasningsgas fremstillet ved biomasse, der tilføres anlægget.
 4) Elproduktionsanlæg: Teknisk enhed til elproduktion med egen produktionsmåler.
 5) Forgasningsgas: Pyrolysegas eller gas produceret ved termisk forgasning.
 6) Fyldestgørende ansøgning: Når Energistyrelsen har modtaget alle nødvendige oplysninger til at kunne træffe en afgørelse.
 7) GSRN-nummer: Identifikationsnummer, som tildeles alle anlæg og værker ved oprettelse i Stamdataregistret.
 8) Idriftsættelse: Det tidspunkt, hvor et værk eller anlæg bliver nettilsluttet.
 9) Kriseramt virksomhed: Virksomhed, som er kriseramt i medfør af definitionerne i Fællesskabets gældende rammebestemmelser for statsstøtte til redning og omstrukturering af kriseramte virksomheder som ændret eller erstattet, jf. punkt 16 i Europa-Kommissionens retningslinjer for statsstøtte til miljøbeskyttelse og energi 2014-2020 (2014/C 200/01).
 10) Pyrolysegas: Gas frigivet ved opvarmning af biomasse.
 11) Stor virksomhed: Virksomhed som defineret i punkt 2.2, nr. 17, i Europa-Kommissionens retningslinjer for statsstøtte til miljøbeskyttelse af 1. april 2008 (2008/C 82/01).
 12) Støtteberettiget biomasse: Biomassemateriale omfattet af bilag 1 i lov om fremme af vedvarende energi.
 13) Støttebrændsel: Brændsel, der anvendes i mindre omfang sammen med biogas eller forgasningsgas, f.eks. i forbindelse med opstart af anlæg eller lignende.
 14) Termisk forgasning: Understøkiometrisk oxidering af biomasse til fremstilling af en gasformig blanding indeholdende to eller alle af følgende stoffer: kulstofoxider, metan, brint.
 15) Tilskudsmodtager: Anlægsejer, der har modtaget tilsagn om pristillæg.
 16) Værk: Det eller de anlæg, der findes på én eller flere sammenhængende matrikler.
Kapitel 2 Ansøgning om tilsagn om pristillæg § 3. Senest den 1. maj 2020 skal Energistyrelsen modtage en fyldestgørende ansøgning om tilsagn efter § 43 f, stk. 4 eller 5, eller § 43 g, stk. 4 eller 5, i lov om fremme af vedvarende energi om pristillæg til elektricitet, som er produceret ved anvendelse af biogas eller forgasningsgas fremstillet ved biomasse, eventuelt sammen med andre brændsler, jf. dog stk. 3 og § 5. Ansøgningen skal indgives på et ansøgningsskema, som findes på Energistyrelsens hjemmeside, www.ens.dk, og indsendes med elektronisk post til Energistyrelsen.
Ansøgeren skal efter anmodning fra Energistyrelsen indsende supplerende oplysninger og dokumentation inden for en fastsat frist.
 Stk. 2. Der skal indsendes én ansøgning for hvert værk, jf. § 43 f, stk. 7, 2, pkt., og § 43 g, stk. 7, 2. pkt., i lov om fremme af vedvarende energi.
Stk. 3. Energistyrelsen kan undtagelsesvis beslutte at behandle en ansøgning om tilsagn om pristillæg efter ansøgningsfristens udløb den 1. maj 2020, jf. § 43 f, stk. 7, 4. pkt. og § 43 g, stk. 7, 4. pkt., i lov om fremme af vedvarende energi.
Behandling af ansøgningen kan i dette tilfælde ske, hvis forsinkelsen skyldes, at indhentelse af oplysninger og dokumentation af betydning for indgivelse af en fyldestgørende ansøgning jf. § 4, ikke kan ske rettidigt på grund af forhold, der ligger uden for ansøgers kontrol.
Stk. 4. En fyldestgørende ansøgning om dispensation fra fristen for indgivelse af ansøgning om tilsagn, jf. stk. 3, skal indgives på særskilt ansøgningsskema, som findes på Energistyrelsens hjemmeside, www.ens.dk, og indsendes med elektronisk post til Energistyrelsen.
Ansøgningen skal indeholde en redegørelse for begrundelsen for, at det ikke har været muligt at indsende en fyldestgørende ansøgning inden for ansøgningsfristen den 1. maj 2020. Ansøgeren skal efter anmodning fra Energistyrelsen indsende supplerende oplysninger og dokumentation inden for en fastsat frist.
Der skal indgives en ansøgning for hvert værk.
 § 4. For værker, som den 1. januar 2020 er nettilsluttet og leverer elektricitet produceret ved anvendelse af biogas eller forgasningsgas fremstillet ved biomasse, eventuelt sammen med andre brændsler, skal ansøgningen, jf. § 3, stk. 1, som minimum indeholde følgende oplysninger:
 1) Værkets navn i henhold til Stamdataregistret.
 2) Navn på ejeren af værket.
 3) CVR-nummer eller CPR-nummer for den virksomhed eller person, der ansøger om pristillæg.
4) Angivelse af om anlægsejer er en stor virksomhed.
Såfremt anlægsejer er en stor virksomhed, skal der indsendes dokumentation for situationen uden støtte.
 5) Adresse og matrikelnummer eller -numre på den eller de matrikler, hvor værket er beliggende.
 6) Oplysning om, hvorvidt værket modtager anden støtte til dækning af de støtteberettigede omkostninger, og såfremt dette er tilfældet, angivelse af støttens karakter og omfang.
 7) Det eller de GSRN-numre, der er tilknyttet værket.
 8) Dokumentation for tidspunktet for værkets første levering af elektricitet med biogas eller forgasningsgas som brændsel.
 9) Erklæring om at den biogas eller forgasningsgas, der anvendes til produktion af elektricitet, ikke tilsættes brint.
 10) Angivelse af brændselssammensætningen opgjort i procent på baggrund af den samlede energimængde af de tilførte brændsler i værket for det senest afsluttede regnskabsår.
11) Angivelse af om støtten ydes til et anlæg, hvor kapaciteten til produktion af elektricitet baseret på vedvarende energikilder overstiger 125 MW, da støtten i så fald skal anmeldes særskilt, jf.
Europa-Kommissionens retningslinjer for statsstøtte til miljøbeskyttelse af 1. april 2008 (208/C82/01).
 12) Tro og love-erklæring om at anlægsejeren har efterkommet ethvert krav om tilbagebetaling af støtte, som Europa-Kommissionen ved en tidligere afgørelse har fundet ulovlig og uforenelig med det indre marked.
 13) Tro og love-erklæring om at anlægsejeren ikke er kriseramt, jf. § 2, nr. 9.
 Stk. 2. Ansøgning om tilsagn om pristillæg til elektricitet til værker, der anvender biogas, eventuelt sammen med andre brændsler, skal ud over de oplysninger, der er nævnt i stk. 1, indeholde følgende oplysninger:
 1) Erklæring om at den biogas, der anvendes til elproduktion, opfylder de til enhver tid gældende kriterier om bæredygtig produktion af biogas.
 2) Oplysning om navne, adresser og CVR-numre på den eller de producenter af den biogas, der tilføres og anvendes på værket.
 3) Principdiagram der viser værkets opbygning, herunder beskrivelse af biogassens vej fra produktion til anvendelse, og en beskrivelse af det eller de tekniske anlæg til elproduktion.
 Stk. 3. Ansøgning om tilsagn om pristillæg til elektricitet til værker, der anvender forgasningsgas fremstillet ved biomasse, eventuelt sammen med andre brændsler, skal ud over de oplysninger der er nævnt i stk. 1, indeholde følgende oplysninger:
 1) Erklæring om at der udelukkende anvendes støtteberettiget biomasse, som angivet i bilag 1 i lov om fremme af vedvarende energi, til produktion af forgasningsgas.
 2) Analyserapport der viser, at forgasningsgassen på baggrund af fysisk prøveudtag, har en nedre brændværdi på minimum 2 MJ per Nm3. Rapporten skal være attesteret af en kompetent uafhængig virksomhed.
 3) Principdiagram der viser værkets opbygning, herunder beskrivelse af produktionen af forgasningsgassen og processen frem til indløbet til det sted, hvor gassen omsættes, og en beskrivelse af det eller de tekniske anlæg til elproduktion.
Dispensation fra fristen for nettilslutning og levering af elektricitet til elforsyningsnettet § 5. Ansøgning om dispensation efter § 43 f, stk. 5, eller § 43 g, stk. 5, i lov om fremme af vedvarende energi fra krav om nettilslutning og levering af elektricitet til elforsyningsnettet senest den 1. januar 2020, jf. § 43 f, stk. 4, og § 43 g, stk. 4, i lov om fremme af vedvarende energi, skal senest den 1. maj 2020 være modtaget i Energistyrelsen.
Ansøgningen skal indgives på et ansøgningsskema, som findes på Energistyrelsens hjemmeside, www.ens.dk, og indsendes med elektronisk post til Energistyrelsen.
Ansøgeren skal efter anmodning fra Energistyrelsen indsende supplerende oplysninger og dokumentation inden for en fastsat frist.
 Stk. 2. Ansøgning om dispensation efter § 43 f, stk. 5 eller § 43 g, stk. 5, i lov om vedvarende energi skal som minimum indeholde følgende:
 1) De oplysninger og den dokumentation, der er nødvendig for, at betingelserne i henholdsvis § 43 f, stk. 5, og § 43 g, stk. 5, i lov om fremme af vedvarende energi for at opnå tilsagn om pristillæg for elektricitet produceret på anlæg, der ikke er nettilsluttet og begyndt at levere elektricitet senest den 1. januar 2020, er opfyldt.
 2) De oplysninger og den dokumentation, der er nødvendigt for opfyldelse af kravene nævnt i § 4.
 Stk. 3. Bestemmelserne i § 3, stk. 2-4, finder tilsvarende anvendelse, hvis ansøgningen om dispensation ikke er modtaget i Energistyrelsen senest den 1. maj 2020.
Dokumentation m.v. til brug for behandling og kontrol af ansøgninger § 6. Energistyrelsen kan til brug for behandlingen af ansøgninger efter §§ 3-5 anvende dokumentation og data fra Energistyrelsens egne registre og databaser og fra andre offentligt tilgængelige registre og databaser til kontrol af eller som supplement til de oplysninger, der er angivet i ansøgningen.
Energistyrelsen kan ligeledes anvende disse oplysninger til prøvelse af rigtigheden af indholdet i de afgivne erklæringer, jf. § 4, stk. 1, nr. 9, 12 og 13, stk. 2, nr. 1, og Energistyrelsen kan, jf. § 3, stk. 1, anmode ansøger om supplerende dokumentation og oplysninger.
Kapitel 3 Tilsagn om pristillæg § 7. Energistyrelsen kan meddele tilsagn om pristillæg til værker, som er nettilsluttet og leverer elektricitet produceret ved anvendelse af biogas eller forgasningsgas fremstillet ved biomasse, eventuelt sammen med andre brændsler, senest den 1. januar 2020, jf. § 43 f, stk. 4, og § 43 g, stk. 4, i lov om fremme af vedvarende energi.
 Stk. 2. Ud over de betingelser, der er fastsat i § 43 f, stk. 4, og § 43 g, stk. 4, i lov om fremme af vedvarende energi, er det en betingelse for at få meddelt tilsagn efter disse bestemmelser:
1) at den biogas, der anvendes til elproduktion, opfylder kriterierne for bæredygtig produktion af biogas, som defineret i bekendtgørelse om bæredygtig produktion af biogas og, for forgasningsgas anvendt til elproduktion, at gassen er fremstillet på baggrund af støtteberettiget biomasse, jf. bilag 1 i lov om fremme af vedvarende energi, 2) at der ikke er ydet støtte for den samme mængde biogas efter §§ 43 b-d i lov om fremme af vedvarende energi, jf. § 50 a, stk. 5, i lov om fremme af vedvarende energi, 3) at anlægsejeren har efterkommet et eventuelt krav om tilbagebetaling af støtte, som Europa-Kommissionen ved en tidligere afgørelse har fundet ulovlig og uforenelig med det indre marked, og 4) at anlægsejer ikke er kriseramt, jf. § 2, nr. 9.
 § 8. Energistyrelsen kan meddele tilsagn om pristillæg for værker, som efter den 1. januar 2020 er nettilsluttet og leverer elektricitet produceret ved anvendelse af biogas eller forgasningsgas fremstillet ved biomasse, eventuelt sammen med andre brændsler, jf. § 43 f, stk. 5, og § 43 g, stk. 5, i lov om fremme af vedvarende energi.
 Stk. 2. Ud over de betingelser, der er fastsat i § 43 f, stk. 5, og 43 g, stk. 5, er det en betingelse for at få meddelt tilsagn efter disse bestemmelser:
1) at den biogas, der anvendes til elproduktion, opfylder kriterierne for bæredygtig produktion af biogas, som defineret i bekendtgørelse om bæredygtig produktion af biogas, og for forgasningsgas anvendt til elproduktion, at gassen er fremstillet på baggrund af støtteberettiget biomasse, jf. bilag 1 i lov om fremme af vedvarende energi, 2) at der ikke er ydet støtte for den samme mængde biogas efter §§ 43 b-d i lov om fremme af vedvarende energi, jf. § 50 a, stk. 5, i lov om fremme af vedvarende energi, 3) at anlægsejeren har efterkommet et eventuelt krav om tilbagebetaling af støtte, som Europa-Kommissionen ved en tidligere afgørelse har fundet ulovlig og uforenelig med det indre marked, og 4) at anlægsejer ikke er kriseramt, jf. § 2, nr. 9.
 § 9. I forbindelse med meddelelse af tilsagn om pristillæg efter § 43 f, stk. 4, og § 43 g, stk. 4, i lov om fremme af vedvarende energi fastsætter Energistyrelsen en årsnorm, jf. § 43 h i lov om fremme af vedvarende energi.
Fastsættelse af årsnorm ved atypisk produktion § 10. Ansøgning om fastsættelse af årsnorm ved atypisk produktion, jf. § 43 h, stk. 1, 2. pkt., stk. 2, 2. pkt., og stk. 3, 2. pkt., i lov om fremme af vedvarende energi indgives sammen med ansøgning om tilsagn efter §§ 3-5 i denne bekendtgørelse, eller, i de tilfælde, hvor årsnormen ikke kan fastsættes ved tilsagnet, på et ansøgningsskema, som findes på Energistyrelsens hjemmeside, www.ens.dk.
Ansøgning indsendes med elektronisk post til Energistyrelsen.
 Stk. 2. Ansøgning efter stk. 1 skal som minimum indeholde dokumentation og begrundelse for den atypiske produktion.
Kapitel 4 Udbetaling af pristillæg § 11. Energistyrelsen kan udbetale pristillæg til den til enhver tid værende anlægsejer.
Pristillægget udbetales månedligt bagudrettet.
 Stk. 2. Pristillægget udbetales på grundlag af den elektricitet, der er produceret ved anvendelse af biogas eller forgasningsgas fremstillet ved biomasse, som leveres til det kollektive elforsyningsnet.
 Stk. 3. Udbetaling af pristillæg er betinget af:
1) at værket er anmeldt til det register, som er nævnt i § 85 a, stk. 2, nr. 2, i lov om elforsyning, 2) at de nødvendige måledata og oplysninger til beregning af pristillægget foreligger, og 3) at tilskudsmodtager stiller de nødvendige oplysninger til rådighed som dokumentation for opfyldelse af de til enhver tid gældende kriterier for bæredygtighed og for besparelse af drivhusgasemissioner eller for overholdelse af krav til støtteberettiget biomasse, jf. §§ 16 og 17 og § 18, stk. 1.
 Stk. 4. Såfremt der gives afslag på udbetaling, kan der træffes afgørelse om at genoptage udbetalingen af pristillæg, når betingelserne herfor er opfyldt, jf. stk. 3.
 Stk. 5. Hvis indberetninger efter §§ 16 og 17 og § 18, stk. 1, sammenholdt med Energistyrelsens opgørelse og kontrol efter §§ 25 og 26 viser, at der er afgivet mangelfulde eller urigtige oplysninger, tilbageholdes udbetaling af pristillæg for den del af den elektricitet, som er produceret ved anvendelse af biogas eller forgasningsgas fremstillet ved biomasse, der kan henføres hertil.
 § 12. Energistyrelsen meddeler afslag på udbetaling af pristillæg efter § 11, hvis producenter af biogas:
1) ikke indberetter de nødvendige måledata til korrekt beregning heraf, jf. § 11, stk. 3, nr. 2, og §§ 17 og 18, eller 2) ikke stiller de nødvendige oplysninger, jf. § 4, § 11, stk. 3, og §§ 17, 18 og 20, til rådighed til brug for afgørelse om opfyldelse af de til enhver tid gældende kriterier for bæredygtighed og for besparelse af drivhusgasemissioner, jf. §§ 16 og 17.
§ 13. Energistyrelsen træffer én gang årligt afgørelse om ydelse af pristillæg efter § 11, stk. 1. Afgørelsen har virkning for det pågældende indberetningssår.
For værker, som ikke udelukkende anvender biogas eller forgasningsgas fremstillet ved biomasse, men som også anvender støttebrændsel, træffes afgørelse på grundlag af andelen af energi fra den anvendte biogas eller forgasningsgas fremstillet ved biomasse, beregnet med en decimal af en procent.
 Stk. 2. Der kan gives pristillæg til:
1) hele elproduktionen, jf. § 43 f, stk. 1, eller § 43 g, stk. 1, i lov om fremme af vedvarende energi, når energimængden af tilført støttebrændsel på årsbasis ikke overstiger 6 pct. af den samlede energimængde i de tilførte brændsler i anlægget, eller 2) andelen af elektricitet fremstillet ved biogas eller forgasningsgas fremstillet ved biomasse, jf. § 43 f, stk. 2, jf. § 43 g, stk. 2, i lov om fremme af vedvarende energi, når energimængden af eventuelle andre brændsler eller tilført støttebrændsel på årsbasis overstiger 6 pct. eller derover af den samlede energimængde i de tilførte brændsler i anlægget.
 Stk. 3. Hvis Energistyrelsen finder grundlag herfor, kan Energistyrelsen efter ansøgning fra anlægsejeren ændre sin afgørelse om ydelse af pristillæg med virkning for pågældende indberetningsår.
Stk. 4. Hvis betingelserne for udbetaling af pristillæg ikke er opfyldt, berigtiger Energistyrelsen forholdet.
Hvis der fortsat ydes pristillæg i det følgende indberetningssår, modregnes det for meget udbetalte i udbetalinger af pristillæg i dette år.
Modregningen skal dog være sket senest 12 kalendermåneder efter, at betingelserne for udbetaling af pristillæg ikke længere er opfyldt.
Valg af pristillæg § 14. Anmodning om ændring af pristillæg efter § 43 f, stk. 1, eller § 43 g, stk. 1, i lov om fremme af vedvarende energi skal indgives med elektronisk post til Energistyrelsen inden den 1. oktober for at få virkning fra det følgende årsskifte.
Fravalg og genoptagelse af pristillæg § 15. En tilskudsmodtager kan ved anmeldelse til Energistyrelsen fravælge modtagelsen af pristillæg efter §§ 43 f- 43 g i lov om fremme af vedvarende energi.
 Stk. 2. Tilskudsmodtageren kan ved anmeldelse til Energistyrelsen genoptage modtagelsen af de nævnte pristillæg, dog tidligst 3 måneder efter den dato, hvor fravalget har virkning.
Stk. 3. Fravalg og genoptagelse har virkning fra den første dag i en måned og med forudgående varsel på mindst en måned.
Anmeldelse skal indgives på skema som nævnt i stk. 6.
 Stk. 4. Den periode, hvor pristillæg er fravalgt, medregnes i de fastsatte perioder for modtagelse af pristillæg i medfør af § 43 f, stk. 8, og § 43 g, stk. 8, i lov om fremme af vedvarende energi.
 Stk. 5. Nødvendige administrative omkostninger ved fravalg og genoptagelse, som afholdes af den pågældende net- eller transmissionsvirksomhed og Energistyrelsen, betales af tilskudsmodtageren på grundlag af opgørelse over disse omkostninger.
Stk. 6. Energistyrelsen udarbejder anmeldelsesskema for fravalg og genoptagelse som nævnt i stk. 3 med ledsagende vejledning i udfyldelsen.
Skema og vejledning offentliggøres på hjemmesiden www.ens.dk.
Kapitel 5 Indberetnings- og underretningspligt § 16. Tilskudsmodtageren, som får udbetalt pristillæg efter § 11, skal én gang årligt til Energistyrelsen indberette oplysninger i medfør af § 22 i bekendtgørelse om bæredygtighed og besparelse af drivhusgasemissioner for biomassebrændsler og flydende biobrændsler til energiformål, m.v., og i overensstemmelse med de krav til dokumentation, der er fastsat i bekendtgørelse om Håndbog om opfyldelse af bæredygtighedskrav og krav til besparelse af drivhusgasemissioner for biomassebrændsler til energiformål.
 Stk. 2. På baggrund af de indberettede oplysninger træffer Energistyrelsen afgørelse om, hvorvidt kriterierne for bæredygtighed og besparelse af drivhusgasemissioner er opfyldt.
Indberetning af biomasser anvendt til forgasningsgas § 17. Tilskudsmodtagere skal årligt til Energistyrelsen indberette og dokumentere den anvendte mængde af hver type af støtteberettiget biomasse anvendt til produktion af forgasningsgas omsat til elektricitet leveret til elforsyningsnettet, og hvor der er modtaget pristillæg efter § 43 g i lov om fremme af vedvarende energi.
 Stk. 2. Dokumentationen for de i stk. 1 anvendte biomasser kan fremlægges i form af købsaftaler, kontrakter, oplysning om ændring i lagerbeholdning eller anden dokumentation for brændselsanvendelsen.
Stk. 3. Indberetningen efter stk. 1 skal attesteres af producenten af forgasningsgas.
Energistyrelsen kan kræve, at tilskudsmodtager indsender en revisorerklæring, som bekræfter forhold vedrørende produktionen og leveringen af forgasningsgas.
Revisorerklæringen påtegnes af en godkendt revisor og udgifter hertil afholdes af tilskudsmodtageren.
 Stk. 4. Energistyrelsen fastsætter en revisionsinstruks for den godkendte revisors revision efter stk. 3.
Stk. 5. Producenter af forgasningsgas skal stille de nødvendige oplysninger som nævnt i stk. 1 og stk. 3 til rådighed for tilskudsmodtageren.
Oplysningerne skal til brug for periodisk kontrol løbende registreres i en logbog.
 Stk. 6. På baggrund af de indberettede oplysninger træffer Energistyrelsen afgørelse om, hvorvidt kravene til anvendelse af støtteberettiget biomasse ved produktion af forgasningsgas er opfyldt.
Indberetning af produktionsomkostninger § 18. Tilskudsmodtagere, som modtager pristillæg efter §§ 43 f - 43 g i lov om fremme af vedvarende energi, skal efter anmodning indberette oplysninger til Energistyrelsen om omkostninger ved produktion og brug af biogas eller forgasningsgas.
 Stk. 2. Information om proceduren for indberetning findes på www.ens.dk.
 Stk. 3. Energistyrelsen fastsætter fristen for indberetning og offentliggør denne på www.ens.dk.
Tilbageholdelse af udbetaling § 19. Hvis Energistyrelsens opgørelse og kontrol i medfør af bekendtgørelse om bæredygtighed og besparelse af drivhusgasemissioner for biomassebrændsler og flydende biobrændsler til energiformål, m.v., eller i medfør af § 17, viser, at der er afgivet mangelfulde eller urigtige oplysninger, tilbageholdes udbetalingen for den del af den producerede elektricitet, som kan henføres hertil.
Underretning § 20. Enhver, der modtager pristillæg efter §§ 43 f - 43 g i lov om fremme af vedvarende energi, er forpligtet til at underrette Energistyrelsen om ethvert forhold, der har betydning for retten til at modtage pristillæg samt for fastsættelse af størrelsen og varigheden af pristillægget, herunder såfremt tilskudsmodtageren bliver berettiget til anden støtte til dækning af de samme støtteberettigede omkostninger.
Der skal underrettes om ethvert forhold, så snart det er indtruffet eller fra det tidspunkt, hvor tilskudsmodtageren bliver bekendt med det.
Kapitel 6 Overdragelse og konvertering § 21. Denne bestemmelse vedrører overdragelse af tilsagn om pristillæg, jf. § 43 j, stk. 1, i lov om fremme af vedvarende energi, som er meddelt i henhold til denne bekendtgørelses §§ 7 og 8, jf. § 43 f, stk. 1-3, eller § 43 g, stk. 1-3 i lov om fremme af vedvarende energi.
 Stk. 2. Overdragelse af tilsagn om pristillæg kan alene ske til den eller de biogasproducenter, der leverede biogas eller forgasningsgas til indehaveren af tilsagnet på det tidspunkt, hvor tilsagnet blev meddelt, eller såfremt tilsagnet er meddelt efter § 43 f, stk. 5, i lov om fremme af vedvarende energi, der senest den 1. juli 2019 har indgået bindende aftale med indehaveren af tilsagnet om køb af biogas eller forgasningsgas til elproduktion.
Stk. 3. Ved overdragelse af et tilsagn om pristillæg skal der ske overdragelse af hele tilsagnet.
Tilsagnet opdeles i flere tilsagn i forbindelse med overdragelsen, hvis flere biogasproducenter leverede biogas eller forgasningsgas til værket på tidspunktet for meddelelse af tilsagnet, eller havde aftale om leverance af biogas på et senere tidspunkt efter § 43 f, stk. 5, i lov om fremme af vedvarende energi, jf. stk. 7.
 Stk. 4. Opdeles tilsagnet, jf. stk. 3, vil årsnormen for hver del blive beregnet på baggrund af andelen af den energimængde, som den enkelte biogasproducent har leveret i de seneste 36 måneder tre afsluttede regnskabsår forud for underskrivelse af aftalen om overdragelse.
 Stk. 5. Tilsagn om pristillæg overdrages med samme indhold og på de betingelser og vilkår, som er gældende for det eksisterende tilsagn om pristillæg, jf. dog stk. 4.
Stk. 6. Aftale mellem parterne om overdragelse af tilsagn sker med forbehold for Energistyrelsens godkendelse af aftalen.
Overdragelse af tilsagn kan tidligst ske på tidspunktet for Energistyrelsens godkendelse af aftalen om overdragelse.
Det overdragne tilsagn kan alene finde anvendelse for elektricitet, der er produceret ved anvendelse af biogas eller af forgasningsgas fremstillet ved biomasse på tidspunktet for Energistyrelsens godkendelse af overdragelsen eller senere.
 Stk. 7. Skal tilsagnet opdeles, jf. stk. 3, 2. pkt., bortfalder ved overdragelsen de dele af tilsagnet, som Energistyrelsen ikke kan godkende overdragelsen af som følge af manglende opfyldelse af betingelserne for overdragelse, eller som en biogasproducent ikke ønsker overdraget.
 Stk. 8. Ansøgning om godkendelse af overdragelse af tilsagn indsendes af biogasproducenten til Energistyrelsen med elektronisk post og skal indeholde følgende oplysninger og dokumentation:
 1) Navn på ejeren af værket, der er indehaver af tilsagnet.
 2) Adresse og matrikelnummer eller -numre på den eller de matrikler, hvor værket er beliggende.
 3) CVR-nummer for den virksomhed, der modtager pristillæg.
 4) Det eller de GSRN-numre, der er tilknyttet værket.
 5) Aftale eller aftaler mellem anlægsejer og biogasproducenten eller biogasproducenter om overdragelse af tilsagn, herunder tidspunktet for overdragelse, såfremt dette forventes at ligge senere end Energistyrelsens godkendelse.
 6) Oplysning om navn, adresse og CVR-nummer på producenten af den biogas eller forgasningsgas, der tilføres værket, og som overdragelsen skal ske til, jf. stk. 2.
 7) Dokumentation for den mængde biogas eller forgasningsgas, som biogasproducenten eller biogasproducenterne har leveret til anlægsejeren gennem tilsagnsindehaverens seneste 36 måneder forud for underskrivelse af aftale om overdragelse.
8) Angivelse af om den biogasproducent, som tilsagnet overdrages til, er en stor virksomhed.
Såfremt biogasproducenten er en stor virksomhed, skal der indsendes dokumentation for situationen uden støtte.
9) Angivelse af om støtten ydes til et anlæg, hvor kapaciteten til produktion af elektricitet overstiger 125 MW, da overdragelsen af tilsagnet i så fald skal anmeldes særskilt til Europa-Kommissionen, der skal godkende overdragelsen, inden den må træde i kraft, jf.
Europa-Kommissionens retningslinjer for statsstøtte til miljøbeskyttelse af 1. april 2008 (208/C82/01).
10) Erklæring om at den biogasproducent, som tilsagnet overdrages til, ikke modtager anden støtte til dækning af de samme støtteberettigede omkostninger.
Såfremt der modtages anden støtte til dækning af de samme støtteberettigede omkostninger, angives støttens karakter og omfang.
 11) Erklæring om at den biogas eller forgasningsgas, der anvendes til elproduktion, opfylder de til enhver tid gældende kriterier for bæredygtighed og besparelse af drivhusgasemissioner, som fastsat i bekendtgørelse om bæredygtighed og besparelse af drivhusgasemissioner for biomassebrændsler og flydende biobrændsler til energiformål, m.v., og såfremt der anvendes forgasningsgas endvidere en erklæring om, at der udelukkende anvendes støtteberettiget biomasse til produktion af forgasningsgas, jf. bilag 1 i lov om fremme af vedvarende energi til produktion af forgasningsgas.
 12) Erklæring om at den biogas eller forgasningsgas, der anvendes til produktion af elektricitet, ikke tilsættes brint.
 13) Tro- og love-erklæring om at biogasproducenten har efterkommet ethvert krav om tilbagebetaling af støtte, som Europa-Kommissionen ved en tidligere afgørelse har fundet ulovlig og uforenelig med det indre marked.
 14) Tro- og love-erklæring om at biogasproducenten ikke er kriseramt, jf. § 2, nr. 9.
 Stk. 9. Såfremt tilsagnet overdrages til flere biogasproducenter, jf. stk. 3, indsender hver biogasproducent, som tilsagnet overdrages til en ansøgning om overdragelse.
Stk. 10. Såfremt Energistyrelsen godkender overdragelsen, giver Energistyrelsen meddelelse herom og om tidspunktet for den godkendte overdragelse til den eller de biogasproducenter, som tilsagnet overdrages til.
Energistyrelsen orienterer samtidigt den oprindelige indehaver af tilsagnet om Energistyrelsens godkendelse af overdragelsen og om tidspunktet for overdragelsen.
 Stk. 11. Det overdragne tilsagn kan ikke videreoverdrages.
 Stk. 12. Den oprindelige indehaver af tilsagnet hæfter for eventuel for meget udbetalt støtte i perioden op til overdragelsestidspunktet.
 Stk. 13. For verserende sager, som er indgivet inden den 1. marts 2021, skal ansøger supplere sin ansøgning, så den opfylder stk. 8.
 § 22. Energistyrelsen kan efter § 43 j, stk. 2, i lov om fremme af vedvarende energi træffe afgørelse om, at et tilsagn om pristillæg, herunder den fastlagte tilsagnsperiode og årsnorm, efter § 43 h i lov om fremme af vedvarende energi konverteres til et nyt tilsagn om pristillæg for den resterende tilsagnsperiode med en konverteret årsnorm efter § 35 h, stk. 1, i lov om naturgasforsyning og § 18 i bekendtgørelse om pristillæg til opgraderet biogas leveret til et sammenkoblet gassystem og renset biogas leveret til et bygasnet.
Kapitel 7 Bortfald og tilbagebetaling af pristillæg § 23. Energistyrelsen kan træffe afgørelse om helt eller delvist bortfald af tilsagn om pristillæg efter §§ 7 og 8, hvis:
1) ansøger har givet urigtige eller vildledende oplysninger eller fortiet oplysninger af betydning for Energistyrelsens behandling af ansøgning om tilsagn, 2) tilskudsmodtager ikke opfylder de nærmere fastsatte vilkår for pristillægget eller andre betingelser for tilsagnet eller udbetaling af pristillægget, eller 3) pristillægget er udbetalt i strid med Europa-Kommissionens retningslinjer for statsstøtte til miljøbeskyttelse af 1. april 2008 (2008/C 82/01).
 Stk. 2. Hvis der er udbetalt pristillæg i henhold til et tilsagn, der bortfalder efter stk. 1, kan pristillægget kræves helt eller delvist tilbagebetalt.
Stk. 3. Tilbagebetaling af pristillægget skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende til den rente, der er fastsat i medfør af § 5 i lov om renter ved forsinket betaling m.v.
Den tillagte rente udgør dog mindst 50 kr.
 § 24. Energistyrelsen kan træffe afgørelse om, at tilsagn om pristillæg bortfalder helt eller delvist, hvis:
 1) Indberetningen i medfør af § 16, viser, at hele eller dele af den anvendte biogas eller forgasningsgas, ikke stammer fra produktion, opgjort pr. anlæg til produktion af biogas, eller ikke opfylder de til enhver tid gældende kriterier for bæredygtighed og besparelse af drivhusgasemissioner, som fastsat i bekendtgørelse om bæredygtighed og besparelse af drivhusgasemissioner for biomassebrændsler og flydende biobrændsler til energiformål, m.v.
 2) Energistyrelsens opgørelse efter § 17 viser, at hele eller dele af den mængde forgasningsgas omsat til elektricitet leveret til elforsyningsnettet, ikke stammer fra støtteberettiget biomasse opgjort pr. anlæg til produktion af forgasningsgas.
 Stk. 2. Bortfald af pristillægget efter stk. 1 for den del af produktionen af elektricitet ved anvendelse af biogas, der ikke opfylder kriterier for bæredygtighed og besparelse af drivhusgasemissioner, gælder for hele det år, som opgørelsen vedrører.
 Stk. 3. Bortfald af pristillæg efter stk. 1 beregnes forholdsmæssigt på grundlag af energiindholdet i den biogas eller forgasningsgas, som er tilført anlægget i det år, som opgørelsen vedrører.
Stk. 4. Energistyrelsen opkræver tilbagebetaling af pristillæg, som er bortfaldet efter stk. 1. Hvis tilskudsmodtageren fortsat modtager pristillæg efter § 43 f og § 43 g i lov om fremme af vedvarende energi, kan Energistyrelsen modregne beløbet ved den normale periodiske afregning heraf.
Modregningen skal dog være sket senest 12 kalendermåneder efter, at pristillægget er bortfaldet.
Tilsyn og kontrol § 25. Energistyrelsen fører kontrol og tilsyn med overholdelse af betingelser og vilkår for tilsagnet om pristillæg samt udbetaling af pristillæg efter § 43 f og § 43 g i lov om fremme af vedvarende energi og denne bekendtgørelse.
 Stk. 2. Enhver, der modtager pristillæg efter denne bekendtgørelse, er forpligtet til efter Energistyrelsens anmodning, at fremsende dokumentation for opfyldelse af betingelserne for at modtage pristillæg, herunder gennem indhentelse af erklæringer fra en godkendt revisor og teknisk kontrol.
 Stk. 3. Udgifter forbundet med krav om yderligere dokumentation og teknisk kontrol i forbindelse med stk. 1 og 2 afholdes af tilskudsmodtageren.
 § 26. Den til enhver tid værende tilskudsmodtager, hvortil pristillæg efter § 43 f, stk. 1-3, eller § 43 g, stk. 1-3, i lov om fremme af vedvarende energi og reglerne i denne bekendtgørelse udbetales, er forpligtet til at afgive sådanne oplysninger til Energistyrelsen, herunder regnskaber og lignende dokumentation, som findes nødvendigt til kontrol med overholdelsen af bekendtgørelsens betingelser og vilkår for tilsagn om og udbetaling af pristillæg.
 Stk. 2. Energistyrelsen kan foretage regnskabsmæssig stikprøvekontrol af oplysninger, som ligger til grund for tilsagn om og udbetalinger af pristillægget.
Kapitel 8 Klageadgang og straf Klageadgang § 27. Afgørelser truffet efter denne bekendtgørelse kan påklages til Energiklagenævnet og kan ikke indbringes for anden administrativ myndighed, jf. § 66, stk. 1, i lov om fremme af vedvarende energi.
 Stk. 2. Klager over afgørelser efter stk. 1 skal indgives skriftligt til Energiklagenævnet inden 4 uger efter, at afgørelsen er meddelt, jf. § 66, stk. 3, i lov om fremme af vedvarende energi.
Straffebestemmelser § 28. Medmindre højere straf er forskyldt efter anden lovgivning, straffes med bøde den, der:
1) afgiver urigtige oplysninger i forbindelse med ansøgning om tilsagn om pristillæg til elektricitet, produceret ved anvendelse af biogas eller ved anvendelse af forgasningsgas, som er fremstillet ved biomasse, 2) afgiver urigtige oplysninger i forbindelse med indberetning, jf. §§ 16-18, målinger, jf. §11, stk. 3, nr. 2, og dokumentation af elproduktion og anvendte mængder af brændsler og andre energikilder, jf. §§ 4, 8 og 9, § 11, stk. 3, nr. 2, og §§ 16-18, eller 3) undlader at indsende underretning om ændringer i forudsætninger eller betingelser af betydning for meddelelse af tilsagn om eller udbetaling af pristillæg til elektricitet produceret ved anvendelse af biogas eller ved anvendelse af forgasningsgas, som er fremstillet ved biomasse, eller som afgiver urigtige oplysninger i forbindelse med en sådan underretning, jf. § 20.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 9 Ikrafttræden m.v.
 § 29. Bekendtgørelsen træder i kraft den 30. juni 2021.
 Stk. 2. Bekendtgørelse nr. 1627 af 27. december 2019 om pristillæg til elektricitet produceret ved anvendelse af biogas eller af forgasningsgas fremstillet ved biomasse ophæves.
 Stk. 3. For tilsagn om pristillæg, der er modtaget eller modtages vedrørende perioden fra den 1. januar 2020 og indtil den 30. juni 2021, finder bestemmelserne i bekendtgørelse nr. 1627 af 27. december 2019 om pristillæg til elektricitet produceret ved anvendelse af biogas eller af forgasningsgas fremstillet ved biomasse, som ændret ved bekendtgørelse nr. 268 af 22. februar 2021, fortsat anvendelse.
 Stk. 4. For pristillæg, der er modtaget eller modtages vedrørende en periode indtil den 1. januar 2020, finder §§ 1-15, 18-19 og 21-30 i bekendtgørelse nr. 1730 af 26. december 2017 om pristillæg til elektricitet fremstillet på visse solcelleanlæg og andre vedvarende energianlæg end vindmøller, fortsat anvendelse.
 Stk. 5. For de pristillægsmodtagere, som har modtaget eller modtager støtte vedrørende en periode indtil den 1. januar 2020, finder §§ 1-15, 18-19 og 21-30 i bekendtgørelse nr. 1730 af 26. december 2017 om pristillæg til elektricitet fremstillet på visse solcelleanlæg og andre vedvarende energianlæg end vindmøller, anvendelse, indtil der er truffet afgørelse om tilsagn om pristillæg efter § 43 f og § 43 g i lov om fremme af vedvarende energi.
Energistyrelsen, den 14. juni 2021 Janni Torp Kjærgaard / Lisbet Ølgaard 1) Bekendtgørelsen gennemfører dele af Europa-Parlamentet og Rådets direktiv 2018/2001/EU af 11. december 2018 om fremme af anvendelsen af energi fra vedvarende energikilder (omarbejdning), EU-Tidende 2018, nr.
L 328, side 82.
