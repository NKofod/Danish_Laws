Bekendtgørelse om ændring af bekendtgørelse om fælles kompetencebeskrivelser for erhvervsrettet voksen- og efteruddannelse og om arbejdsmarkedsuddannelser (Adgang til arbejdsmarkedsuddannelse og individuel kompetencevurdering m.v.) § 1 I bekendtgørelse nr. 802 af 22. september 2003 om fælles kompetencebeskrivelser for erhvervsrettet voksen- og efteruddannelse og om arbejdsmarkedsuddannelser, som ændret ved bekendtgørelse nr. 806 af 29. juni 2007, foretages følgende ændringer:
 1. Indledningen affattes således:
»I medfør af §§ 2, stk. 5, 6, stk. 2, 10, stk. 6, 10a, stk. 2, 3 og 4, 11 stk. 4, 12, stk. 2, 13, 14, stk. 3, 14 a, stk. 4, 15, stk. 6, 15 a, stk. 4, 15 c, 18, 18a, 29, stk. 1, og § 33 i lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008, som ændret ved lov nr. 1525 af 27. december, fastsættes:« 2. § 8 affattes således:
 »§ 8. Uddannelsesstederne har pligt til at optage ansøgere til arbejdsmarkedsuddannelse og individuel kompetencevurdering inden for de i medfør af lov om åben uddannelse (erhvervsrettet voksenuddannelse) m.v. udmeldte rammer.
 Stk. 2. Adgang til arbejdsmarkedsuddannelse og individuel kompetencevurdering har personer, som på henholdsvis uddannelses- eller vurderingstidspunktet har fast bopæl eller reel og faktisk beskæftigelse i Danmark og for så vidt angår arbejdsmarkedsuddannelse opfylder eventuelle adgangskrav fastsat som led i myndighedskrav, hvor der udstedes certifikat for uddannelsen.
Stk. 3. Beskæftigelse i Danmark kan i denne bekendtgørelses forstand foreligge enten i en anden fysisk persons private husholdning i Danmark eller i en fysisk eller juridisk persons virksomhed, der udøves fra fast forretningssted i Danmark, herunder i egen virksomhed.
Beskæftigelsen betragtes alene som reel og faktisk, hvis den beskæftigede ud over deltagelsen i arbejdsmarkedsuddannelse eller individuel kompetencevurdering enten over for en arbejdsgiver og efter dennes anvisninger mod vederlag skal præstere ydelser, som normalt kan anses for henhørende under arbejdsmarkedet, eller i egen virksomhed udøver økonomisk aktivitet.
En beskæftigelse, der er af så ringe omfang, at den alene udgør et rent marginalt supplement, anses ikke som reel og faktisk beskæftigelse.
Såfremt der er tale om en virksomhed, der tillige har forretningssteder i et eller flere andre lande, betragtes beskæftigelsen kun som beskæftigelse i Danmark, hvis den beskæftigede befinder sig i Danmark, mens beskæftigelsen udøves, for en ansats vedkommende dog også hvis denne hovedsageligt modtager anvisninger fra Danmark, når arbejdet udføres.
Stk. 4. For ansøgere uden fast bopæl i Danmark skal det i ansøgningen af ansøgeren samt for en ansats vedkommende tillige af dennes arbejdsgiver udtrykkeligt bekræftes, at betingelserne i stk. 2, jf. stk. 3, er opfyldt.
Derudover skal det oplyses, om beskæftigelsen i Danmark er tidsbegrænset og i givet fald hvorledes, samt hvilke arbejdsfunktioner ansøgeren skal udfylde som led i beskæftigelsen.
Uddannelsesstedet kan kræve forelæggelse af grundlaget for ansættelsesforholdet, såsom ansættelseskontrakt, og yderligere oplysninger til belysning af beskæftigelsen.
 Stk. 5. Selvstændige erhvervsdrivende og arbejdsgivere skal tilmelde ansatte digitalt som fastsat i bekendtgørelse om åben uddannelse.
 Stk. 6. For at sikre at ansøgeren sprogligt vil være i stand til at følge undervisningen med tilfredsstillende resultat, kan det forud for optagelse til arbejdsmarkedsuddannelse pålægges ansøgeren at gennemføre en test i undervisningssproget eller undervisningssprogene.
Stk. 7. En ansøger, som af pladsmæssige grunde ikke kan optages til arbejdsmarkedsuddannelse eller individuel kompetencevurdering, skal tilbydes optagelse på uddannelsesstedets venteliste.
Optagelse på venteliste betragtes ikke som afslag på adgang.
Uddannelsesstedet skal oplyse ansøgeren om, hvor og hvornår uddannelsen eller vurderingen i øvrigt udbydes.
 Stk.8. Optagelse til arbejdsmarkedsuddannelse kan afslås, hvis en ansøger har deltaget i flere arbejdsmarkedsuddannelser eller enkeltfag optaget i en fælles kompetencebeskrivelse end nødvendigt af erhvervsmæssige årsager.
Stk. 9. Optagelse til arbejdsmarkedsuddannelse eller individuel kompetencevurdering kan ikke betinges af organisationstilhørsforhold eller medlemskab af en arbejdsløshedskasse.« 3. Efter § 8 indsættes § 8a »§ 8a.
Personer, der har fast bopæl eller reel og faktisk beskæftigelse på Færøerne og i Grønland, har mod fuld deltagerbetaling, jf. stk. 5, adgang til arbejdsmarkedsuddannelse og individuel kompetencevurdering, hvis de for så vidt angår arbejdsmarkedsuddannelse opfylder eventuelle adgangskrav fastsat som led i myndighedskrav, hvor der udstedes certifikat for uddannelsen.
 Stk. 2. Den uddannelsessøgende fra Færøerne og Grønland skal på uddannelsesinstitutionens forespørgsel dokumentere den faste bopæl eller beskæftigelsen.
Stk. 3. Betingelserne i § 8, stk. 3, vedrørende reel og faktisk beskæftigelse i Danmark finder tilsvarende anvendelse vedrørende reel og faktisk beskæftigelse på Færøerne.
En person, som opholder sig fysisk i Grønland under udførelsen af sit arbejde, anses for at have reel og faktisk beskæftigelse i Grønland i denne bekendtgørelses forstand, dog således at beskæftigelse, der er af så ringe omfang, at den alene udgør et rent marginalt supplement, ikke anses som reel og faktisk beskæftigelse.
Reel og faktisk beskæftigelse på Færøerne eller i Grønland dokumenteres ved fremlæggelse af ansættelseskontrakt.
 Stk. 4. Undervisningsministeriet orienterer de relevante uddannelsesinstitutioner om betingelserne efter stk. 3.
Stk. 5. Bestemmelserne i § 8, stk. 2-5 samt tilskudsreglerne i lov om arbejdsmarkedsuddannelser m.v. §§ 20 og 21 finder ikke anvendelse for personer, der har fast bopæl eller reel og faktisk beskæftigelse på Færøerne og Grønland, som opkræves fuld deltagerbetaling efter reglerne i kapitel 4 i bekendtgørelse om åben uddannelse.« 4. I § 11, stk. 3, ændres »(www.efteruddannelse.dk)« til: »(www.uddannelsesadministration.dk)«.
§ 2 Bekendtgørelsen træder i kraft den 1. januar 2010.
