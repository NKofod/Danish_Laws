Bekendtgørelse om uddannelse af erhvervsfiskere til skibsassistenter I medfør af § 12, stk. 1, og § 13, stk. 1, i lov om maritime uddannelser, jf. lovbekendtgørelse nr. 207 af 4. marts 2011, som ændret ved lov nr. 478 af 30. maj 2012, fastsættes:
Kapitel 1 Uddannelsens formål § 1. Formålet med uddannelsen er at kvalificere erhvervsfiskere til efter endt uddannelse, at udføre alt forekommende arbejde inden for dæks- og maskinområdet på et handelsskib på en sikkerhedsmæssig forsvarlig måde.
 Stk. 2. Uddannelsen skal opfylde kravene i den internationale konvention om uddannelse af søfarende, om sønæring og om vagthold (STCW-konventionen), reglement II/5 og III/5, (Training and Certification of Fishing Vessel Personnel).
Kapitel 2 Uddannelsens mål § 2. Uddannelsen til skibsassistent er indplaceret på niveau 3 i den danske kvalifikationsramme for livslang læring.
 Stk. 2. Uddannelsen skal udvikle erhvervsfiskeren med fokus på viden og sikkerhed.
 § 3. Mål for læringsudbyttet omfatter den viden, de færdigheder og kompetencer, som en kursusdeltager skal opnå i uddannelsen.
Stk. 2. Læringsmål for viden er, at erhvervsfiskeren efter endt uddannelse har 1) viden om almindeligt forekommende arbejde om bord i et skib, 2) viden om brovagt samt dæks- og maskinarbejde med normalt forekommende håndværktøj og maskiner, 3) et alment kendskab til skibets opbygning, indretning, maskineri og andet udstyr, 4) et alment kendskab til skibets navigatoriske maskintekniske arbejdsområder og 5) viden om sundhedsmæssige og sikkerhedsmæssige risici ved arbejdets udførelse, således at ulykker og arbejdsskader kan undgås.
Stk. 3. Læringsmål for færdigheder er, at erhvervsfiskeren efter endt uddannelse kan 1) udføre konkrete vedligeholdelses- og reparationsarbejder om bord i et skib, 2) udføre arbejdet i overensstemmelse med fastsatte normer for kvalitet og 3) udføre praktisk brandbekæmpelse.
Stk. 4. Læringsmål for kompetencer er, at erhvervsfiskeren efter endt uddannelse kan 1) indgå aktivt i samarbejdet omkring planlægning af arbejdsopgaver, 2) selvstændigt udføre praktiske opgaver i forbindelse med almindeligt skibsarbejde, herunder vedligeholdelsesarbejde, 3) være bevidst om betydningen af et sikkert og sundt arbejdsmiljø og 4) deltage aktivt i at skabe et godt psykisk arbejdsmiljø og skabe gode samarbejdsrelationer.
Stk. 5. En kursusdeltager skal have gennemført 1) teoretisk og praktisk uddannelse til vagtholdsbevis, jf.
STCW-konventionens reglement II/4, 2) grundlæggende søsikkerhed, jf.
STCW-kodens sektion A-VI/1, paragraf 2, 3) betjening af redningsbåde, -flåder og mand-over-bord både, jf.
STCW-kodens sektion A-VI/2, paragraf 4, 4) førstehjælp, jf.
STCW-kodens sektion A-VI/4, paragraf 1-3, 5) brandbekæmpelse i skibe, jf.
STCW-kodens sektion A-VI/1, paragraf 2.1.1.2, 6) det teoretiske grundlag for udstedelse af bevis i grundlæggende tankskibsoperationer for olie-/kemikalie- og gastankskibe, jf.
STCW-konventionens reglement V/1-1, paragraf 2.2 og reglement V/1-2, paragraf 2.2 og 7) sikringsberedskab og særlige sikringsopgaver i skibe, jf.
STCW-konventionens reglement VI/6, paragraf 4.
Kapitel 3 Uddannelsens tilrettelæggelse § 4. Uddannelsen tilrettelægges med stigende sværhedsgrad og kompleksitet gennem forløbet.
Stk. 2. Uddannelsen tilrettelægges, så der etableres sammenhæng mellem uddannelsens teori og erhvervsfiskerens praktiske erfaring.
Uddannelsesinstitutionen skal konkret vurdere den enkeltes kvalifikationer og forudsætninger og herefter tilrettelægge et individuelt uddannelsesforløb for erhvervsfiskeren.
I det omfang den enkelte ikke kan demonstrere de forudsatte kompetencer, skal den pågældendes uddannelsesforløb suppleres på de relevante punkter.
 Stk. 3. Ny national og international viden og nye metoder, der er relevant for erhvervsfiskeren integreres i undervisningen.
 Stk. 4. Varierende undervisningsformer skal understøtte erhvervsfiskerens udvikling af selvstændighed og samarbejdsevne samt evne til at tænke nyt.
 Stk. 5. Uddannelsesinstitutionen er ansvarlig for gennemførelsen af uddannelsen i sin helhed, herunder for eventuel udlagt undervisning.
Kapitel 4 Uddannelsens varighed § 5. Uddannelsen er normeret til 1 studenterårsværk samt 3 ugers sikkerhedskursus, svarende til 64,5 point i European Credit Transfer System (ECTS-point).
Stk. 2. Uddannelsen er opdelt i emner og består af 1) obligatoriske emner svarende til 34,5 ECTS-point og 2) praktik svarende til 30 ECTS-point.
 Stk. 3. Uddannelsen består af 3 ugers indledende teoretisk uddannelse efterfulgt af 20 ugers praktik med uddannelsesbog og afsluttes med 20 ugers teoretisk uddannelse, som beskrevet i bekendtgørelse om skibsassistentuddannelsens afslutningsmodul.
Stk. 4. Erhvervsfiskere, som har Det Blå Bevis eller har gennemført erhvervsfiskeriets grundkursus, skal ikke gennemgå den 3 ugers indledende teoretiske uddannelse.
Disse personer skal kun gennemgå kursus i brandbekæmpelse i skibe samt grundlæggende tankskibsoperationer for olie-/kemikalie- og gastanksskibe, jf. § 3, stk. 5, nr. 5 og 6.
Kapitel 5 Praktik § 6. Praktikken skal finde sted i et søgående handelsskib over 20 BT.
 Stk. 2. Praktikken skal foregå under vejledning af en officer og skal gennemføres i henhold til en af Styrelsen for Videregående Uddannelser og Uddannelsesstøtte godkendt uddannelsesbog.
 Stk. 3. Det påhviler uddannelsesinstitutionen at bistå kursusdeltageren med at finde egnet praktikplads med henblik på at sikre, at den krævede praktik kan gennemføres inden for den normerede tid.
Stk. 4. Praktik skal gennemføres i henhold til aftale mellem uddannelsesinstitutionen og praktikstedet.
Uddannelsesinstitutionen skal indgå skriftlig aftale med praktikstedet om praktikforløb for studerende samt udføre vejledning af kursusdeltageren såvel før som under praktikforløbet.
 Stk. 5. Praktikstedet, dvs. rederiet, skal være godkendt af uddannelsesinstitutionen eller af Styrelsen for Videregående Uddannelser og Uddannelsesstøtte.
Stk. 6. Der skal indgås skriftlig aftale mellem kursusdeltageren og praktikstedet.
Praktikstedet skal udpege en ansat, der er kvalificeret som vejleder for kursusdeltageren.
 Stk. 7. Det påhviler uddannelsesinstitutionen at være praktikstedet behjælpelig med udformningen af aftaler og administration i forbindelse med gennemførelse af praktik.
 Stk. 8. Uddannelsesinstitutionen skal sikre korrekt anvendelse af uddannelsesbog i overensstemmelse med studieordningen samt sikre den nødvendige opfølgning i tilfælde hvor uddannelsesbogen ikke kan godkendes.
 § 7. Inden praktikken påbegyndes, skal erhvervsfiskeren have gennemført relevant uddannelse i søsikkerhed, førstehjælp og brandbekæmpelse, jf. § 3, stk. 5, nr. 2, 4 og 5.
Kapitel 6 Adgang § 8. Uddannelsesinstitutionen optager erhvervsfiskere på uddannelsen til skibsassistent og sikrer, at de opfylder adgangskravene.
Stk. 2. Adgang til uddannelsen til skibsassistent forudsætter, at ansøgeren er 1) i besiddelse af et gyldigt sundhedsbevis for søfarende og fiskere uden begrænsninger, 2) skikket til udkig og 3) kvalificeret som erhvervsfisker samt har mindst 3 års effektiv fartstid som sådan på fiskeskibe med en længde på 15 meter eller derover.
Kapitel 7 Studieordning § 9. Uddannelsesinstitutionen fastsætter i en studieordning regler og vejledning for planlægning og gennemførelse af undervisningsforløb.
Studieordningen skal indeholde en beskrivelse af, hvorledes uddannelsesinstitutionen i tilrettelæggelsen af uddannelsen opfylder kravene i kapitel 3 denne bekendtgørelse, det i bilag 1 angivne indhold samt kravene i STCW-konventionen.
Stk. 2. I studieordningen fastsættes endvidere nærmere regler for 1) uddannelsens mål, 2) uddannelsens struktur og opbygning, herunder moduler og ECTS-point, 3) undervisnings- og samarbejdsformer, 4) retningslinjer for praktikperioder, herunder brug af uddannelsesbog, 5) samarbejde med erhverv og andre uddannelsesinstitutioner, 6) studieplaner, 7) prøver og anvendte bedømmelsesformer, 8) studieaktivitet, 9) merit, 10) orlov og 11) dispensation.
 Stk. 3. Det skal fremgå af studieordningen, at institutionen kan dispensere fra de regler i studieordningen, der alene er fastsat af institutionen selv.
 Stk. 4. Studieordningen og væsentlige ændringer heraf forudsættes udarbejdet med inspiration fra erhvervets parter.
 § 10. Studieordninger og væsentlige ændringer heraf træder i kraft ved et semesters begyndelse.
 Stk. 2. Studieordninger og væsentlige ændringer heraf skal indeholde overgangsregler.
 Stk. 3. Gældende studieordninger skal være tilgængelige på institutionens hjemmeside og dokumenteret i uddannelsesinstitutionens kvalitetssystem.
Kapitel 8 Prøver og beviser § 11. Evaluering og bedømmelser behandles efter gældende bekendtgørelse om eksamens- og prøveafholdelse samt bedømmelse af deltagerne ved de maritime uddannelser (eksamensbekendtgørelsen).
 Stk. 2. Efter gennemført uddannelse med tilfredsstillende resultat udsteder uddannelsesinstitutionen et kursusbevis herfor.
Kapitel 9 Underviseres kvalifikationer § 12. Underviserne skal samlet set have et kvalifikationsniveau, der ligger højere end afgangsniveauet for uddannelsen.
Ved kvalifikationsniveau forstås ud over pædagogisk kompetence dokumenteret teoretisk faglig og/eller professionsmæssig kompetence.
 Stk. 2. Nye undervisere skal inden for de første 3 ansættelsesår gennemføre relevant pædagogisk voksenunderviseruddannelse svarende til 30 ECTS-point, der kan opnås ved en kombination af teoretisk undervisning og opfølgning på egen uddannelsesinstitution.
Kapitel 10 Andre regler § 13. Uddannelsesinstitutionernes afgørelser i henhold til bekendtgørelsen kan indbringes for Styrelsen for Videregående Uddannelser og Uddannelsesstøtte af den, som afgørelsen angår, jf. gældende bekendtgørelse om klager inden for lov om maritime uddannelser.
Klagen indgives til uddannelsesinstitutionen, som videresender klagen til Styrelsen for Videregående Uddannelser og Uddannelsesstøtte ledsaget af en udtalelse.
Uddannelsesinstitutionen skal give klageren lejlighed til inden for en frist på mindst 1 uge at kommentere udtalelsen.
Den eventuelle kommentar fra klageren skal medsendes til Styrelsen for Videregående Uddannelser og Uddannelsesstøtte.
 Stk. 2. Fristen for at indgive klage efter stk. 1 er 2 uger fra den dag, afgørelsen er meddelt klageren.
 Stk. 3. De af Styrelsen for Videregående Uddannelser og Uddannelsesstøtte trufne afgørelser kan ikke indbringes for højere administrativ myndighed.
§ 14. Styrelsen for Videregående Uddannelser og Uddannelsesstøtte kan tillade fravigelse af bekendtgørelsen som led i forsøg.
Samtidig fastsættes forsøgets varighed og rapporteringsform.
 Stk. 2. Styrelsen for Videregående Uddannelser og Uddannelsesstøtte kan dispensere fra bekendtgørelsen, når det findes begrundet i særlige forhold.
Kapitel 11 Ikrafttrædelse § 15. Bekendtgørelsen træder i kraft den 1. maj 2013.
Ministeriet for Forskning, Innovation og Videregående Uddannelser, den 16. april 2013 Inge Mærkedahl / Sune Rahn Bilag 1 Beskrivelse af indholdet i uddannelse af erhvervsfiskere til skibsassistenter Obligatoriske emner Fagemne: Søsikkerhed Kursusdeltageren skal gennem undervisningen i søsikkerhed opnå teoretiske og praktiske kvalifikationer, således at vedkommende kan deltage i sikkerhedsarbejdet om bord på et handelsskib.
 Prøvekrav: Bestået kursus i grundlæggende søsikkerhed samt kursus i betjening af redningsbåde, -flåder og mand-over-bord både, jf. gældende kvalifikationskrav.
 Centrale temaer:
 Redningsmidler og -udstyr - korrekt anvendelse af personlige redningsmidler, udsætning af redningsbåde, -flåder og mand-over-bord både, anvendelse af redningskrans, færdigheder i at bringe en kæntret flåde på ret køl.
 Sikkerhedsruller  alarmsignaler, opbygning og anvendelse af sikkerhedsruller, herunder korrekt optræden i forbindelse med rullerne.
 Nødsignalmateriel  nødradioer og nødbøjer samt anvendelse af pyroteknisk nødsignalmateriel.
 Kendskab til maritim sikring  jf. gældende kvalifikationskrav, kendskab til forhold under tilfangetagelse og eftervirkningerne heraf.
 Søredning og evakuering  søredningstjenestens organisation, korrekt håndtering af nødsituationer, herunder når søredning og evakuering er nødvendig.
 Fagemne: Vagttjeneste, søvejsregler og navigation.
Kursusdeltageren skal gennem undervisningen opnå viden om grundlæggende principper og gældende bestemmelser for vagthold om bord i handelsskibe.
Endvidere skal kursusdeltageren kunne opfylde STCW-konventionens reglement II/4 i løbet af praktikken.
 Prøvekrav: Intern prøve samt teoretisk uddannelse til vagtholdsbevis.
 Centrale temaer:
 Vagthold  bekendtgørelse om vagthold i skibe samt regler vedr. meniges deltagelse i vagtordninger, rorkommandoer på dansk og engelsk.
 Søvejsregler  de internationale søvejsregler, nødsignaler, dagsignaler, skibslys, vigeregler samt almindeligt brugte signalflag.
 Søkort og kompas  søkortets opbygning, herunder kendskab til den internationale farvandsafmærkning, anvendelse af kompasset i grader samt relative pejlinger.
Fagemne: Brandbekæmpelse Kursusdeltageren skal gennem undervisningen opnå kendskab til forebyggelse og bekæmpelse af brand.
Kursusdeltageren skal opnå forståelse for etablering af brandsikring i forbindelse med vedligeholdelsesarbejder og skal udvise ansvarlig adfærd ved omgang med åben ild og brandfarlige stoffer.
Endelig skal kursusdeltageren kunne anvende transportable brandslukkere, have kendskab til brandslukningsudstyr på skibe samt opnå forståelse for skibes brandruller.
 Prøvekrav: Gennemført kursus i brandbekæmpelse i skibe, jf. gældende kvalifikationskrav.
 Centrale temaer:
 Forebyggelse af brand og brandslukning i skibe  egnede transportable brandslukkere til slukning af klasse A, B, C, D og E brande og deres risici, varslings- og brandslukningsanlæg på skibe.
 Forholdsregler, brandsikring og brandruller  forholdsregler ved opdagelse af brand, adfærd ved undvigelse af brandområde, brandsikring i forbindelse med arbejdet i kabyssen, formålet med brandruller og retningslinjer for afholdelse af brandmanøvrer.
Fagemne: Arbejdssikkerhed og arbejdsmiljø Kursusdeltageren skal gennem undervisningen i arbejdssikkerhed og arbejdsmiljø opnå forståelse for skibes almene sikkerhedsmæssige og miljømæssige forhold.
Kursusdeltageren skal endvidere have forståelse for brugen af personlige værnemidler og kunne anvende disse værnemidler korrekt.
 Prøvekrav: Intern prøve.
 Centrale temaer:
 Relevante regler samt forebyggende sikkerhedsarbejde  love og regler af betydning for egen og andres sikkerhed, metoder til forebyggelse af ulykker om bord, arten og anvendelse af personlige værnemidler.
 Arbejdsmiljø om bord  behandling og mærkning af stoffer og farligt gods, der udgør en sundheds- og sikkerhedsrisiko.
Fagemne: Sundhedslære og førstehjælp Kursusdeltageren skal gennem undervisningen opnå de nødvendige kvalifikationer for at være i stand til at yde førstehjælp ved ulykker og pludselige sygdomme.
Endvidere skal kursusdeltageren have kendskab til almene sundhedsmæssige forhold, der har særlig relation til søfartserhvervet.
 Prøvekrav: Intern prøve i maritim førstehjælp samt bestået Dansk Førstehjælpsråds kursus i førstehjælp på mellemniveau.
 Centrale temaer:
 Sejlads i varme  karakteristika ved sejlads i varme, gode råd ved ophold i varme, forebyggelse mod varmepåvirkning, førstehjælp til overophedet person, akklimatisering.
 Sejlads i kulde  indpakning af kuldeskadet person, forebyggelse mod kulde, symptomer på kuldepåvirkning, førstehjælp ved moderat underafkøling.
 Seksuelt overførte sygdomme  smittemåde, symptomer, behandling, forebyggelse.
 Brug af rusmidler  symptomer ved alkohol- og pillemisbrug, førstehjælp ved alkohol- og pillemisbrug.
 Personlig hygiejne og skibshygiejne - formålet med personlig hygiejne, formålet med almen rengøring om bord på skibet, eksempler på sygdomme, der kan opstå ved mangel på hygiejne.
 Det maritime sundhedsvæsen  organisering og aktører, alarmeringsprocedure til Radio Medical.
Fagemne: Grundlæggende tankskibskursus Kursusdeltageren skal gennem undervisningen opnå de nødvendige kvalifikationer vedrørende de sikkerheds- og sundhedsmæssige risici, der er forbundet med ladningshåndtering om bord i tankskibe for at kunne medvirke ved udførelse af arbejdet om bord under iagttagelse af gældende forskrifter for sundhed.
 Prøvekrav: Gennemført kursus i grundlæggende tankskibsoperationer, jf. gældende kvalifikationskrav.
Praktikperioden til søs Praktiktiden skal være målrettet og følge en af Styrelsen for Videregående Uddannelser og Uddannelsesstøtte godkendt uddannelsesbog indeholdende grundlaget for praktiktiden til søs.
Uddannelsesbogen skal føres efter de retningslinjer, der er beskrevet i selve bogen.
 Kursusdeltageren vil om bord skulle demonstrere kvalifikationer inden for følgende områder:
Fagemne: Vagttjeneste, søvejsregler og navigation Efter praktikperioden skal kursusdeltageren kunne forstå og anvende de internationale søvejsregler, hvad angår nødsignaler, dagsignaler, skibslys og vigeregler samt være bekendt med bekendtgørelse om vagthold i skibe.
 Prøvekrav: Udfyldelse og attestation af 2-delt vagtholdsbevis og uddannelsesbog.
Fagemne: Vagttjeneste (maskine) Efter praktikperioden skal kursusdeltageren være bekendt med gældende bestemmelser om vagthold i maskinen og kunne redegøre for de heri beskrevne regler vedrørende meniges deltagelse i vagtordninger.
 Prøvekrav: Udfyldelse og attestation af uddannelsesbog.
Fagemne: Maskin-, el-lære og maskinvedligehold Efter praktikperioden skal kursusdeltageren have erhvervet praktisk kendskab til dieselmotorer og hjælpemaskineri, så vedkommende kan medvirke ved og udføre arbejder i maskinen under iagttagelse af den fornødne sikkerhed.
 Prøvekrav: Udfyldelse og attestation af uddannelsesbog.
Fagemne: Hydraulik Efter praktikperioden skal kursusdeltageren have erhvervet praktisk kendskab til hydrauliske anlæg, så vedkommende bliver kvalificeret til at assistere ved udførelsen af eftersyn og reparationer.
 Prøvekrav: Udfyldelse og attestation af uddannelsesbog.
Fagemne: Køleteknik og automation Efter praktikperioden skal kursusdeltageren have erhvervet praktisk kenskab til køleanlæg, så vedkommende kan assistere ved udførelse af simple fejlfindings-, pasnings- og vedligeholdelsesopgaver på proviantkøleanlæg, lastkøleanlæg, luftkonditioneringsanlæg og kølecontainere.
 Prøvekrav: Udfyldelse og attestation af uddannelsesbog.
Fagemne: Rørsystemer og tanke Efter praktikperioden skal kursusdeltageren kunne varetage betjeningen af ballast-, ferskvands- og lænsesystemer og almindelig inspektion, vedligehold og reparation af skibets rørsystemer i henhold til instrukser (f.eks. vedligeholdelsesprogram).
 Prøvekrav: Udfyldelse og attestation af uddannelsesbog.
