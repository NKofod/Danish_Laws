Nr BTL 196 Betænkning over Forslag til lov om ændring af lov om offentlig sygesikring  

  

 Nr L 196 1988-89, 1. samling Afgivet af Sundhedsudvalget Afgivet: 19890427 Udvalget har behandlet lovforslaget i nogle møder og har herunder stillet spørgsmål til sundhedsministeren, som denne har besvaret skriftligt.
 Udvalget har endvidere modtaget skriftlige henvendelser fra:
Dansk Epilepsiforening, De Samvirkende Invalideorganisationer, Hansen, Bodil Munk, farmaceut, Repræsentanter for 5 storkøbenhavnske apoteker og Vejle Svane-Apotek.
 Der er af sundhedsministeren stillet ændringsforslag, hvorom henvises til  

 de ledsagende bemærkninger.
 Nogle af udvalgets spørgsmål og sundhedsministerens besvarelse heraf er  

 optrykt som bilag til betænkningen.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse med det stillede ændringsforslag.
Ministeren har over for udvalget oplyst, at egenbetalingsgrænsen på 800  

 kr. ikke gælder for pensionister, der modtager personligt tillæg til dækning  

 af medicinudgifter efter § 17, stk. 1, i lov om social pension.
Pensionister  

 med medicinkort vil således også fremover opnå sædvanligt tilskud efter  

 sygesikringsloven til alle tilskudsberettigede lægemidler, de får ordineret,  

 uanset størrelsen af den personlige tillægsprocent for den enkelte  

 pensionist, og uanset om udgifterne overstiger 800 kr. om året eller ej.
 Flertallet lægger vægt på, at regeringen har bebudet en nedsættelse af den  

 månedlige grænse i henhold til bistandsloven for kronisk syges egenbetaling  

 for tilskudsberettigede lægemidler fra 500 kr. til 300 kr.
 Flertallet har endvidere noteret sig, at der ikke på centralt eller  

 amtskommunalt plan skal foretages en fortløbende registrering af  

 enkeltpersoners køb af lægemidler.
 Det er flertallets opfattelse, at de ekspederede recepter bør udgøre den  

 egentlige dokumentation for afholdte udgifter i relation til  

 egenbetalingsgrænsen.
 Det er endvidere flertallets opfattelse, at administration af  

 egenbetalingsgrænsen såvel af hensyn til patienternes bekvemmelighed som ud  

 fra administrative hensyn bør varetages af apotekerne, der i dag  

 administrerer den gældende medicintilskudsordning.
Hensynet til den praktiske administration af ordningen på apotekerne og  

 sikring af patientens bevis for afholdte udgifter taler for, at patienten  

 forsynes med et kvitteringskort, hvor apoteket påfører afholdte udgifter til  

 tilskudsberettiget medicin.
På kvitteringskortet opføres alene det afholdte  

 beløb samt dato og apotekets kvittering.
Afhentes medicinen på apotek af patienten eller af en person, der kan  

 handle for patienten, kan de afholdte udgifter umiddelbart påføres det  

 medbragte kort, ligesom det kan konstateres, om egenbetalingsgrænsen er  

 overskredet.
Ved udbringning af medicin til patientens bopæl eller ved  

 udlevering gennem håndkøbsudsalg og medicinudleveringssteder, hvor der ofte  

 vil være tale om telefonisk ekspederede recepter, vil patienten, medmindre  

 apoteket er bekendt med patientens tilskudsstatus, i første omgang skulle  

 betale den fulde pris for lægemidlet.
Ved henvendelse på apoteket vil det  

 afholdte beløb efterfølgende blive påført kortet og eventuelt tilskud  

 udbetalt til patienten.
 Flertallet lægger vægt på ministerens oplysning om, at der i tilfælde,  

 hvor patienten overskrider egenbetalingsgrænsen ved køb af flere lægemidler  

 med forskellig tilskudssats, vil blive anlagt den for patienten mest gunstige  

 beregning af tilskud.
 Flertallet finder det nødvendigt, at sundhedsministeren lader foretage en  

 vurdering af de sundhedsmæssige og økonomiske konsekvenser af nyordningen.
Et mindretal (Socialdemokratiets medlemmer af udvalget) indstiller  

 lovforslaget til forkastelse ved 3. behandling.
Mindretallets  

 indstilling er begrundet i de sundhedsfaglige, sociale og administrative  

 virkninger af det foreliggende lovforslag.
 Sundhedsmæssigt skal selvrisikoen på 800 kr. ved køb af receptpligtig  

 medicin ses i sammenhæng med den netop gennemførte overførsel af en lang  

 række præparater fra receptpligt til håndkøb med samtidigt tab af tilskud.  

 Der vil være en åbenlys risiko for, at manges nødvendige medicinforbrug  

 påvirkes i negativ retning af en sådan forhøjelse af medicinudgifterne.
Regeringen og dens støttepartier har gjort meget ud af at opregne de  

 sociale kompensationer, som er indeholdt i lovforslaget.
Selv om opregningen  

 fylder meget, er det reelle indhold yderst beskedent.
 Følgende patientgrupper er friholdt:
 1. Patienter, der modtager hjælp til dækning af medicinudgifter efter  

 bistandslovens § 46 a.
 Denne gruppe er lille, og en selvrisiko på 800 kr. for denne gruppe vil  

 naturligvis være meningsløs, idet de 800 kr. i givet fald blot måtte afholdes  

 over bistandsloven.
 2. Handicappede børn eller voksne, der er berettigede til hjælp efter  

 bistandslovens § 48.
 3. En lille gruppe af svært kronisk syge, der på grund af en varig lidelse  

 har et forbrug af lægeordineret medicin med en egenudgift på mere end 3.600  

 kr. om året.
 4. Pensionister med medicinkort.
 De friholdte patientgrupper er, som det kan ses, meget afgrænsede.
Alle kronisk syge - på nær den ovenfor nævnte lille persongruppe - vil  

 fuldt ud blive ramt af selvrisikoen.
Det samme gælder 1/4 af landets  

 pensionister.
Mindretallet har også bemærket de store grupper af borgere, som  

 helt er holdt uden for fritagelsesbestemmelser.
Det gælder  

 sygedagpengemodtagere, arbejdsløse, efterlønsmodtagere og lavtlønnede.
End  

 ikke medicin til syge børn er fritaget for selvrisiko.
 Der er tale om en ren merskat på sygdom på 630 mio. kr.
 Om de administrative besværligheder for borgere og apoteker henvises i sin  

 helhed til den i bilaget til betænkningen optrykte udtalelse fra Danmarks  

 Apotekerforening samt bemærkningerne til ændringsforslaget fra  

 sundhedsministeren.
 Lovforslaget er sundhedsmæssigt uforsvarligt, acocialt og administrativt  

 helt uhåndterligt.
 Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
 Lovforslaget indebærer, at regeringen og dens støttepartier lægger endnu  

 en skat på sygdom ved denne øgede brugerbetaling på lægeordineret medicin.  

 Under udvalgsbehandlingen har det ikke været muligt at få anden begrundelse  

 for indførelsen af den øgede egenbetaling end den rent skatteprovenumæssige.  

 Vi må således konstatere, at regeringen m.fl. ønsker at lade patienternes  

 betalingsevne være afgørende for adgangen til medicin, hvor man i stedet  

 kunne skaffe samme provenu dels ved at indskærpe lægerne kun at ordinere  

 strengt nødvendig medicin, dels ved at begrænse medicinfabrikanters og  

 distributørers fortjeneste.
I bemærkningerne til lovforslaget forudsættes, at administrationen af 800  

 kr.'s-grænsen for ret til medicintilskud tilrettelægges efter forhandling  

 mellem Sygesikringen og Sundhedsministeriet.
Til dette har ministeren stillet  

 et ændringsforslag, der vil give ministeren enevældig myndighed over såvel  

 administration og udbetaling af tilskud som udstedelsen af regler for  

 apotekernes medvirken ved administrationen.
Det betyder, at fremtidige  

 tilskudssatser kan ændres rent administrativt efter offentliggørelse i  

 Statstidende.
En sådan bemyndigelse vil kunne skjule eventuelle yderligere  

 indgreb i medicintilskuddet.
Det kan Socialistisk Folkeparti ikke medvirke  

 til.
Under udvalgsbehandlingen har en række brancheforeninger redegjort for de  

 vanskeligheder, der vil opstå på apotekerne ved administrationen af 800  

 kr.'s-grænsen.
Således som regeringen har beskrevet administrationsformen i  

 bemærkningerne til ændringsforslaget til lovforslaget, er der ikke på nogen  

 måde taget hensyn til disse problemer.
Socialistisk Folkeparti kan ikke  

 medvirke til det øgede bureaukrati, som disse ordninger vil medføre.
Endelig har overførslen af receptpligtig medicin til håndkøb indgået i  

 udvalgsbehandlingen, selv om selve forslaget kun omtales i den skriftlige  

 fremsættelse af lovforslaget og allerede pr. 27. marts 1989 er blevet  

 gennemført efter offentliggørelse i Statstidende.
Den afgørende konsekvens af  

 dette er, at regeringen m.fl. hermed fratager syge mennesker med behov for  

 gigtmedicin, astmamedicin, mavesårsmedicin m.m. alle former for tilskud, også  

 de tilskud, der ellers kan gives til folke- og førtidspensionister samt til  

 personer med varige lidelser.
Dette er både menneskeligt og sundhedspolitisk  

 uacceptabelt.
Ændringsforslag Af sundhedsministeren, tiltrådt af et flertal (KF, V, FP,  

 RV, CD og KRF):
Til § 1 1) Efter det under nr. 1 foreslåede nye stk. 6 til § 7  

 indsættes:
»Stk. 7. Sundhedsministeren kan fastsætte regler om administration og  

 udbetaling af tilskud efter stk. 1-5 og kan herunder fastsætte regler om  

 apotekernes medvirken ved administrationen.« Stk. 5-7 bliver herefter stk. 8-10.
Bemærkninger Til nr. 1 Den praktiske administration af den nuværende medicintilskudsordning  

 varetages af apotekerne efter overenskomst mellem Danmarks Apotekerforening  

 og den offentlige sygesikring.
Regeringen finder det hensigtsmæssigt bl.a. af hensyn til forbrugerne, at  

 medicintilskudsordningen fortsat administreres af apotekerne.
Regeringen  

 finder det endvidere påkrævet, at administrationen varetages efter samme  

 principper overalt i landet, og at der tilvejebringes sikkerhed for, at  

 samtlige apotekere deltager i administrationen.
Det er regeringens opfattelse, at de ekspederede recepter bør udgøre den  

 grundlæggende dokumentation for de afholdte udgifter.
Med henblik på dels at  

 sikre patienterne bekvem dokumentation for afholdte udgifter, dels at lette  

 administrationen af ordningen, bør patienterne forsynes med et  

 kvitteringskort, hvorpå apoteket indfører den afholdte udgift til  

 tilskudsberettigede lægemidler.
 Det foreslås, at sundhedsministeren bemyndiges til at fastsætte regler i  

 overensstemmelse hermed.
Ahlmann-Ohlsen (KF) Grove (KF) Karen Højte Jensen (KF) Mejdahl (V) Jørgen  

 Winther (V) Pia Kjærsgaard (FP) fmd.
Kirsten Lee (RV) Lis Noer Holmberg  

 (CD) Inger Stilling Pedersen (KRF) Dorte Bennedsen (S) Anna-Marie Hansen (S)  

 Tove Lindbo Larsen (S) Torben Lund (S) nfmd.
Qvist Jørgensen (S)  

 Ingrid Rasmussen (S) Hanne Thanning Jacobsen (SF) Birgitte Husmark (SF) Bilag Nogle af udvalgets spørgsmål til sundhedsministeren og dennes svar herpå Spørgsmål:
 Ministeren bedes anmode Kommunernes Landsforening, Amtsrådsforeningen,  

 Sammenslutningen af Sociale Udvalg og Apotekerforeningen om en udtalelse om  

 lovforslaget.
 Svar:
Der vedlægges udtalelser fra Kommunernes Landsforening og  

 Amtsrådsforeningen.
Det bemærkes, at udtalelserne er afgivet på grundlag af  

 et udkast til lovforslag om ændring af sygesikringsloven.
Lovforslaget er  

 siden ændret, blandt andet således at pensionister med medicinkort foreslås  

 undtaget fra egenbetalingsgrænsen, ligesom administrationen foreslås  

 tilrettelagt således, at patienterne tilvejebringer bevis for afholdte  

 udgifter ved forevisning af kvitteringer eller attesterede recepter.
Sundhedsministeriet har anmodet om udtalelser fra Apotekerforeningen og  

 Sammenslutningen af Sociale Udvalg.
Når disse foreligger, vil de blive  

 tilsendt Sundhedsudvalget.
Amtsrådsforeningen i Danmark Sundhedsministeriet Den 6. januar 1989 Sundhedsministeriet har i skrivelse  

 af 2. januar 1989 (4. kt. j. nr. 520-26/1988) fremsendt forslag til lov om  

 ændring af lov om offentlig sygesikring, idet Sundhedsministeriet anmoder  

 Amtsrådsforeningen om en udtalelse over forslaget.
 Lovforslaget indebærer indførelse af en egenbetalingsgrænse for medicin.  

 Patienten betaler herefter den fulde pris for lægemidler, indtil forbruget  

 inden for eet år overstiger 800 kr., hvorefter der ydes tilskud efter  

 sygesikringslovens regler til tilskudsberettigede lægemidler, der ordineres  

 til patienten i den resterende del af året.
 Lovforslagets § 1, nr. 2, indeholder en ændring af sygesikringslovens § 7,  

 stk. 6, som indebærer, at medicintilskudsnævnet udvides med et medlem  

 beskikket af sundhedsministeren efter indstilling fra Sygesikringens  

 Forhandlingsudvalg.
Af lovbemærkningerne fremgår det, at indførelse af en egenbetalingsgrænse  

 på 800 kr. om året skønnes at medføre en besparelse for den offentlige  

 sygesikring på omring 765 mio. kr. på årsbasis i 1989-prisniveau.
Det fremgår  

 endvidere, at en del af bruttobesparelsen afsættes til sociale kompensationer  

 med henbllik på at friholde særlige patientgrupper for effekten af  

 egenbetalingsgrænsen og dermed for en stigning i egenbetalingen.
 I bemærkningerne til lovforslaget er angivet tre forslag til, hvordan  

 egenbetalingsgrænsen kan administreres.
 Det fremgår af lovforslaget, at loven træder i kraft den 1. juli 1989.
 Sundhedsministeriet anmoder om at modtage eventuelle bemærkninger til  

 lovforslaget snarest belejligt og efter omstændighederne senest den 9. januar  

 1989.
 På grund af den korte svarfrist har det ikke været muligt at fremlægge  

 sagen for Amtsrådsforeningens politiske udvalg, hvorfor der må tages  

 forbehold for efterfølgende bemærkninger fra Amtsrådsforeningen.
 Forslaget om egenbetalingsgrænse på 800 kr. indebærer efter  

 Amtsrådsforeningens opfattelse en overordentlig stor usikkerhed, om  

 besparelsesmålet opnås, og kræver etablering af muligheder for at  

 kontrollere, at der ikke ydes uberettigede tilskud.
 Indførelse af egenbetalingsgrænse på 800 kr. kræver således etablering af  

 en edb-baseret administration, der også vil kunne belyse  

 egenbetalingsgrænsens virkninger.
 De hermed forbundne udgifter vil beløbe sig til et to-cifret millionbeløb.
 Det er således efter en teknisk bedømmelse af lovforslaget  

 Amtsrådsforeningens opfattelse, at en besparelse i den anslåede  

 størrelsesorden på udgifterne til lægemidler mere sikkert og mindre  

 administrativt belastende kunne opnås på andre måder end gennem indførelse af  

 en egenbetalingsgrænse.
Der kan her peges på elementer i lovforslag nr.
L 80 om ændring af lov om  

 offentlig sygesikring, der blev fremsat af sundhedsministeren den 2. november  

 1988.
 Amtsrådsforeningen vil være indstillet på at indgå i drøftelser herom.
 Det er efter Amtsrådsforeningens opfattelse tvingende nødvendigt med en  

 hurtig afklaring af, hvorledes ordningen skal tilrettelægges og  

 administreres, og udgifterne til administrationen må efter  

 Amtsrådsforeningens opfattelse indgå i de forhandlinger om forslagets  

 økonomiske konsekvenser, som Sundhedsministeriet i skrivelse af 2. januar  

 1989 har oplyst at man snarest vil indkalde til.
 Afslutningsvis skal man udtrykke tilfredshed med, at lovforslaget åbner  

 mulighed for, at den offentlige sygesikring gennem repræsentation i  

 medicintilskudsnævnet kan deltage i beslutningsprocessen i forbindelse med  

 administrationen af medicintilskudsreglerne.
Med venlig hilsen Poul Christensen Ole Rasmussen Kommunernes Landsforening SundhedsministerietDen 2. februar 1989 Ved skrivelse af 6. januar 1989 (4.  

 kontor 520-26/88) har Sundhedsministeriet fremsendt forslag til lov om  

 ændring af lov om offentlig sygesikring, der efter forslaget skal træde i  

 kraft den 1. juli 1989.
 Det fremgår af lovforslaget, at der indføres en egenbetalingsgrænse på  

 medicin, hvorefter patienter betaler den fulde pris for lægemidler, indtil  

 forbruget inden for et år overstiger 800 kr., hvorefter der ydes tilskud  

 efter sygesikringslovens regler.
 Det bemærkes dog, at for perioden 1. juli 1989 til 31. december 1989 udgør  

 egenbetalingsgrænsen 400 kr.
 Det fremgår af bemærkninger til lovforslaget, at der vil blive afsat et  

 beløb til sociale kompensationer med henblik på at friholde særlige  

 patientgrupper for effekt af egenbetalingsgrænsen og dermed for en stigning i  

 egenbetalingen.
 Dette vil gælde:
 - Pensionister med medicinkort.
 - Medicinhjælp til personer efter bistandslovens § 46.
 - Medicinhjælp til personer efter bistandslovens § 58.
 I Sundhedsministeriets skrivelse er det i øvrigt oplyst, at der i det  

 endelige lovforslag vil blive foretaget ændringer i bemærkningerne om  

 reglerne i den sociale pensionslov og bistandsloven, idet oplysningerne om  

 bistandslovens § 58 korrigeres, ligeom der indføjes bemærkninger om  

 bistandslovens § 48.
 Sundhedsministeriet forventer, at Socialministeriet snarest vil kontakte  

 Kommunernes Landsforening med henblik på drøftelse af forslagets økonomiske  

 konsekvenser.
 Landsforeningens bestyrelse har behandlet lovforslaget på sit møde den 20.  

 januar 1989.
 Landsforeningen skal udtale, at der med lovforslaget introduceres en  

 ganske betydelig administrativ aktivitet.
 For den kommunale del af administrationen vil pensionister kunne fortsætte  

 med de nuværende medicinkort, men på dette område skal der ske en afregning  

 mellem kommunerne og amtskommunerne.
 For betaling af medicin, der ydes af kommunerne i henhold til  

 bistandslovens § 46, 48 og 58, vil forslaget medføre en betydelig manuel  

 administration, der vil blive særligt kompliceret for hjælp efter  

 bistandslovens § 58.
 Kommunerne administrerer i dag medicin efter § 58 månedsvis bagud på  

 grundlag af betalte recepter.
 Kommunen beregner egenandelen på 500 kr. pr. måned alene på den medicin,  

 der vedrører behandling af den varige lidelse, samt hvis pågældende er medlem  

 af sygeforsikringen Danmark også fratrækker tilskud derfra.
 Endvidere skal man pege på, at den kommunale administration af  

 medicintilskud efter bistandslovens § 48 tilsvarende kompliceres, idet det af  

 lovforslaget fremgår, at for børn og unge, der ikke har selvstændigt  

 sygesikringsbevis, henføres egenbetalingen til en af forældrene.
 Endelig skal landsforeningen gøre opmærksom på, at det ikke af  

 lovforslaget eller bemærkningerne fremgår, at kommunernes merudgifter til  

 beboere på plejehjem er medtaget.
 Landsforeningen skal derfor kraftigt henstille, at ministeriet overvejer,  

 hvordan man kan finde løsninger, der ikke indebærer en så betydelig forøgelse  

 af den offentlige administration.
Evan Jensen / Peter Gorm Hansen Spørgsmål:
 Ministeren bedes anmode Kommunernes Landsforening, Amtsrådsforeningen,  

 Sammenslutningen af Sociale Udvalg og Apotekerforeningen om en udtalelse om  

 lovforslaget.
 Svar:
 I forlængelse af min tidligere besvarelse fremsendes udtalelse af 13.  

 marts 1989 fra Sammenslutningen af Sociale Udvalg.
SAMMENSLUTNINGEN AF SOCIALE UDVALG SundhedsministerietDen 13. marts 1989 Vedrørende lovforslag L 196 om ændring af lov om offentlig sygesikring.
 (Indføring af egenbetaling for medicin) Med skrivelse af 21. februar 1989  

 har Sundhedsministeriet - i anledning af et spørgsmål fra Folketingets  

 Sundhedsudvalg - fremsendt lovforslag L 196, fremsat af sundhedsministeren  

 den 1. februar d.å., til sammenslutningen med anmodning om en udtalelse.
 Forslaget indebærer indførelse af en egenbetalingsgrænse for  

 medicintilskud, hvorefter patienten selv betaler udgifterne til  

 tilskudsberettigede lægemidler op til 800 kr. inden for et år, hvorefter der  

 ydes tilskud med 50 pct. eller 75 pct. af prisen.
 Pensionister med medicinkort er undtaget fra egenbetalingsgrænsen, ligesom  

 patienter, der modtager hjælp til medicinudgifter efter bistandslovens  

 bestemmelser (§§ 46 a, 48 og 58) friholdes for stigningen i egenbetalingen.
 Der vil blive afsat et beløb til sociale kompensationer til kommunerne,  

 således at der fortsat kan ydes dækning af patienternes egenudgifter efter  

 disse bestemmelser.
Lovforslaget indeholder ikke bestemmelser om administrationen af  

 egenbetalingsgrænsen.
Regeringen finder imidlertid, at det er nødvendigt, at  

 administrationen fastlægges således, at patienterne præsterer det nødvendige  

 bevis for, at egenbetalingsgrænsen er nået.
 Lovforslaget blev behandlet på bestyrelsens møde den 3. marts d.å.  

 Bestyrelsen tog lovforslaget til efterretning.
Med venlig hilsen Jens Arbjerg Petersen / Eske Groes Spørgsmål:
 Ministeren bedes anmode Kommunernes Landsforening, Amtsrådsforeningen,  

 Sammenslutningen af Sociale Udvalg og Apotekerforeningen om en udtalelse om  

 lovforslaget.
 Svar:
 I forlængelse af min tidligere besvarelse af spørgsmål nr. 1 fremsendes  

 udtalelse af 31. marts 1989 fra Danmarks Apotekerforening.
DANMARKS APOTEKERFORENINGDen 31. marts 1989 Sundhedsministeriet Sundhedsministeriet har med skrivelse af 23. februar  

 1989 anmodet Danmarks Apotekerforening om en udtalelse til lovforslag nr. 196  

 om ændring af lov om offentlig sygesikring - indførelse af en  

 egenbetalingsgrænse m.v.
Foreningen har ved lovforslagets fremsættelse fundet anledning til at  

 drøfte dette med Amtsrådsforeningen.
Danmarks Apotekerforening og  

 Amtsrådsforeningen har i en lang årrække haft en aftale om afregning efter et  

 nettoafregningsprincip.
Aftalen går ud på, at apoteket afregner det beløb,  

 som sygesikringen skal betale, direkte med sygesikringen, uden at patienten  

 har nogle udlæg.
Denne aftale er bygget op på en måde, så receptekspeditionen på apoteket  

 ikke belastes væsentligt ved, at apotekerne udfører administrativt  

 afregningsarbejde for patienterne over for sygesikringen.
Således er alle  

 takstoplysninger - både på tryk og i edb - etableret med patientandel og  

 offentlig andel.
Afregningsproceduren er integreret i receptekspeditionen,  

 hvilket kan lade sig gøre, når refusionsforudsætningerne er kendte fra  

 begyndelsen ved en recepts ekspedition.
 Prisberegning og udarbejdelse af bilagsmateriale over for sygesikringen  

 følger i dag med »flowet« i receptekspeditionen, og bilagene er  

 samtidig forberedt til at indgå i bogholderiet, når udlevering af medicinen  

 finder sted.
Ved indførelsen af en brugerbetaling ændres denne procedure væsentligt.  

 Forudsætningerne for ydelse af tilskud er ikke kendte ved påbegyndelsen af  

 receptekspeditionen.
Dette indebærer, at selve afregningsfunktionen over for  

 sygesikringen kun kan udføres delvis integreret i receptekspeditionen.
 Udarbejdelse af bilagsmateriale m.v. vil i de fleste tilfælde blive  

 foretaget i forbindelse med receptudleveringen, og det bilagsmateriale, der  

 bliver udarbejdet her, vil senere igen skulle integreres i  

 »recepturens« arbejde for at få en samlet opgørelse over apotekets  

 tilgodehavende over for sygesikringen.
 Som illustration af de administrative ændringer, der vil blive resultatet  

 af indførelsen af brugerbetaling, er vedlagt 4 diagrammer, der viser  

 receptflowet med det tilknyttede administrative arbejde for at kunne leve op  

 til brugerbetaling.
 Som sammenligning viser diagram nr. 5 receptekspedtionen, som den  

 foretages i dag.
 Ved en gennemførelse af lovforslaget bliver der tale om væsentlig  

 forøgelse af det administrative arbejde, apoteket må foretage for at kunne  

 afregne direkte med sygesikringen på patientens vegne.
En nedsættelse af tilskudsprocenterne havde været en løsning, der kunne  

 give et tilsvarende provenu, og som ikke ændrede på apotekets  

 afregningsrutiner over for sygesikringen.
Samtidig ville en sådan ordning  

 være uden besvvær for forbrugerne.
Foreningen deltager selvsagt positivt i et samarbejde med ministeriet på  

 at løse det administrative ekstraarbejde, der er forbundet med indførelsen af  

 brugerbetaling.
Foreningen skønner, at den løbende administration vil medføre  

 betydelige omkostninger for apotekerne.
 Foreningen vil søge den løsning, der vil være mindst omkostningskrævende,  

 idet det samtidig forudsættes, at omkostningerne ved ordningens indførelse og  

 løbende administration vil blive dækket af det offentlige.
Med venlig hilsen p. f. v.
Helge Tovborg-Jensen / Peter Øelund Signaturforklaring til vedlagte flowdiagram 1-5 Pt. - patienten Rec. - recepten Eksp. - ekspederede Taks. - takseres Omtaks. - omtakseres 1) Tilskudskortet er påført specielt stempel, hvis 800 kr.'s  

 egenbetalingsgrænsen er overskredet og patienten herved er berettiget til  

 tilskud.
 2) Recepten påstemples »Ikke påført tilskudskort«.
 3) Kopi af recepten til sygesikringen påstemles  

 »Grænsetilfælde«.
4) Her påstemples det udfyldte tilskudskort med specielt stempel, at  

 »800 kr.'s egenbetalingsgrænsen er overskredet«.
Patienten er  

 berettiget til tilskud.
 5) Påstemplingen »ikke påført tilskudskort« overstreges på  

 recepten.
 6) Patienten skal på et senere tidspunkt henvende sig på apoteket med  

 henblik på ajourføring af tilskudskort efter diagram 2.
 Spørgsmål:
 Der ønskes en oversigt over de muligheder, der er for at yde sociale  

 kompensationer i forbindelse med køb af medicin.
 Det ønskes herunder oplyst, hvilke lovbestemmelser der giver sådanne  

 muligheder, og antallet af personer, som skønnes at kunne få ydelser efter  

 hver enkelt af de pågældende bestemmelser.
 Svar:
 Tilskud til medicin ydes foruden i henhold til sygesikringsloven også  

 efter den sociale pensionslov og bistandsloven.
Efter den sociale pensionslov § 17, stk. 1 ydes hjælp til dækning af  

 medicinudgifter til pensionister i form af et personligt tillæg.
Pensionister  

 med medicinkort er imidlertid undtaget fra egenbetalingsgrænsen.
 Bistandsloven indeholder flere bestemmelser, der giver kommunerne mulighed  

 for at yde hjælp til medicinudgifter.
 Efter bistandslovens § 46 a kan der ydes hjælp til dækning af  

 udgifter til blandt andet medicin, der ikke kan dækkes efter anden  

 lovgivning, såfremt pågældende ikke selv har midler til at afholde  

 udgifterne.
 I henhold til Socialministeriets vejledning om kontanthjælp efter  

 bistandsloven er betingelserne for ydelse af hjælp til medicinudgifter efter  

 § 46 a:
- at udgiften ikke kan dækkes efter anden lovgivning (sygesikringsloven).  

 Der kan ydes hjælp til betaling af såvel tilskudsberettiget som  

 ikke-tilskudsberettiget medicin, - at pågældende ikke selv har midler til at afholde udgiften, - at udgiften efter vurdering fra læge eller tandlæge må anses for  

 velbegrundet.
 Socialministeriet vurderer, at i alt ca. 38.000 personer modtager hjælp  

 til medicinudgifter efter § 46 a.
 Efter bistandslovens § 48 ydes hjælp til dækning af blandt andet  

 udgifter til tilskudsberettiget medicin til visse handicappede børn og  

 voksne.
 Efter § 48, stk. 1, dækker kommunen nødvendige merudgifter ved  

 forsørgelsen for personer, der i hjemmet forsørger et barn under 18 år med et  

 fysisk eller psykisk handicap, såfremt disse udgifter overstiger 2.400 kr. om  

 året.
De udgifter, der dækkes, er nødvendige merudgifter udover de udgifter,  

 familien ville have haft, såfremt barnet ikke var handicappet.
Det er  

 endvidere en betingelse, at barnet forsørges i eget hjem, dvs. at det skal bo  

 hos forældrene eller andre pårørende i modsætning til, at barnet har ophold  

 uden for hjemmet.
Hjælpen efter § 48 er indkomstuafhængig og ikke  

 skattepligtig, men omfatter efter stk. 1 kun udgifter, hvis disse overstiger  

 2.400 kr. i løbet af et år.
Denne beløbsbegrænsning gælder efter bestemmelsens stk. 2 ikke, når der er  

 tale om 1) børn med vidtgående handicap 2) børn med kroniske lidelser 3) personer, der i hjemmet forsørger et handicappet barn, og som ikke har  

 midler til at afholde udgiften.
 Socialministeriet vurderer, at ca. 10.400 personer modtager hjælp efter §  

 48, stk. 1.
Hjælp til voksne handicappede efter § 48, stk. 3, er betinget af, at  

 personen har et vidtgående fysisk eller psykisk handicap og bor i eget hjem,  

 dvs. ikke på institution.
Udtrykket vidtgående handicap betyder, at der skal  

 være tale om en vedvarende lidelse, hvis konsekvenser er af meget indgribende  

 karakter i den daglige tilværelse, og som kræver betydelige  

 hjælpeforanstaltninger for at opnå en tilnærmelsesvis normal tilværelse.  

 Afgrænsningen af den personkreds, der har ret til bistand efter denne  

 bestemmelse, er fastsat i Socialministeriets bekendtgørelse nr. 863 af 11.  

 december 1986, som ændret ved bekendtgørelse nr. 449 af 24. juni 1987. Der er  

 tale om en meget begrænset personkreds.
 Socialministeriet vurderer, at ca. 700 personer modtager hjælp efter § 48,  

 stk. 3.
 Med hjemmel i bistandslovens § 58 er det i Socialministeriets  

 bekendtgørelse om ydelse af hjælpemidler efter bistandslovens § 58, stk. 8,  

 fastsat, at personer, der får ordineret tilskudsberettiget medicin på grund  

 af en varig lidelse, kan få hjælp til dækning af den del af egenudgiften, der  

 overstiger 500 kr. pr. måned.
 Hjælpen ydes uafhængigt af indkomst- og formueforhold til kronisk syge,  

 der har et vedvarende forbrug af tilskudsberettiget medicin til behandling af  

 den varige lidelse, der i egenudgifter overstiger 500 kr. om måneden.  

 Vurderingen foretages af det sociale udvalg, og hjælp udbetales månedsvis  

 bagud.
 Socialministeriet skønner, at 1.000 personer i 1989 får hjælp efter denne  

 bestemmelse.
I forbindelse med indførelen af egenbetalingsgrænsen for medicintilskud er  

 det besluttet at nedsætte den månedlige grænse for kronisk syges egenbetaling  

 i henhold til denne bestemmelse fra 500 kr. til 300 kr.
Bestemmelsen vil  

 herefter omfatte et større antal kronisk syge, men det er ikke muligt præcist  

 at beregne dette antal.
 Spørgsmål:
Vil pensionister med en tillægsprocent helt ned til 1 blive friholdt af  

 lovforslagets virkninger? Svar:
 I henhold til lovforslagets § 1, stk. 1, er personer, der modtager hjælp  

 til dækning af medicinudgifter efter lov om social pension § 17, stk. 1,  

 undtaget fra egenbetalingsgrænsen.
Hjælp til medicinudgifter (medicinkort) ydes som personligt tillæg til  

 pensionisten.
Personligt tillæg kan tildeles pensionister, hvis økonomiske  

 forhold er særlig vanskelige.
Personligt tillæg til medicin beregnes efter  

 pensionistens personlige tillægsprocent.
Der ydes fra 1 pct. til 100 pct.  

 dækning af egenbetalingen.
Afgrænsning af den personkreds, der er undtaget fra 800 kr.s grænsen, er  

 sket ved henvisning til den sociale pensionslov og omfatter således alle  

 pensionister, der modtager personligt tillæg efter § 17, stk. 1, til dækning  

 af medicinudgifter.
Undtagelsen gælder uanset størrelsen af den personlige  

 tillægsprocent.
 Det betyder, at pensionister med medicinkort opnår sædvanligt tilskud  

 efter sygesikringsloven til alle tilskudsberettigede lægemidler, de får  

 ordineret.
 Spørgsmål:
 Der ønskes en definition af, hvem der i relation til dette lovforslag kan  

 betragtes som kronisk syge, og oplysninger om, hvor mange personer der vil  

 være tale om.
 Svar:
 Den foreslåede egenbetalingsgrænse for medicintilskud omfatter alle  

 sygesikrede bortset fra pensionister med medicinkort. 800 kr.s grænsen  

 omfatter således også patienter med lidelser, der ud fra en lægelig vurdering  

 af sygdommens karakter og varighed må betragtes som kroniske.
 I lovforslaget er der ikke taget stilling til, hvilke patienter der kan  

 betragtes som kronisk syge.
 Der vil imidlertid blive afsat et beløb til kommunerne til sociale  

 kompensationer med henblik på at imødegå stigninger i egenbetalingen for  

 visse patientgrupper, heriblandt visse kronisk syge.
 Efter regler fastsat i medfør af bistandslovens § 58 kan personer, der får  

 ordineret tilskudsberettiget medicin på grund af en varig lidelse, få hjælp  

 til dækning af den del af egenudgiften, der overstiger 500 kr. pr. måned,  

 uanset indkomst- og formueforhold.
Denne regel sikrer, at kronisk syge med meget store egenudgifter til  

 medicin, ikke berøres økonomisk af indførelsen af egenbetalingsgrænsen.
Som  

 følge af nedsættelsen af den månedlige grænse fra 500 kr. til 300 kr. i  

 forbindelse med indførelse af egenbetalingsgrænsen, stilles de kronisk syge,  

 der herefter falder ind under bestemmelsen, desuden bedre.
 Afgrænsningen af, hvilke patienter der som kronisk syge vil blive friholdt  

 for økonomisk påvirkning af egenbetalingsgrænsen, bygger på et økonomisk  

 kriterium, der er fastlagt i den nævnte bestemmelse i bistandsloven.  

 Bestemmelsen omfatter kronisk syge med et vedvarende behov for medicin til  

 behandling af den varige lidelse, der medfører egenudgifter, der overstiger  

 den fastsatte månedlige grænse, der fastsættes til 300 kr.
 Spørgsmål:
 Hvor mange personer skønnes at have et medicinforbrug på under 800 kr.?  

 Spørgsmålet bedes eventuelt besvaret ved at omsætte tal fra en undersøgelse i  

 Fyns Amt til landsplan.
 Svar:
Spørgsmålet er forstået således, at det ønskes oplyst, hvor mange personer  

 der har et forbrug af tilskudsberettiget medicin, der i apotekerudsalgspris  

 udgør under 800 kr. om året.
Et sådant forbrug vil ikke bringe patienten op  

 over egenbetalingsgrænsen på 800 kr. årligt, hvorefter der ville blive ydet  

 tilskud til tilskudsberettiget medicin, som patienten køber i den resterende  

 del af året.
 Der findes ikke statistisk materiale, der viser fordelingen af  

 medicinudgifter i den danske befolkning opgjort ud fra registrering af det  

 faktiske medicinforbrug.
 Det er imidlertid muligt at få et indtryk af udgiftsfordelingen på  

 baggrund af data fra Den danske Helbredsundersøgelse, der er foretaget af  

 Odense Universitet i 1982.
Det skønnes ud fra dette materiale, at omkring 80 pct. af den sygesikrede  

 del af befolkningen i 1987 havde et forbrug af tilskudsberettiget medicin,  

 der udgjorde mindre end 800 kr. årligt i apoteksudsalgspriser.
På grund af  

 pris- og mængdestigninger vil denne andel allerede i 1989 være mindre end 80  

 pct.
Det skønnes endvidere, at en stor del af befolkningen slet ikke har  

 udgifter til medicin, muligvis omkring 40 pct.
Oplysningerne er behæftet med betydelig usikkerhed, idet undersøgelsen er  

 foretaget på et meget begrænset antal personer og idet spørgsmålet om  

 udgifter til medicin har været af sekundær karakter i relation til den mere  

 omfattende helbredskarakteristik.
Samtidig er oplysningerne baseret på  

 patienternes skøn og ikke på konkret registrering.
 Spørgsmål:
Hvordan skal apotekerne forholde sig ved beregning af den pris,  

 forbrugeren skal betale, når grænsen for medicinkøb på i alt 800 kr. nås ved  

 køb efter en recept, der indeholder lægemidler med forskelligt tilskud? Svar:
 Der er tale om tilfælde, hvor patientens udgifter til tilskudsberettiget  

 medicin overskrider egenbetalingsgrænsen ved samtidigt køb af et lægemiddel  

 med 50 pct. tilskud og et lægemiddel med 75 pct. tilskud.
I sådanne »grænsetilfælde« finder jeg det hensigtsmæssigt, at  

 prisen på lægemidlet med 50 pct. tilskud eller en del heraf alt efter, hvor  

 langt patienten er fra 800 kr.s grænsen, betragtes som afholdt inden  

 overskridelse af egenbetalingsgrænsen, således at patienten betaler den fulde  

 pris.
Prisen på lægemidlet med 75 pct. tilskud eller en del heraf betragtes  

 derimod som afholdt efter overskridelse af egenbetalingsgrænsen, således at  

 patienten opnår tilskud med 75 pct. af denne pris.
 Det er hensigten at tilrettelægge tilskudsberegningen på den for patienten  

 mest fordelagtige måde, således at patienten opnår det størst mulige tilskud  

 og dermed kommer til at betale mindst muligt selv.
 Spørgsmål:
 Ministeren bedes oplyse, hvor meget det koster at begrænse egenudgiften  

 for kronisk syge fra 500 til 300 kr. pr. måned.
 Svar:
 I medfør af bistandslovens § 58 kan personer, der får ordineret  

 tilskudsberettiget medicin på grund af en varig lidelse, få hjælp til dækning  

 af den del af egenbetalingen, der overstiger 500 kr. pr. måned uanset  

 indkomst- og formueforhold.
 Der findes ingen opgørelse over, hvor mange personer der i dag modtager  

 hjælp til medicinkøb i henhold til bestemmelsen i bistandslovens § 58 eller  

 over størrelsen af kommunernes udgifter hertil.
Det er på denne baggrund ikke muligt præcist at beregne merudgifterne ved  

 at sænke den omhandlede grænse på 500 kr. til 300 kr.
Til grund for  

 forhandlingerne med Amtsrådsforeningen og Kommunernes Landsforening om ydelse  

 af kompensation over bloktilskuddene i forbindelse med en nedsættelse af  

 grænsen på 500 kr. til 300 kr. har Sundhedsministeriet anlagt det skøn, at  

 nedsættelsen vil medføre en merudgift på 25 mio. kr.
 Spørgsmål:
 Ministeren bedes oplyse størrelsen af danske medicintilskud sammenholdt  

 med medicintilskuddene i EF-landene og Norge og Sverige.
 Svar:
 Sundhedsministeriet er ikke i besiddelse af oplysninger om  

 medicintilskuddenes størrelse i EF-landene og Norge og Sverige.
Der er dog muligt, at danne sig et indtryk af medicintilskuddenes  

 størrelse ved at betragte det offentliges finansieringsgrad af de totale  

 medicinudgifter.
Det er søgt opgjort i MEFA's publikation »Tal og Data  

 for 1988«.
Det er Sundhedsministeriets opfattelse, at der nødvendigvis  

 må være betydelige usikkerheder forbundet med anvendelsen af sådanne  

 internationale sammenligninger.
 MEFA har opgjort de offentlige medicinudgifter udtrykt som procent af de  

 samlede medicinudgifter således:
Offentlige medicinudgifter i pct. af samtlige medicinudgifter Kilde: MEFA, Tal og Data, 1988, tabel 70.
Det skal understreges, at de anførte oplysninger repræsenterer et skøn  

 over det offentliges medicintilskud, og at sammenligninger mellem de  

 forskellige lande kun bør foretages under hensyntagen til den konkrete  

 struktur i de enkelte landes medicintilskudssystemer, herunder bl.a., i hvor  

 høj grad borgernes selvforsikring spiller en rolle i finansieringen af  

 medicinudgifterne.
I tallene er det offentliges udgifter til medicin på  

 sygehusene endvidere medregnet.
Da oplysningerne om medicinudgifterne er udtrykt i en relativ størrelse  

 (procent), påvirkes en sammenligning mellem landene ikke af forskelle i  

 lægemiddelforbrug pr. indbygger eller af momsforskelle og forskelle i  

 prisniveau og købekraft.
Den relative opgørelse er derfor ikke anvendelig til  

 at opnå oplysninger om, hvordan medicinudgifterne belaster borgernes økonomi  

 i de forskellige lande.
 Spørgsmål:
I forlængelse af svaret på spørgsmål 14, jf.
L 196 - bilag 16 bedes  

 ministeren oplyse nærmere om forudsætningerne for den skønnede merudgift på  

 25 mio. kr.
 Svar:
Som oplyst i svaret på spørgsmål nr. 14 har Sundhedsministeriet anlagt det  

 skøn, at en nedsættelse af den omhandlede grænse fra 500 kr. til 300 kr. vil  

 medføre en merudgift på ca. 25 mio. kr.
Dette skøn er lagt til grund for  

 forhandlingerne med Amtsrådsforeningen og Kommunernes Landsforening samt  

 Københavns og Frederiksberg Kommuner om kompensation for merudgifterne over  

 bloktilskuddene.
I disse forhandlinger har endvidere deltaget  

 Socialministeriet og Budgetdepartementet.
 Sundhedsministeriets skøn om merudgifter på ca. 25 mio. kr. bygger på den  

 antagelse, at antallet af modtagere af hjælp til dækning af egenudgifterne  

 stiger fra ca. 1.000 til ca. 15.000, når den omhandlede grænse nedsættes til  

 300 kr.
 Sundhedsministeriet har endvidere antaget, at de nævnte 1.000 personers  

 samlede forbrug af tilskudsberettigede lægemidler er ca. 35 mio. kr., og at  

 de nævnte 15.000 personers tilsvarende forbrug er ca. 230 mio. kr.
 Efter fradrag af sygesikringens tilskud og patienternes egenbetaling  

 resterer beløb til dækning over bistandslovens § 58 på henholdsvis ca. 6 mio.  

 kr. og ca. 31 mio. kr.
 Merudgiften ved nedsættelse af grænsen skønnes derfor på baggrund af de  

 anførte antagelser at være ca. 25 mio. kr.
De beskrevne forudsætninger er forelagt for de nævnte deltagere i  

 forhandlingerne om bloktilskudskompensation.
Der blev ikke fremsat  

 indvendinger imod, at disse antagelser lægges til grund for beregning af  

 kompensation.
Sundhedsministerens kommentar til brev af 14. april 1989 fra De Samvirkende Invalideorganisationer til Folketingets Sundhedsudvalg (L 196-bilag 23) Jeg forstår af brevet af  

 14. april 1989 fra De Samvirkende Invalideorganisationer og det medsendte  

 brev fra Dansk Blindesamfund, at en stor del af medlemmerne af de tilknyttede  

 organisationer er pensionister eller modtager supplerende medicinhjælp efter  

 bistandslovens regler.
 Jeg skal derfor henvise til lovforslag L 196, hvoraf det fremgår, at  

 pensionister med medicinkort vil være undtaget fra den foreslåede  

 egenbetalingsgrænse, således at der vil blive ydet tilskud efer  

 sygesikringslovens nuværende regler om medicintilskud.
 For så vidt angår bortfald af tilskud til visse lægemidler, der er  

 overført til håndkøbsudlevering m.v., kan jeg henvise til sygesikringslovens  

 enkelttilskudsordning, hvorefter Sundhedsstyrelsen efter ansøgning fra lægen  

 kan bevilge et individuelt tilskud til lægemidler, der ikke har generelt  

 tilskud, når præparatet af lægen er ordineret en bestemt patient.
Sundhedsstyrelsen har efter indstilling fra Medicintilskudsnævnet  

 opstillet retningslinier for tildeling af individuelt tilskud efter  

 sygesikringsloven.
For så vidt angår mavesårspræparater er det hensigten med  

 de opstillede retningslinier at sikre, at patienter med mavesårssygdommen  

 opnår enkelttilskud.
Retningslinierne indebærer, at enkelttilskud ikke vil  

 blive ydet til behandling af sygdomme og sygdomssymptomer, der ikke er  

 omfattet af det registrerede indikationsområde for de pågældende præparater.  

 Medicintilskudsnævnet anslår, at der vil blive ydet tilskud til mindst 35-50  

 pct. af det tidligere tilskudsberettigede forbrug.
 For pensionister, der har medicinkort, vil der, såfremt der opnås  

 enkelttilskud til for eksempel mavesårsmedicin, blive ydet tilskud efter  

 sygesikringsloven til denne medicin, uanset om pensionistens udgifter til  

 dette præparat eller andre tilskudsberettigede lægemidler overstiger 800 kr.  

 inden for et år eller ej.
Det fremgår endvidere af Sikringsstyrelsens vejledning af 25. januar 1988  

 om social pension, pkt. 194, at kommunerne kan yde hjælp over medicinkortet  

 til al medicin, der er tilskudsberettiget og ordineret af en læge.
Herunder  

 hører også medicin, hvortil pensionisten har en enkelttilskudsbevilling fra  

 Sundhedsstyrelsen.
Tillægsbetænkning Efter at det ved 2. behandling af lovforslaget blev vedtaget at lade dette overgå direkte til 3. behandling, har udvalget optaget lovforslaget til fornyet udvalgsbehandling og har herunder stillet spørgsmål til sundhedsministeren, som denne har besvaret skriftligt og i samråd.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.
 Et midretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse.
