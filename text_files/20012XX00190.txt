Skriftlig fremsættelse (13. marts  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om friskoler og  

 private grundskoler m.v. (Krav til skolen og styrkelse af tilsynet m.v.).
(Lovforslag nr.
L 163).
Lovforslaget er et led i regeringens  

 udlændingeudspil for at fremme en bedre integration af tosprogede  

 børn.
Regeringen lægger afgørende vægt på, at  

 eleverne i de frie grundskoler rustes lige så godt som eleverne i  

 folkeskolen til at begå sig på det danske arbejdsmarked og i det  

 danske samfund, og har på den baggrund ønsket at præcisere  

 skolernes forpligtelse til at forberede eleverne på samfundets  

 realiteter og at styrke tilsynet med de frie grundskoler.
 Efter forslaget skal de frie grundskoler forberede  

 eleverne til at leve i et samfund med frihed og folkestyre på grundlag  

 af de principper for menneskerettigheder og grundlæggende  

 frihedsrettigheder, der følger af Den Europæiske  

 Menneskerettighedskonvention.
 Efter forslaget vil det offentlige tilsyn med  

 undervisningen på de frie grundskoler blive styrket på flere  

 måder.
Det foreslås for det første, at det valgte  

 eksterne tilsyn med elevernes standpunkt i dansk, regning/matematik og  

 engelsk fremover også skal føre tilsyn med elevernes standpunkt  

 i historie/samfundsfag og naturvidenskabelige fag samt med, om  

 undervisningssproget er dansk.
Efter forslaget vil der blive mulighed for at  

 fordele den eksterne tilsynsopgave på flere personer.
 For det andet foreslås, at ministeren får  

 bemyndigelse til at fastsætte nærmere regler om, hvordan det  

 eksterne tilsyn skal udføres, og hvordan den eller de  

 tilsynsførende skal udpeges.
For det tredje foreslås, at ministeren får  

 hjemmel til at fastsætte retningslinier for, hvorledes det yderligere  

 tilsyn i de enkelte konkrete tilfælde skal udføres.
Det vil bero  

 på den konkrete situation, hvilke elementer der skal indgå i  

 tilsynet.
Tilsynet må udøves med respekt for den enkelte skoles  

 formål i henhold til dens vedtægtsbestemmelser.
 For det fjerde foreslås, at ministeren får  

 mulighed for at beslutte, at en skole ikke er en fri grundskole, og at den  

 ikke kan modtage tilskud efter loven, hvis der efter ministerens skøn  

 ikke er tilstrækkelig sikkerhed for, at skolen giver en undervisning,  

 der står mål med folkeskolens, eller at skolen forbereder  

 eleverne til at leve i et samfund med frihed og folkestyre.
Efter forslaget vil eventuel fortsat undervisning på  

 en skole, der har fået frataget tilskuddet, fordi den ikke opfylder  

 kravet om at give en undervisning, der står mål med folkeskolens,  

 eller kravet om at forberede eleverne til at leve i et samfund med frihed og  

 folkestyre eller kravet om dansk som undervisningssprog, herefter ske efter  

 bestemmelserne om hjemmeundervisning.
Dette indebærer bl.a., at  

 kommunalbestyrelserne i de enkelte elevers bopælskommuner har tilsynet  

 med undervisningen.
 Idet jeg henviser til lovforslaget med bemærkninger,  

 tillader jeg mig at anbefale lovforslaget til hurtig og velvillig behandling  

 i det høje Ting.
