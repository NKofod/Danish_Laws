Udtalt, at når en  ankeinstans,  der er rette myndighed,  

 har truffet en utvetydig afgørelse, hvorefter der er tillagt en borger (en  

 forening) en ret til en ydelse, og denne afgørelse ikke har et åbenbart  

 ulovligt indhold eller i øvrigt er behæftet med en åbenbar væsentlig eller  

 grov mangel, er kommunens nægtelse af at efterleve afgørelsen i sig selv en  

 klar ulovlighed.
Det gælder, uanset om afgørelsen måtte vedrøre et tvivlsomt  

 fortolkningsspørgsmål.
På begæring af borgeren (foreningen) må den  

 almindelige kommunale tilsynsmyndighed derfor yde den pågældende bistand til  

 at opnå den ret, der er tillagt vedkommende over for kommunen, om fornødent  

 ved anvendelse af tvangsbøder.
 I sådanne tilfælde er det således ikke nødvendigt, at der foreligger  

 en udtalelse fra den myndighed, hvis lovgivning er overtrådt, om, at der  

 foreligger en klar ulovlighed, og at ulovligheden er så alvorlig, at den ikke  

 kan tolereres, således at sanktioner i henhold til styrelseslovens § 61 af  

 ressourtmyndigheden skønnes påkrævet.
I skrivelse af 3. maj 1989 har Tilsynsrådet for Københavns Amt orienteret  

 Indenrigsministeriet om, at tilsynsrådet i en skrivelse af samme dato har  

 meddelt Rødovre Krop- og Motionsforening, at rådet ikke finder at kunne  

 bringe bestemmelsen i styrelseslovens § 61 om tvangsbøder i anvendelse i  

 anledning af, at Rødovre Kommune har nægtet at udbetale tilskud efter  

 fritidsloven til foreningen.
Tilsynsrådet lagde herved vægt på, at der ikke  

 fra ressortmyndigheden (amtsrådet) forelå en tilkendegivelse om, at man fandt  

 det nødvendigt eller ønskeligt, at tilsynsrådet ved anvendelse af  

 tvangsmidlerne i styrelseslovens § 61 søgte at tvinge Rødovre Kommune til at  

 yde tilskuddet til foreningen.
 Senere har advokat Jens Linde i skrivelse af 9. maj 1989 (vedlagt) på  

 vegne af Rødovre Krop- og Motionsforening klaget til Indenrigsministeriet  

 over tilsynsrådets undladelse af at gribe indd over for Rødovre Kommune.
 I denne anledning skal Indenrigsministeriet udtale følgende:
I § 61 i lov om kommunernes styrelse, jf. lovbekendtgørelse nr. 313 af 20.  

 juni 1984, er angivet de sanktioner, som den kommunale tilsynsmyndighed kan  

 anvende over for ulovligheder i kommunestyret.
Hvis en kommunalbestyrelse  

 undlader at udføre en foranstaltning, som den efter lovgivningen har pligt  

 til at udføre, kan tilsynsmyndigheden efter bestemmelsen i § 61, stk. 2,  

 pålægge de medlemmer af kommunalbestyrelsen, der er ansvarlige for  

 undladelsen, tvangsbøder.
 I bemærkningerne til lov nr. 210 af 16. maj 1984 om ændring af de  

 kommunale styrelseslove, hvorved § 61 fik sin nuværende affattelse, er det  

 angivet, at det er en betingelse for anvendelse af sanktionerne i § 61, at  

 der foreligger den fornødne klarhed, dvs. at der ikke er rimelig tvivl om, at  

 lovgivningen er tisidesat.
I den betænkning (betænkning nr. 996/1983), der lå til grund for  

 lovændringen, er det anført, at det i praksis undertiden har været tvivlsomt,  

 om ressortmyndighederne ønskede tilsynsmyndighedernes indgriben i en konkret  

 sag.
Tvivl kan opstå, hvis ressortmyndigheden ikke udtrykkeligt angiver, at  

 ulovligheden efter myndighedens opfattelse er af en sådan karakter, at en  

 indgriben efter § 61 er ønskelig/påkrævet.
 Det anføres endvidere i betænkningen (side 87), at det normalt er en  

 forudsætning for den kommunale tilsynsmyndigheds indgriben, at der foreligger  

 en udtalelse fra den myndighed, hvis lovgivning er overtrådt, om, at der  

 foreligger en klar ulovlighed, og at ulovligheden er så alvorlig, at den ikke  

 kan tolereres, således at § 61-sanktioner af ressourtmyndigheden skønnes  

 påkrævet.
De her nævnte to betingelser, at ressourtmyndigheden skal anse forholdet  

 for klart ulovligt, og at ressortmyndigheden skal ønske tvangsmidler anvendt,  

 gælder imidlertid ikke i tilfælde, hvor en ankeinstans har truffet afgørelse  

 om, at en part har ret til en ydelse.
Hvis der i sådanne tilfælde foreligger  

 en utvetydig afgørelse, som er truffet af rette myndighed, og som ikke har et  

 åbenbart ulovligt indhold eller i øvrigt er behæftet med en åbenbar væsentlig  

 eller grov mangel, påhviler det tilsynsmyndigheden på begæring af parten at  

 yde bistand til, at kommunen efterlever afgørelsen.
Når en ankeinstans har truffet en afgørelse, er kommunens nægtelse af at  

 efterleve afgørelsen i sig selv en klar ulovlighed, uanset om afgørelsen  

 måtte vedrøre et tvivlsomt fortolkningsspørgsmål.
I sådanne tilfælde er det  

 således uden betydning, om kommunens afgørelse er klart ulovlig, idet den  

 klare ulovlighed består i kommunens manglende efterlevelse af ankeinstansens  

 afgørelse.
På begæring af parten må tilsynsmyndigheden derfor yde bistand  

 til, at den pågældende opnår den ret, der er tillagt vedkommende over for  

 kommunen, om fornødent ved anvendelse af tvangsbøder.
 Der kan herved henvises til Erik Harder, Dansk Kommunalforvaltning II,  

 Opgaver og Tilsyn, side 248, Peter Bak Mortensen, Juristen 1985, side 182, og  

 Preben Espersen, Juristen 1988, side 152.
 Da Københavns Amtskommune som kompetent myndighed i henhold til  

 skolestyrelseslovens § 65 har truffet en for Rødovre Kommune bindende  

 afgørelse om, at Rødovre Krop- og Motionsforening har krav på tilskud efter  

 fritidsloven, skal tilsynsmyndigheden på begæring af den tilskudsberettigede  

 yde bistand til, at kommunen efterlever afgørelsen.
 På denne baggrundd skal Indenrigsministeriet anmode Tilsynsrådet for  

 Københavns Amt om at tage sagen op til fornyet behandling med henblik på, at  

 det pålægges Rødovre Kommune at efterleve Københavns Amtskommunes afgørelse  

 vedrørende tilskud til foreningen efter fritidsloven.
 Til orientering vedlægges kopi af ministeriets skrivelse af dags dato til  

 foreningens advokat, Jens Linde.
Med venlig hilsen Thor Pedersen / Jann Larsen Indenrigsministeriets afgørelser og udtalelser om kommunale forhold 1989  

 8.4.
