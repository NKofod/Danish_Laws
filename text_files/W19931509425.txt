 En 71-årig mand med discusprolaps fik forsinket diagnose og behandling  

 på grund af kommunikationsbrist mellem 2 afdelingers læger.
 Patientklagenævnet fandt, at den fysiurgiske overlæge burde have  

 tilset patienten og ud fra en fornyet undersøgelse have overvejet nye  

 undersøgelser og udtalte derfor kritik.
 Denne sag handler om forsinket diagnosticering og behandling af en 71-årig  

 mand med discusprolaps på grund af kommunikationssvigt mellem læger på  

 medicinsk afdeling og reumatologisk afdeling.
Patienten blev indlagt akut den 17. i måneden på medicinsk afdeling af  

 egen læge på grund af discusprolaps efter at have foretaget en forkert  

 bevægelse to dage tidligere.
Patienten havde lændesmerter med udstråling til  

 begge ben til følge.
Der belv ordineret fysiurgisk tilsyn, og næste dag blev patienten tilset  

 af en overlæge fra reumatologisk afdeling, der ikke fandt lammelser.  

 Fuldstændig fysiurgisk vurdering var ikke mulig på grund af patientens  

 smerter.
Røntgenbilleder viste ikke tegn på brud.
Der blev ordineret  

 observation og smertebehandling.
Fysiurgen noterede i journalen forslag til  

 behandling weekenden over, med henblik på fornyet orientering mandag.
Det  

 faglige ansvar for patienten var således placeret hos medicinsk afdeling.
Den 19. blev der bl.a. konstateret føleforstyrrelser i ridebukseområdet,  

 svag tonus i lukkemusklen, nedsat kraft i venstre ben og vandladningsbesvær.  

 Der blev indlagt kateter.
Den 20. konstaterede man desuden let sivende  

 afføring.
Bagvagten blev orienteret.
Den 21. kontaktede fysiurgen telefonisk en sygeplejerske på medicinsk  

 afdeling, der orienterede om de to forudgående dage og oplyste, at man  

 afventede en ultralyd-scanning, og at patienten trods stærk smertebehandling  

 stadig havde smerteklager.
Fysiurgen fandt ikke anledning til at tilse  

 patienten påny.
 Heller ikke overlægen på medicinsk afdeling fandt anledning til selv at  

 undersøge patienten, idet det var hans opfattelse, at fysiurgen havde påtaget  

 sig ansvaret for behandlingen af patienten indtil videre.
Den 22. og 23. var symptomerne stadig til stede, og patienten kunne nu  

 ikke holde på urin og afføring.
Den 24. blev der intet journalført.
 Endelig den 25. blev patienten overført til neurokirurgisk afdeling, hvor  

 han blev opereret akut for discusprolaps (kompliceret med cauda-equina  

 syndrom). Patienten har herefter blivende neurologiske udfaldssymptomer.
Sundhedsstyrelsen udtalte, at der ikke var grundlag for kritik af  

 fysiurgens oprindelige tilsyn og de foreslåede diagnostiske tiltag.
Fysiurgen  

 havde beskrevet, at en fuldstændig undersøgelse af patienten ikke var mulig.  

 Den 21. talte fysiurgen med en sygeplejerske fra medicinsk afdeling, efter at  

 de af fysiurgen foreslåede undersøgelser var udført, og blev orienteret om  

 resultat af disse samt om patientens tilstand i øvrigt.
Fysiurgen skrev  

 journalnotat vedrørende samtalen.
På baggrund af den tidligere ikke tilfredsstillende foretagne fysiurgiske  

 undersøgelse samt på baggrund af de nu foreliggende oplysninger indstillede  

Sundhedsstyrelsen , at der blev meddelt den fysiurgiske overlæge en  

 beklagelse med henvisning til lægelovens § 6, stk. 1, for forsømmelse i  

 behandlingen af patienten, idet fysiurgen burde have tilset patienten og ud  

 fra en fornyet undersøgelse have overvejet eventuelle supplerende  

 undersøgelser.
Der var herved lagt vægt på, at journalnotatet fra den 18.  

 måtte betragtes som et tilsagn om opfølgning.
 Sundhedsstyrelsen fandt endvidere, at overlægen for medicinsk  

 afdeling i den pågældende periode havde haft det faglige ansvar for  

 behandlingen af patienten, og på baggrund af de for ham forelagte  

 observationer selv burde have tilset og undersøgt patienten og indstillede,  

 at der blev meddelt overlægen en alvorlig beklagelse med henvisning til  

 lægelovens § 6, stk. 1, for at have været ansvarlig for forsinket diagnose og  

 mangelfuld behandling.
 Patientklagenævnet fandt alene, at den fysiurgiske overlæge havde  

 udvist manglende omhu i behandlingen af patienten.
