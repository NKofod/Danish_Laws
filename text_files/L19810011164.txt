 Den 27. februar 1981 blev ved noteveksling i København indgået følgende  

 aftale mellem Danmark og Amerikas forenede Stater om almindelig sikkerhed for  

 militære oplysninger:
 No. 5.
 Amerikas forenede Staters ambassadør bevidner sin højagtelse til Hans  

 Excellence Danmarks Udenrigsminister og har den ære at henvise til nylige  

 drøftelser mellem repræsentanter for vore respektive regeringer vedrørende  

 ønskeligheden af, at alle klassificerede militære oplysninger, som udveksles  

 mellem vore to regeringer, omfattes af de samme principper, som vore  

 regeringer er blevet enige om at anvende til beskyttelse af klassificerede  

 militære oplysninger, der er omfattet af sikkerhedsaftalen mellem parterne i  

 den Nordatlantiske Traktat, godkendt af det Nordatlantiske Råd den 6. januar  

 1950, og de grundlæggende principper og mindstebetingelser for sikkerhed  

 (NATO dokument C-M(55)15(Final)), godkendt af Rådet den 2. marts 1955.
 Det foreslås derfor, at alle klassificerede militære oplysninger, som  

 direkte eller indirekte udveksles mellem vore to regeringer, beskyttes i  

 overensstemmelse med følgende principper:
a. modtagerregeringen må ikke overlade sådanne oplysninger til en tredje  

 regering eller nogen anden part uden samtykke fra den regering, der har givet  

 oplysningerne; b. modtagerregeringen skal sikre oplysningerne den samme grad af  

 beskyttelse, som ydes dem af den regering, der har givet oplysningerne; c. modtagerregeringen må ikke benytte oplysningerne til andre formål end  

 dem, hvortil de er givet; og d. modtageren skal respektere private rettigheder såsom patenter,  

 ophavsrettigheder eller forretningshemmeligheder, som måtte være indeholdt i  

 oplysningerne.
 Klassificerede militære oplysninger og materiale må kun udveksles mellem  

 regeringsmyndigheder og kun mellem personer, som har den nødvendige  

 sikkerhedsbemyndigelse til adgang hertil.
I denne aftale skal ved klassificerede militære oplysninger forstås  

 officielle militære oplysninger eller materiale, som i den givende regerings  

 nationale sikkerhedsinteresse og i overensstemmelse med gældende nationale  

 love og bestemmelser kræver beskyttelse mod ubemyndiget videregivelse, og som  

 er betegnet som klassificeret af den kompetente sikkerhedsmyndighed.
Dette  

 gælder enhver klassificeret oplysning i enhver form, både skriftlig, mundtlig  

 og visuel.
Sådant materiale kan være ethvert dokument, produkt eller stof, på  

 eller i hvilket oplysninger måtte være nedfældet eller indeholdt.
Sådant  

 materiale omfatter alt uanset fysisk beskaffenhed eller sammensætning,  

 herunder, men ikke begrænset til, dokumenter, skrift, hardware, udstyr,  

 maskineri, apparater, indretninger, modeller, fotografier, båndoptagelser,  

 gengivelser, noter, skitser, planer, prototyper, tegninger, figurer, kort og  

 breve, såvel som alle andre produkter, stoffer eller genstande, hvorfra  

 oplysninger kan uddrages.
 Oplysninger, der er klassificeret af den ene af vore to regeringer og  

 leveret af den ene regering til den anden ad regeringskanaler, vil blive  

 tildelt en klassifikation af de kompetente myndigheder under  

 modtagerregeringen, der skal sikre en beskyttelsesgrad svarende til den, der  

 kræves af den udleverende regering.
Denne aftale gælder alle udvekslinger af klassificerede militære  

 oplysninger mellem alle myndigheder og bemyndigede officielle repræsentanter  

 for vore to regeringer.
Denne aftale gælder imidlertid ikke for  

 klassificerede oplysninger, for hvilke særlige sikkerhedsaftaler og  

 -ordninger allerede er indgået.
Enkeltheder vedrørende kommunikationskanaler  

 og anvendelsen af de førnævnte principper skal gøres til genstand for sådanne  

 tekniske ordninger (herunder en Industrisikkerhedsaftale), som måtte være  

 nødvendige mellem de kompetente myndigheder under vore respektive regeringer.
Hver regering skal tillade sikkerhedseksperter fra den anden regering at  

 aflægge periodiske besøg på sit territorium, når det findes gensidigt  

 belejligt, for at de med dens sikkerhedsmyndigheder kan drøfte disses metoder  

 og midler til beskyttelse af klassificerede militære oplysninger, der er  

 fremsendt til denne regering af den anden regering.
Hver regering skal bistå  

 sådanne eksperter med at afgøre, om sådanne oplysninger, som er givet til den  

 af den anden regering, er tilstrækkeligt beskyttede.
Modtagerregeringen skal undersøge alle tilfælde, hvor det vides, eller  

 hvor der er grund til at formode, at klassificerede militære oplysninger fra  

 den givende regering er gået tabt eller er kommet til ubemyndigede personers  

 kendskab.
Modtagerregeringen skal også hurtigt og udførligt underrette den  

 givende regering om enkelthederne vedrørende sådanne tildragelser af denne  

 art og om de endelige resultater af undersøgelsen og afhjælpende  

 foranstaltninger, der er foretaget for at hindre gentagelser.
 Såfremt en af regeringerne eller dens kontraktparter tildeler en kontrakt,  

 hvori indgår klassificerede militære oplysninger, til opfyldelse på den anden  

 regerings territorium, skal regeringen i det land, hvori opfyldelsen under  

 kontrakten finder sted, påtage sig ansvaret for varetagelse af  

 sikkerhedsforanstaltninger på sit eget territorium til beskyttelse af sådanne  

 klassificerede oplysninger i overensstemmelse med sine egne retningslinier og  

 krav.
 Forinden nogen klassificeret militær oplysning, der er modtaget fra den  

 anden regering, overlades til en kontraktpart eller en mulig fremtidig  

 kontraktpart, skal modtagerregeringen:
a. sikre, at en sådan kontraktpart eller en mulig fremtidig kontraktpart  

 og dennes virksomhed har mulighed for at beskytte oplysningerne  

 tilstrækkeligt; b. meddele virksomheden behørig sikkerhedsbemyndigelse hertil; c.
meddele behørig sikkerhedsbemyndigelse til alle medarbejdere, hvis  

 arbejdspligter kræver adgang til oplysningerne; d. sikre, at alle, der har adgang til oplysningerne, er underrettet om  

 deres forpligtelser til at beskytte oplysningerne i overensstemmelse med  

 gældende lovgivning; e. udføre periodiske sikkerhedsinspektioner af bemyndigede virksomheder; f. sikre, at adgang til de militære oplysninger er begrænset til de  

 personer, som til officielle formål har behov for kendskab hertil.
En  

 anmodning om bemyndigelse til at besøge en virksomhed skal, når dette  

 indebærer adgang til klassificerede militære oplysninger, indgives til den  

 kompetente styrelse eller myndighed under regeringen i det land, hvor  

 virksomheden er beliggende, af en myndighed udpeget til dette formål af den  

 anden regering; anmodningen skal indeholde en erklæring om  

 sikkerhedsbemyndigelsen, den besøgendes officielle status og anledningen til  

 besøget.
Generelle tilladelser for besøg over længere perioder kan udstedes.  

 Regeringen, til hvilken anmodningen indgives, skal drage omsorg for, at  

 kontraktparten underrettes om det foreslåede besøg, og for at bemyndigelse  

 gives til besøgets gennemførelse.
 Omkostninger i forbindelse med udførelsen af sikkerhedsundersøgelser eller  

 deraf følgende inspektioner vil ikke blive refunderet.
 Såfremt Deres regering er indforstået med foranstående, foreslås det, at  

 nærværende note og Deres bekræftende svar udgør en Aftale om almindelig  

 sikkerhed for militære oplysninger mellem vore to regeringer med  

 ikrafttrædelse på datoen for Deres svar.
 Amerikas forenede Staters ambassadør benytter denne lejlighed til på ny at  

 forsikre Hans Excellence Udenrigsministeren om sin mest udmærkede højagtelse.
Warren Demian Manshel Amerikas forenede Staters Ambassade København, den 23. januar 1981 Hans Excellence hr.
Kjeld Olesen Udenrigsminister København UDENRIGSMINISTERIET Hr. ambassadør, Jeg har den ære at anerkende modtagelsen af Deres Excellences note af 23.  

 januar 1981, som har følgende ordlyd:
(her følger ordlyden af ovennævnte note) I besvarelse heraf har jeg den ære at meddele, at den danske regering kan  

 godkende forslaget fra Amerikas forenede Staters regering, og er enig i, at  

 Deres Excellences note og nærværende svar skal udgøre en aftale mellem  

 Danmarks og Amerikas forenede Staters regeringer.
Modtag, hr.
Ambassadør, forsikringen om min mest udmærkede højagtelse.  

 Kjeld Olesen Hans Excellence, Mr.
Warren Demian Manshel USA's Ambassadør København.
 Aftalen trådte i kraft på datoen for udenrigsministerens svar på noten fra  

 Amerikas forenede Staters ambassadør den 27. februar 1981.
