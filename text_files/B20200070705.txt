Bekendtgørelse om indberetning af data på jernbaneområdet vedrørende ulykker og forløbere til ulykker m.v. til Trafik-, Bygge- og Boligstyrelsen1) I medfør af § 40, stk. 7 og 8, § 56, § 78, stk. 5, § 102, stk. 1, og § 117, stk. 1, i jernbaneloven, lov nr. 686 af 27. maj 2015, som ændret ved lov nr. 658 af 8. juni 2016, fastsættes efter bemyndigelse i henhold til § 4, stk. 1 og 3, i bekendtgørelse nr. 1525 af 13. december 2019 om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter:
Anvendelsesområde § 1. Bekendtgørelsen fastsætter regler om de indberetninger, virksomheder på jernbaneområdet, ansatte i virksomheder på jernbaneområdet og personer, der udfører sikkerhedsklassificerede funktioner på jernbaneområdet, skal indberette til Trafik-, Bygge- og Boligstyrelsen, jf. jernbanelovens § 78.
 Stk. 2. Bekendtgørelsen fastsætter regler om indberetninger af ulykker og forløbere til ulykker i forbindelse med veteranbanedrift.
Indberetning § 2. Indberetning af data, jf. § 78, stk. 1, i jernbaneloven samt indberetning af data i forbindelse med veteranbanedrift, skal ske senest den 1. marts hvert år for det foregående kalenderår.
 Stk. 2. Jernbanevirksomheder, infrastrukturforvaltere, virksomheder, der er certificeret i henhold til jernbanelovens § 11, veteranbanerne og veterantogsorganisationerne skal ved indberetning af data anvende de definitioner, der er angivet i bilag 1.
 Stk. 3. Indberetning af data skal ske i henhold til de kategorier, der er nævnt i bilag 2.
§ 3. Indberetning efter § 2 skal ske elektronisk.
Indberetningen skal ske ved enten at udfylde en elektronisk kopi af Trafik-, Bygge- og Boligstyrelsens sikkerhedsdatabase eller ved at overføre data fra virksomhedens egen database i et format svarende til Trafik-, Bygge- og Boligstyrelsens database, jf. dog stk. 2.
 Stk. 2. Veteranbaner og veterantogsorganisationer kan efter aftale med Trafik-, Bygge- og Boligstyrelsen anvende blanketten i bilag 2 ved indberetning til Trafik-, Bygge- og Boligstyrelsen.
 Stk. 3. Virksomhedernes og veteranbanernes indberetninger må ikke udover de oplysninger, som er anført i bilag 2, indeholde personoplysninger, herunder navn, personnummer eller adresse.
 § 4. Ansatte i virksomheder på jernbaneområdet og personer, der udfører sikkerhedsklassificerede funktioner på jernbaneområdet, jf. jernbanelovens § 78, stk. 3, skal ved indberetning af forløbere til ulykker til Trafik-, Bygge- og Boligstyrelsen anvende blanketten i bilag 2.
Straf § 5. Overtrædelse af §§ 2-3 straffes med bøde.
 Stk. 2. Der kan pålægges selskaber m.v. (juridiske personer) strafansvar efter straffelovens kapitel 5.
Ikrafttræden § 6. Bekendtgørelsen træder i kraft den 16. juni 2020.
 Stk. 2. Bekendtgørelse nr. 1340 af 26. november 2015 om indberetning af data på jernbaneområdet vedrørende ulykker og forløbere til ulykker m.v. til Trafik- og Byggestyrelsen ophæves.
Trafik-, Bygge- og Boligstyrelsen , den 20. maj 2020 Carsten Falk Hansen / Christian Vesterager Bilag 1 Definitioner til brug ved indberetning af data til Trafik-, Bygge og Byggestyrelsen Tog - Ved tog forstås et eller flere jernbanekøretøjer, der trækkes af et eller flere lokomotiver eller motorvogne, eller en motorvogn, der kører alene under et bestemt nummer eller en specifik betegnelse fra et fast startpunkt til et fast slutpunkt.
Et lokomotiv, der kører alene, betragtes som et tog, jf. jernbanesikkerhedsdirektivet.
Ulykker - Kollision, tog mod andet jernbanekøretøj: Frontalt sammenstød mellem to tog eller sammenstød mellem front og bagende af to tog eller et sideværts sammenstød mellem en del af et tog og en del af et andet tog eller et jernbanekøretøj eller rangerende materiel.
- Kollision, tog mod objekt: Sammenstød mellem en del af et tog og genstande, som er fast anbragt eller midlertidigt befinder sig på eller nær sporet, undtagen ved overkørsler, hvis genstandene er tabt af krydsende køretøjer eller brugere.
Definitionen omfatter også sammenstød med køreledninger.
 - Kollision, rangerende materiel mod andet rangerende materiel: Frontalt sammenstød mellem to styk rangerende materiel eller sammenstød mellem front og bagende af to styk rangerende materiel eller et sideværts sammenstød mellem en del af et rangerende materiel og en del af et andet rangerende materiel.
- Kollision, rangerende materiel mod objekt: Sammenstød mellem en del af et rangerende materiel og genstande, som er fast anbragt eller midlertidigt befinder sig på eller nær sporet.
Definitionen omfatter også sammenstød med køreledningsanlæg.
 - Afsporing med tog: Enhver hændelse, hvor mindst ét af et togs hjul løber af sporet.
 - Afsporing med rangerende materiel: Enhver hændelse, hvor mindst ét af et rangerende køretøjs hjul løber af sporet.
 - Overkørselsulykker: Involverer mindst ét jernbanekøretøj og et eller flere krydsende køretøjer, andre krydsende brugere som f.eks. fodgængere eller genstande, der midlertidigt befinder sig på eller nær sporet, hvis de er tabt af krydsende køretøjer eller brugere.
 - Personpåkørsel: Skader på en eller flere personer, som enten rammes af et jernbanekøretøj, en del af et jernbanekøretøj eller af en genstand, der er fastgjort til eller har løsrevet sig fra køretøjet.
 - Personskade ombord på tog i bevægelse: Skader på en eller flere personer, som pga. togets bevægelse falder eller rammes af løse genstande under befordring i toget.
 - Brand og eksplosioner i tog i bevægelse: Brande og eksplosioner i jernbanekøretøjer, inklusiv deres last, undervejs mellem afgangsstation og bestemmelsessted  herunder når de holder på afgangsstationen, ved ophold eller ved bestemmelsesstedet samt under omrangering.
 - Ind- og udstigningsulykker (tog i bevægelse): Ulykker, hvor en person falder på vej ind eller ud af toget, mens toget er i bevægelse.
 - Ind- og udstigningsulykker (tog holder stille): Ulykker, hvor en person falder på vej ind eller ud af toget, mens toget holder stille.
 - Ulykker med kørestrøm (tog i bevægelse): Ulykker, hvor en person kommer i forbindelse med kørestrøm, og hvor der er involveret tog i bevægelse.
 - Ulykker med kørestrøm (tog holder stille eller intet tog): Ulykker, hvor en person kommer i forbindelse med kørestrøm, men hvor der ikke er tog i bevægelse involveret i ulykken.
Væsentlige ulykker - Ved væsentlig ulykke forstås enhver ulykke, hvori der er involveret mindst ét jernbanekøretøj i bevægelse, og som resulterer i mindst én dræbt eller alvorligt tilskadekommet person, eller omfattende ødelæggelse af materiel, spor, øvrig del af infrastruktur (anlæg), miljøet eller i omfattende forstyrrelse af trafikken.
 - Ved omfattende ødelæggelse af materiel, spor, øvrig del af infrastruktur (anlæg) eller miljøet forstås ødelæggelser/skader for mindst 1,2 mio. kr.
 - Ved omfattende forstyrrelse af trafikken forstås, at togtrafikken er indstillet i 6 timer eller mere på en hovedbanestrækning.
Selvmord - Selvmord: Handling, hvor en person forsætlig tager livet af sig selv, og som registreres som sådan, såfremt der er kendskab hertil.
 - Selvmordsforsøg: Handling, hvor en person forsætlig forsøger at tage livet af sig selv, og som registreres som sådan, såfremt der er kendskab hertil eller det registreres som sådan af de kompetente myndigheder.
Farligt gods - 
Farligt gods: Stoffer og genstande, som ikke må transporteres i henhold til RID, eller kun må transporteres i henhold til betingelser, der er fastsat i RID.
 - Ulykker i forbindelse med transport af farligt gods: Enhver ulykke eller hændelse, der skal indberettes i henhold til kapitel 1.8.5 i RID /ADR.
 - Ulykker i forbindelse med transport af farligt gods med udslip: Enhver ulykke eller hændelse, der skal indberettes i henhold til kapitel 1.8.5 i RID /ADR og hvor der er sket udslip af farligt gods.
Forløbere til ulykker Ved forløbere til ulykker forstås en begivenhed på jernbaneområdet, der ikke har medført en ulykke, men som kunne have fået betydning for jernbanesikkerheden.
 - Skinnebrud  større: Enhver skinne, som er gået i to eller flere stykker, eller enhver skinne, hvorfra der løsriver sig et stykke metal, der efterlader et hul på mere end 50 mm længde og mere end 10 mm dybde på kørefladen.
 - Skinnebrud  mindre: Enhver skinne, som udgør en fare og det entydigt kan måles, hvornår de er farlige, f.eks. ved at sporet lukkes eller hastigheden reduceres.
 - Sikkerhedsfarlige sporbeliggenhedsfejl: Fejl i sporlegemet og sporgeometrien knyttet til solkurver, spordeformationer og punktfejl i skinnernes højde og sporbeliggenhed, der af sikkerhedshensyn kræver omgående indskrænkninger i driftsforholdene.
 - Teknisk signalfejl: Enhver teknisk fejl i signalsystemet, som medfører et mindre restriktivt signal end krævet.
- Defekte hjul på jernbanekøretøjer  Brud: Brud, der påvirker hjulet, og dermed skaber risiko for ulykker i form af afsporing eller sammenstød.
Bruddet skal medføre en øjeblikkelig udtagning af jernbanekøretøjet af togdriften.
- Defekt aksel på jernbanekøretøjer  Brud: Brud, der påvirker akslen, og dermed skaber risiko for ulykker i form af afsporing eller sammenstød.
Bruddet skal medføre, at jernbanekøretøjet øjeblikkelig tages ud af togdriften.
- Defekte hjul på jernbanekøretøjer  Anden årsag end brud: Andre årsager end brud, der påvirker hjulet, og dermed skaber risiko for ulykker i form af afsporing eller sammenstød.
Defekten skal medføre, at jernbanekøretøjet øjeblikkelig tages ud af togdriften.
- Defekt aksel på jernbanekøretøjer  Anden årsag end brud: Andre årsager end brud, der påvirker akslen, og dermed skaber risiko for ulykker i form af afsporing eller sammenstød.
Defekten skal medføre, at jernbanekøretøjet øjeblikkelig tages ud af togdriften.
- Signalforbikørsel (tog)  forbi farepunkt: At køre længere frem end tilladt/forbikørsel af punkt uden kørtilladelse, så toget vil være i fare for at blive involveret i en jernbaneulykke.
Fare punktet er ofte defineret i togkontrolsystemet.
 - Signalforbikørsel (tog)  ikke forbi farepunkt: At køre længere frem end tilladt/forbikørsel af punkt uden kørtilladelse, men hvor farepunktet ikke passeres.
- Signalforbikørsel (ikke-tog)  forbi faresignal: At køre længere frem end tilladt/forbikørsel af punkt uden kørtilladelse, så jernbanekøretøjet vil være i fare for at blive involveret i en jernbaneulykke.
Punktet er ofte defineret i togkontrolsystemet.
 - Signalforbikørsel (ikke-tog)  ikke forbi farepunkt: At køre længere frem end tilladt/forbikørsel af punkt uden kørtilladelse, men hvor farepunktet ikke passeres.
 - Risiko for personpåkørsel: Enhver risiko for, at én eller flere personer rammes af jernbanekøretøjer i bevægelse eller et objekt, der er forbundet med jernbanekøretøjet.
 - Bremsetekniske fejl: Enhver fejl ved bremserne, der medfører nedsat bremseeffekt, herunder slæbende bremser.
 - Risiko for kollision/påkørsel i overkørsel: Enhver fare for at brugere af overkørsler eller genstande, der midlertidigt befinder sig på eller nær sporet, hvis de er tabt af krydsende køretøjer eller brugere rammes af rullende materiel i bevægelse.
 - Fejl fra stationsbestyrer/trafikleder: Fejl i forbindelse med signalbetjening som medfører en fejlekspedition af tog, herunder fejl ved afdækning af arbejdssted ved arbejde i spor.
 - Profilforhold: Løsthængende dele af toget, eller tab af dele af materiel eller gods, løst eller forskubbet læs.
 - Andet: Andre forløbere til ulykker, som ikke er omfattet af de andre kategorier, som f.eks. alvorlige klargøringsfejl eller fejl på jernbanekøretøjer ud over de ovennævnte kategorier.
Personskade - Passagerer: Enhver, der foretager en rejse med jernbane, eksklusiv togpersonale.
I ulykkesstatistikker, omfatter dette også personer, der prøver at stige på eller af et tog i bevægelse.
- Personale  herunder kontrahenters personale: Enhver person, der er beskæftiget i tilknytning til en jernbane, og som er på arbejde på ulykkestidspunktet.
Definitionen omfatter kontrahenters personale, selvstændige kontrahenter samt togpersonalet og personale, der betjener jernbanekøretøjer og infrastrukturanlæg.
 - Brugere af overkørsler: Enhver, der bruger en overkørsel til at krydse jernbanen ved hjælp af et transportmiddel eller til fods.
 - Personer, der uretmæssigt befinder sig på jernbanearealer (uautoriserede): Alle, der opholder sig på en jernbanes område, hvor det er forbudt.
 - Personer på perron: Alle, der ikke er omfattet af definitionen på passager, personale, brugere af overkørsler eller personer, der uretmæssigt befinder sig på jernbanearealer og som befinder sig på perronen.
 - Andre personer: Alle, der ikke er omfattet af definitionen passager, personale, brugere af overkørsler, personer der uretmæssigt befinder sig på jernbanearealer og personer på perron.
Skadestype - Dræbte: En eller flere personer, der dræbes på stedet eller dør inden for 30 dage som følge af en ulykke.
 - Alvorligt tilskadekomne: En eller flere personer, som har været indlagt på sygehus i 24 timer eller mere som følge af ulykke.
- Lettere tilskadekomne: Personer, der er påført skade som kræver behandling.
Dræbte og alvorligt tilskadekomne medregnes ikke.
Omkostninger - Materiel skade på rullende materiel eller infrastruktur: Omkostningerne ved at anskaffe nyt materiel eller anlægge ny infrastruktur med samme funktionalitet og tekniske parametre som det uopretteligt beskadigede samt omkostningerne ved at føre materiel eller infrastruktur, der kan repareres, tilbage til standen før ulykken.
Begge dele skal anslås af jernbanevirksomhederne og infrastrukturforvalterne på grundlag af deres erfaringer.
Omkostninger til leje af rullende materiel til erstatning for skadede jernbanekøretøjer, der ikke står til rådighed, er også omfattet af denne definition.
 - Miljøskader: Omkostninger, der skal afholdes af jernbanevirksomhederne og infrastrukturforvalterne og andre med sikkerhedscertifikat, anslået på grundlag af disses erfaringer med at føre et skadet område tilbage til tilstanden før jernbaneulykken.
Overkørselstyper - Usikret overkørsel: Overkørsel uden sikring, kun krydsmærke og evt. led eller manuelle bomme betjent af passanten.
 - Manuelt betjent overkørsel: Overkørsel med advarselsanlæg og/eller bomanlæg der aktiveres af banens personale.
 - Automatisk sikret overkørsel med advarselsanlæg: Overkørsel med advarselsanlæg, blinklys og lydgiver, der aktiveres automatisk af toget eller ved togvejsfastlægning.
 - Automatisk sikret overkørsel med halvbomanlæg uden fritrumsdetektering: Overkørsel med halvbomanlæg, blinklys, lydgiver og bomme over højre side af vejen, evt. suppleret med stibomme der automatisk aktiveres af toget eller ved togvejsfastlægning.
- Automatisk sikret overkørsel med halvbomanlæg med fritrumsdetektering: Overkørsel med halvbomanlæg med system til sikring af fri bane, blinklys, lydgiver og bomme over højre side af vejen evt. suppleret med stibomme der automatisk aktiveres af toget eller ved togvejsfastlægning.
Under bomlukning kontrolleres om der er biler i overkørslen ved f.eks. vejspoler.
 - Automatisk sikret overkørsel med helbomanlæg uden fritrumsdetektering: Overkørsel med helbomanlæg, blinklys, lydgiver og bomme over hele vejen der automatisk aktiveres af toget eller ved togvejsfastlægning.
- Automatisk sikret overkørsel med helbomanlæg med fritrumsdetektering: Overkørsel med helbomanlæg med system til sikring af fri bane, blinklys, lydgiver og bomme over hele vejen der automatisk aktiveres af toget eller ved togvejsfastlægning.
Under bomlukning kontrolleres om der er biler i overkørslen ved hjælp af f.eks. vejspoler.
Bilag 2 Blanket til brug ved indberetning af data vedrørende ulykker og forløbere til ulykker m.v.
 Jernbanevirksomheder, jernbaneinfrastrukturforvaltere, veteranbaner og veterantogsorganisationer skal indberette data elektronisk, jf. § 3, stk. 1. Veteranbaner og veterantogsorganisationer kan også anvende blanketten til indberetning, jf. § 3, stk. 2. Andre personer, jf. § 4, skal ved indberetning af ulykker og forløbere til ulykker udfylde blankettens punkt 1-8, jf. § 4.
Trafik-, Bygge- og Byggestyrelsen foretager en direkte indtastning af de indberettede oplysninger i Trafik-, Bygge og Byggestyrelsens database.
Ved udfyldelsen af denne blanket accepteres det, at eventuelle personhenførbare oplysninger kommer til at indgå i Trafik- og Byggestyrelsens database.
Grunddata punkt 1-8 Konsekvenser ved ulykker punkt 9 Punktet er obligatorisk ved ulykker med personskade til følge og ved alle typer af ulykker hvor der sker skade på rullende materiel eller infrastruktur, skade på miljøet eller hvor togtrafikken er indstillet i 6 timer eller mere på en hovedbanestrækning.
Ved øvrige ulykker er punktet valgfrit.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2016/798/EU af 11. maj 2016 om jernbanesikkerhed, EU-Tidende 2016, nr.
L 138, side 102.
