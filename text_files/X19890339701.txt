Et medlem, som arbejder i turnus vekslende mellem 33 timer og 13  

 timer, skal have alle uger talt med til 78-ugers begrænsningen, uanset at der  

 i hver anden uge ikke blev udbetalt dagpenge X Med skrivelse af 16. februar 1990  

 fra Kommunalarbejdernes Arbejdsløshedskasse har direktoratet modtaget Deres  

 klage over en af kassen truffen afgørelse, ifølge hvilken Deres ret til  

 supplerende dagpenge ophørte med virkning fra uge 30/89, idet De på dette  

 tidspunkt havde modtaget supplerende dagpenge i 78 uger inden for de sidste  

 to år, jf. arbejdsløshedsforsikringslovens § 60.
 Kassen har endvidere meddelt Dem, at De i henhold til gældende regler skal  

 indberettes til et arbejdstilbud på fuld tid.
Det fremgår af sagen, at De siden 1. december 1987 har været ansat ved Y,  

 og at Deres arbejde har bestået af en fast turnusordning med 33 arbejdstimer  

 i ulige uger og 13 arbejdstimer i lige uger.
Derudover har De haft  

 afløsningstimer.
 De har i hele ansættelsesforholdet haft en tidsbegrænset frigørelsesattest  

 efter forlangende fra arbejdsløshedskassen, således at De kan ophøre i  

 arbejdet med omgående virkning, hvis De kan finde arbejde med længere  

 ugentlig arbejdstid.
De har anført, at De ved at arbejde i turnusordning ikke har fået udbetalt  

 supplerende dagpenge i sammenlagt 78 uger inden for de sidste to år, idet De  

 ikke har fået udbetalt dagpenge i de uger, hvor De har arbejdet 33 timer.
De  

 finder det urimeligt, at disse uger skal medregnes i opgørelsen af uger med  

 udbetaling af supplerende dagpenge i henhold til  

 arbejdsløshedsforsikringslovens § 60.
 De har videre anført, at De løbende har søgt andet arbejde med flere  

 arbejdstimer, ligesom De har forsøgt at få flere timer i Deres nuværende job.
 Kassen har ved afgørelsen lagt vægt på, at begge uger medregnes ved  

 opgørelsen af uger med supplerende dagpenge i relation til  

 arbejdsløshedsforsikringslovens § 60, når et medlem arbejder i en fast  

 turnusordning, fx med 33 timer i den ene uge og 13 timer i den anden uge.
Kassen har indstillet udbetalingen af supplerende dagpenge til Dem efter  

 den 30. oktober 1989, og kassen har oplyst, at De generhverver retten til at  

 få udbetalt dagpenge som fuldtidsforsikret, når De inden for en 10-ugers  

 periode har haft arbejde i mere end 300 timer.
Disse timer skal være  

 præsteret efter det tidspunkt, hvor kassen har indstillet  

 dagpengeudbetalingen til Dem.
Endvidere har kassen oplyst, at De for at generhverve retten til  

 supplerende dagpenge skal have haft mindst 26 ugers arbejde med mere end 30  

 timer i hver enkelt uge.
Arbejdet skal præsteres inden for en 12-måneders  

 periode, ligesom arbejdet skal være præsteret efter den 30. oktober 1989.
 Kassen har over for direktoratet fastholdt afgørelsen.
AFGØRELSE Ifølge § 62, stk. 1, nr. 5, i arbejdsløshedsforsikringsloven må dagpenge  

 ikke udbetales til et medlem, der ikke står til rådighed for arbejdsmarkedet.
 Ifølge arbejdsløshedsforsikringslovens § 60, stk. 1, bortfalder retten til  

 nedsatte (supplerende) dagpenge, når et medlem har fået udbetalt nedsatte  

 dagpenge i sammenlagt 78 uger inden for de sidste to år, indtil medlemmet har  

 haft 26 ugers arbejde med mere end 30 timer i hver uge inden for 12 måneder,  

 jf. også § 4, stk. 1, i direktoratets bekendtgørelse nr. 461 af 27. juni  

 1989.
 Af vejledningen til sidstnævnte bestemmelse fremgår, at bestemmelsen også  

 omfatter personer, der arbejder i turnusordning, fx som i Deres tilfælde 33  

 timer i den ene uge og 13 timer i den anden uge, og at begge uger i sådanne  

 tilfælde tæller med i 78-ugers perioden.
 Under henvisning til ovennævnte regler skal direktoratet meddele, at man  

 kan tiltræde arbejdsløshedskassens afgørelse med den af kassen givne  

 begrundelse, således at Deres ret til supplerende dagpenge ophørte den 30.  

 oktober 1989.
 Direktoratets afgørelse kan inden fire uger efter afgørelsens modtagelse  

 indbringes for Arbejdsmarkedets Ankenævn, jf. § 99, stk. 1, i lov om  

 arbejdsformidling og arbejdsløshedsforsikring mv.
 Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til  

 ankenævnet sammen med sagens akter og direktoratets eventuelle bemærkninger.
 P.D.V.
 E.B.
