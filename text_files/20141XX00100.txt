Skriftlig fremsættelse (30. oktober 2014) Ministeren for by, bolig og landdistrikter (Carsten Hansen):
 Herved tillader jeg mig for Folketinget at fremsætte:
Forslag til lov om ændring af lov om andelsboligforeninger og andre boligfællesskaber (Skærpede krav til stiftelse af andelsboligforeninger m.v.) (Lovforslag nr.
L 47).
 I 2013 indførte regeringen regler, der sikrer større gennemsigtighed ved handel med andelsboliger.
 Med dette lovforslag tages yderligere initiativ til at sikre tilliden til andelsboligmarkedet.
 Hovedformålet er at sikre, at andelsboligforeninger fremover stiftes på et solidt økonomisk fundament, og at der skabes større gennemsigtighed om økonomien for de potentielle andelshavere, der vil være med til at stifte andelsboligforeningen.
 Hermed forhindres, at nye andelsboligforeninger fremover løber ind i tilsvarende økonomiske problemer, som har ramt nogle andelsboligforeninger de senere år.
 Lovforslaget indeholder 3 elementer:
 1) En skærpelse af kravene til stiftelse af private andelsboligforeninger ved at:
 hæve grænsen for minimumsdeltagelse ved stiftelse af andelsboligforeninger fra 1/3 til 60 pct. af lejerne  indføre krav om, at der skal foreligge budgetter og sammenlignelige budgetter før en andelsboligforenings erhvervelse af en ejendom 2) En udvidelse af pligten til at indberette finansielle nøgleoplysninger om lån ydet til andelsboligforeninger til at omfatte andre långivere end penge- og realkreditinstitutter 3) Indførelse af obligatorisk CVR-registrering af andelsboligforeninger Samlet set skønnes lovforslaget ikke at medføre offentlige merudgifter.
Forslaget indeholder ikke EU-retlige aspekter.
 Det foreslås, at lovforslaget træder i kraft den 1. januar 2015.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
