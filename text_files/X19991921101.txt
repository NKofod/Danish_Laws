Tilførsel af aktiver Tilførsel af aktiver gren af en virksomhed organisationsmæssig enhed aktiebesiddelse i datterselskaber Reference FUL § 15 c LV 1999 S.D.3.2.2 og S.D.3.5.2 Ligningsrådet blev af et selskab anmodet om tilladelse til at  

 gennemføre en skattefri tilførsel af aktiver til nogle  

 datterselskaber, jf. fusionsskattelovens § 15 c.
 Selskabet havde flere divisioner, hvoraf nogle ønskedes udskilt ved  

 tilførsel af aktiver.
Selskabet ejede direkte og indirekte en række selskaber, hvoraf kun  

 nogle ønskedes omfattet af tilførslen.
Andre selskaber  

 ønskedes derimod bevaret i det indskydende selskab.
 Af de selskaber der ønskedes bevaret i det indskydende selskab var  

 der tale om selskaber, der var direkte ejet af det indskydende selskab.
Der var endvidere tale om et hollandsk selskab, der var holdingselskab for  

 en række hollandske og andre udenlandske selskaber  

 (datterdatterselskaber af det indskydende selskab). En del af  

 datterdatterselskaberne havde alene virksomhed for den tilførte  

 aktivitet.
Andre datterdatterselskaber havde alene virksomhed for den i det  

 indskydende selskab tilbageblevne aktivitet.
Endvidere ejede det hollandske  

 holdingselskab nogle datter- og datterdatterselskaber som var tomme og under  

 afvikling.
Der var derudover tale om et tysk holdingselskab, der ejede en række  

 selskaber (datterdatterselskaber af det indskydende selskab). Det tyske  

 holdingselskab havde bl.a. et datterselskab, der alene varetog opgaver for  

 den gren, der ønskedes udskilt.
Derudover ejede holdingselskabet  

 datterselskaber, der havde aktivitet, der knyttede sig til de i det  

 indskydende selskab tilbageblevne aktiviteter.
Told- og Skattestyrelsen fandt, at aktierne i 3 af datterselskaberne  

 organisationsmæssigt måtte medoverdrages sammen med resten af  

 divisionen til det modtagende selskab, idet de alle hovedsageligt varetog  

 opgaver, der knyttede sig til den udskilte aktivitet.
Da det efter  

 fusionsskattelovens § 15 c, er et krav, at alle aktiver og passiver  

 vedrørende grenen udskilles, må dette også gælde  

 aktierne i datterselskaber, der hovedsageligt varetog opgaver for grenen.
De øvrige datterselskaber i divisionen, der af selskabet ikke  

 ønskedes overført til de modtagende selskaber var alle  

 holdingselskaber for en lang række selskaber.
Disse holdingselskaber  

 ejede aktier i selskaber, der både varetog opgaver for den  

 tilbageblevne aktivitet og for de områder der ønskedes udskilt  

 ved tilførslen.
De kunne derfor ikke entydigt siges at høre til  

 de overførte grene.
Det var derfor styrelsens opfattelse, at der for  

 så vidt angik disse holdingselskaber ikke kunne stilles krav om  

 medoverførsel til de modtagende selskaber.
 For så vidt angik holdingselskabernes datterselskaber var 3 af disse  

 tomme selskaber og under afvikling og havde allerede derfor intet  

 tilhørsforhold til grenen, og skulle i konsekvens heraf ikke  

 medoverdrages.
De øvrige datterselskaber af holdingselskaberne kunne efter  

 styrelsens opfattelse heller ikke kræves medoverført til de  

 modtagende selskaber.
Selvom selskaberne varetog opgaver for den udskilte  

 division, var det ikke det indskydende selskab, der ejede aktierne.
Aktierne  

 var ejet via mellemliggende holdingselskaber.
Det var imidlertid ikke disse  

 holdingselskaber, der tilførte aktiver og passiver.
Der kunne efter  

 styrelsens opfattelse ikke stilles krav om, at indirekte ejede aktier -  

 altså datterdatterselskabsaktier - skulle omfattes af en  

 tilførsel af aktiver.
 Ligningsrådet tiltrådte Told- og Skattestyrelsens  

 opfattelse.
