Bekendtgørelse om uddannelsen til professionsbachelor som dansk tegnsprogs- og skrivetolk I medfør af § 22, stk. 1, i lov om erhvervsakademiuddannelser og professionsbacheloruddannelser, jf. lovbekendtgørelse nr. 1343 af 10. december 2019, som ændret ved lov nr. 363 af 9. marts 2021, fastsættes efter bemyndigelse i henhold til § 3, nr. 9, i bekendtgørelse nr. 397 af 9. marts 2021 om delegation af uddannelses- og forskningsministerens beføjelser til Uddannelses- og Forskningsstyrelsen:
 § 1.  Formålet med uddannelsen til professionsbachelor som dansk tegnsprogs- og skrivetolk er at uddanne dimittender, der kan kommunikere på dansk tegnsprog og talt dansk, ligesom de kan tolke mellem dansk og dansk tegnsprog og andre tegnbaserede kommunikationsformer samt beherske skrive- og fjerntolkning.
 Stk. 2. Den uddannede skal have viden, færdigheder og kompetencer som angivet i bilag 1.
 § 2. Uddannelsen, der er en fuldtidsuddannelse, er normeret til 210 ECTS-point. 60 ECTS-point svarer til en fuldtidsstuderendes arbejde i 1 år.
Stk. 2. Uddannelsen giver den uddannede ret til at anvende titlen professionsbachelor som dansk tegnsprogs- og skrivetolk.
Den engelske titel er Bachelor of Danish Sign Language and Speech-to-text Interpreter.
 Stk. 3. Uddannelsens engelske betegnelse er Bachelors Degree Programme in Danish Sign Language and Speech-to-text Interpreter.
 § 3.  Uddannelsen består af:
 1) Obligatoriske uddannelseselementer med et samlet omfang på 160 ECTS-point.
 2) Praktik med et samlet omfang på 30 ECTS-point, som er tilrettelagt i flere praktikforløb.
 3) Valgfri uddannelseselementer, der for den enkelte studerende har et samlet omfang på 5 ECTS-point.
 4) Bachelorprojekt på 15 ECTS-point.
 Stk. 2. Uddannelsens obligatoriske elementer tilrettelægges inden for følgende kerneområder:
 1) Tolkning.
 2) Sprog.
 3) Profession.
 Stk. 3.  For at påbegynde det sidste praktikforløb, jf. stk. 1, nr. 2, skal den studerende have bestået prøverne i simultantolkning mellem talt dansk og dansk tegnsprog.
 Stk. 4. Uddannelsesinstitutionen kan dispensere fra stk. 3, hvis der foreligger usædvanlige forhold.
 § 4.  For uddannelsen gælder de regler om professionsbacheloruddannelser, der er fastsat i bekendtgørelse om erhvervsakademiuddannelser og professionsbacheloruddannelser, herunder regler om formål, niveau, videngrundlag, praktik, indhold og tilrettelæggelse, varighed og struktur, adgang, lærerkvalifikationer, prøver og eksamen, studieordning og merit.
§ 5. Uddannelses- og Forskningsstyrelsen kan tillade fravigelse af bekendtgørelsen som led i forsøg.
Ved forsøg fastsættes samtidig forsøgets varighed og rapporteringsform.
 Stk. 2. Styrelsen kan dispensere fra bekendtgørelsen, hvis der foreligger usædvanlige forhold.
 § 6. Bekendtgørelsen træder i kraft den 1. august 2021.
 Stk. 2.  For studerende, der er begyndt på uddannelsen før 1. august 2021, finder § 3, stk. 3 og 4, dog først anvendelse fra 1. august 2022.
 Stk. 3.  Bekendtgørelse nr. 910 af 3. juli 2013 om uddannelsen til professionsbachelor i dansk tegnsprog og tolkning ophæves.
Uddannelses- og Forskningsstyrelsen, den 26. maj 2021 Niels Christian Beier / Birgitte Borker Alberg Bilag 1 Mål for læringsudbytte for uddannelsen til professionsbachelor som dansk tegnsprogs- og skrivetolk Mål for læringsudbyttet omfatter den viden og de færdigheder og kompetencer, som en professionsbachelor som dansk tegnsprogs- og skrivetolk skal opnå i uddannelsen.
Viden Den uddannede har 1) viden om centrale begreber, teorier og metoder inden for fagene sprogvidenskab, oversættelsesvidenskab, retorik, etik og deres anvendelse i tolkemæssig praksis, 2) viden om kommunikation på dansk tegnsprog samt dansk tale og skrift og 3) viden om døves, døvblevnes og døvblindblevnes vilkår sprogligt og kommunikativt og om sproglige og kommunikative vilkårs betydning for den enkeltes identitet.
Færdigheder Den uddannede kan 1) tolke fra dansk tegnsprog til talt dansk, 2) tolke fra talt dansk til dansk tegnsprog og til andre tegnbaserede kommunikationsformer, der benyttes af døve og døvblevne, herunder fjerntolkning, 3) skrivetolke fra talt dansk til skrevet dansk, herunder som fjerntolkning, 4) ledsage og synsbeskrive for døvblindblevne i basal grad, 5) dokumentere, analysere og vurdere tolkemæssig praksis med anvendelse af centrale begreber, teorier og metoder fra fagene sprogvidenskab, oversættelsesvidenskab, retorik og etik og 6) redegøre for og diskutere oversættelsesfaglige og etiske problemstillinger i relation til tolkemæssig praksis.
Kompetencer Den uddannede kan 1) fagligt og kritisk reflektere over praksis i et teoretisk og professionsetisk perspektiv, 2) selvstændigt og i samarbejde med andre udføre tolkeopgaver for døve og døvblevne ud fra en helhedsforståelse af tolkens rolle i tolket kommunikation, 3) indgå professionelt i fora med kollegial sparring og supervision og 4) identificere professionsrelevante problemstillinger og bidrage til udvikling af professionens praksis gennem konkrete forslag.
