Fremsat den 30. januar 2014 af Søren Espersen (DF), Pia Adelsteen (DF), Kristian Thulesen Dahl (DF), Peter Skaarup (DF) og Hans Kristian Skibby (DF) Forslag til folketingsbeslutning om oversættelse af verbalnote om det dansk-kinesiske forhold Folketinget pålægger regeringen inden den 5. juni 2014 at oversætte verbalnoten fra 2009 til de kinesiske myndigheder om det dansk-kinesiske forhold og oversende denne oversættelse til Det Udenrigspolitiske Nævn.
Bemærkninger til forslaget Formålet med indeværende beslutningsforslag er at sikre, at den såkaldte verbalnote fra 2009 til de kinesiske myndigheder oversættes fra engelsk til dansk og følgende oversendes til Det Udenrigspolitisk Nævn.
Den engelske version af verbalnoten kan læses på Folketingets hjemmeside, jf. (folketingsåret 2009-10) UPN alm. del  bilag 24.
Folketingets formand, Mogens Lykketoft, opfordrede på vegne af et enigt Præsidium i en skrivelse af 24. september 2013 udenrigsministeren til at imødekomme medlem af Folketinget Søren Espersens ønske om at få oversat verbalnoten, idet Folketingets formand konkluderede: ». . . Præsidiet lægger dog vægt på, at regeringen udviser fleksibilitet, når medlemmer af Det Udenrigspolitiske Nævn som her ønsker oversættelse af et kortfattet dokument af væsentlig udenrigspolitisk betydning, og det ikke påfører regeringen uforholdsmæssige store udgifter.
Det er således Præsidiets opfattelse, at Udenrigsministeriet bør oversætte den omhandlede verbalnote.« Skriftlig fremsættelse Søren Espersen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oversættelse af verbalnote om det dansk-kinesiske forhold.
(Beslutningsforslag nr.
B 42) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
