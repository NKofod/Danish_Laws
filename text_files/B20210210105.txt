Bekendtgørelse om foderkontrol, kædekontrol og fodervirksomheder med certificeret kvalitetsstyringssystem I medfør af § 1, stk. 1-4, § 1 a og § 6, stk. 2, i lov om foderstoffer, jf. lovbekendtgørelse nr. 1000 af 2. juli 2018, fastsættes efter bemyndigelse i henhold til § 7, nr. 4, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Kapitel 1 Foderkontrolindsatser og risikogruppeindplacering § 1. Fødevarestyrelsens kontrol med registrerede og godkendte fodervirksomheder, herunder landbrug og fødevarevirksomheder med restprodukter til foderbrug, jf. § 14, stk. 1, § 15 stk. 1, eller § 16, stk. 1, i bekendtgørelse om foder og fodervirksomheder, som Fødevarestyrelsen har indplaceret i en risikogruppe, er baseret på de i bilag 1 og 2 fastsatte frekvenser for antal årlige frekvenskontroller.
 Stk. 2. For virksomheder, som i henhold til bilag 1 og 2 har en standardfrekvens på mere end en årlig frekvenskontrol, kan Fødevarestyrelsen reducere antal årlige frekvenskontroller, hvis hensynet til den faglige prioritering i det enkelte år gør dette nødvendigt.
 Stk. 3. Ud over frekvenskontroller, jf. stk. 1, kan Fødevarestyrelsen som led i kontrolkampagner og lignende gennemføre kontrol i fodervirksomheder, herunder fodervirksomheder, der ikke er underlagt krav om registrering eller godkendelse.
 Stk. 4. Fødevarestyrelsen kan i særlige tilfælde undlade at gennemføre kontrolbesøg, hvis styrelsen vurderer, at kontrollen med overholdelse af lovgivningen mere hensigtsmæssigt kan gennemføres på anden vis.
Stk. 5. I virksomheder, der får udstedt påbud eller forbud for overtrædelse af foderlovgivningen, gennemfører Fødevarestyrelsen en ekstra kontrol.
Fødevarestyrelsen kan endvidere pålægge en virksomhed én eller flere kontroller, hvis det skønnes nødvendigt for at sikre efterlevelsen af påbud og forbud.
 Stk. 6. Fødevarestyrelsen fører kontrol med, at artikel 9, stk. 3, i forordning (EF) nr. 1237/2016 om den fælles markedsordning for hør og hamp overholdes.
 § 2. I forbindelse med registrering og godkendelse af fodervirksomheder træffer Fødevarestyrelsen på grundlag af virksomhedens aktiviteter, processer og produkter afgørelse om virksomhedens indplacering i en af de i bilag 1 nævnte risikogrupper.
 Stk. 2. Fødevarestyrelsen kan træffe afgørelse om at ændre en virksomheds indplacering i risikogruppe, hvis væsentlige ændringer i virksomheden eller andre relevante forhold giver anledning til dette.
Stk. 3. Fødevarestyrelsen efter en konkret vurdering nedsætte frekvensen med 1, hvis den pågældende virksomhed har en meget begrænset varemængde samt meget begrænsede aktiviteter, produkter og processer i forhold til sammenlignelige virksomheder, og kontrolbehovet i virksomheden derfor vurderes at være væsentligt mindre end den på grundlag af risikovurderingen fastlagte standardfrekvens.
Frekvensen kan dog ikke reduceres til mindre end 1.
 § 3. Fodervirksomheder, som i henhold til bilag 1 har en standardfrekvens på mindst 1, får reduceret frekvens, hvis de seneste fire kontrolrapporter er uden anmærkninger for overtrædelser af foderlovgivningen, og samtlige kontrolrapporter for de seneste 12 måneder tillige er uden anmærkninger.
 Stk. 2. En virksomheds reducerede frekvens bortfalder, hvis virksomheden får anmærkninger for overtrædelser af foderlovgivningen.
§ 4. Fødevarestyrelsen udtager prøver til kontrol med, at fodervirksomheder, herunder landbrugere, overholder bestemmelserne i foderlovgivningen.
Foder, der fremstilles med henblik på markedsføring i en stat, der ikke er medlem af Den Europæiske Union, er omfattet af kontrollen.
 Stk. 2. Nedenstående tolerancer anvendes ved analytisk kontrol af energiindholdet i fodermidler og foderblandinger:
 1) Disse tolerancer anvendes ved kontrollen af foder til følgende dyrearter; kontrollen udføres efter danske analysemetoder:
 a) Kvæg: Ved underindhold: - 4 FE/100 kg foder.
 b) Svin: Ved underindhold: - 4 FEso/100 kg foder henholdsvis - 4 FEsv/100 kg foder.
 c) Kaniner og chinchilla: Ved underindhold: - 35 MJ/100 kg foder.
 d) Pelsdyr: Ved over- og underindhold: ± 60 MJ/100 kg foder.
 § 5. Fødevarestyrelsens kontrol- og analyseresultater offentliggøres på Fødevarestyrelsens hjemmeside (fvst.dk).
 Stk. 2. Fødevarestyrelsen offentliggør kontrol- og analyseresultater inden de administrative klagemuligheder er udtømte, bødeforelægget er endeligt vedtaget eller der er faldet endelig dom.
Kapitel 2 Fodervirksomheder med certificeret kvalitetsstyringssystem § 6. Fodervirksomheder, som har et certificeret kvalitetsstyringssystem, og for hvem Fødevarestyrelsen har fastlagt en standardfrekvens for antal årlige frekvenskontroller på mindst 1, kan efter ansøgning få nedsat antal årlige frekvenskontroller, jf. bilag 2.
 Stk. 2. Det certificerede kvalitetsstyringssystem skal dække alle virksomhedens foderaktiviteter og alle de for aktiviteterne relevante krav i foderlovgivningen, jf. dog stk. 3.
Stk. 3. De særlige lovgivningsmæssige krav til eksport til tredjelande, import fra tredjelande samt økologi kan virksomheden dog helt eller delvist undtage fra det certificerede kvalitetsstyringssystem.
Virksomheden kan ansøge om, at en foderaktivitet ikke er omfattet af det certificerede kvalitetsstyringssystem, hvis aktiviteten kun udgør en meget begrænset del af virksomhedens samlede foderaktiviteter, og aktiviteten ikke har direkte betydning for fodersikkerheden.
 Stk. 4. Hvis flere fodervirksomheder er omfattet af samme certificerede kvalitetsstyringssystem, kan Fødevarestyrelsen endvidere tillade, at styringen af én eller flere foderaktiviteter foretages samlet på én af fodervirksomhederne.
Stk. 5. Certificeringen skal være foretaget af et certificeringsorgan, der er akkrediteret af et akkrediteringsorgan, som er medunderskriver af EA's (European co-operation for Accreditation) multilaterale aftale om gensidig anerkendelse.
Certificeringsorganet skal være akkrediteret til at certificere efter den eller de standarder, som udgør grundlaget for kvalitetsstyringssystemet.
 Stk. 6. Nedsættelsen af antal årlige frekvenskontroller får virkning, når Fødevarestyrelsen efter ansøgningen har registreret, at virksomheden har et certificeret kvalitetsstyringssystem.
 § 7. Ansøgning om nedsættelse af antal årlige frekvenskontroller skal indgives til Fødevarestyrelsen via den digitale blanket Ansøgning om 3. partscertificeret på virk.dk.
 Stk. 2. Hvis ansøgningen omfatter flere virksomheder omfattet af samme certificerede kvalitetsstyringssystem, jf. § 6, stk. 4, skal ansøgningen indeholde oplysninger om de omfattede virksomheder samt angive de foderaktiviteter, hvor styringen er samlet hos én af disse virksomheder.
 Stk. 3. Virksomheden skal endvidere i ansøgningen acceptere følgende vilkår:
 1) Fødevarestyrelsen skal ved kontrol i virksomheden have adgang til certificeringsorganets auditrapporter for de seneste 3 år.
 2) Virksomheden skal i forbindelse med kontrollen kunne redegøre for, hvilke dele af virksomhedens kvalitetsstyringssystem certificeringsorganet har gennemgået, og hvor dette er dokumenteret i certificeringsorganets auditrapport.
 3) Hvis kvalitetsstyringssystemet eller certificeringsorganets auditrapporter ikke er på dansk, kan Fødevarestyrelsen kræve dem oversat til dansk i det omfang, det er nødvendigt for foderkontrollen.
 Stk. 4. Hvis certificeringen af virksomhedens kvalitetsstyringssystem bortfalder, eller hvis kvalitetsstyringssystemet eller virksomheden ændres, således at betingelserne i § 6, stk. 2, ikke længere er opfyldt, skal virksomheden omgående meddele dette til Fødevarestyrelsen.
§ 8. Fødevarestyrelsen kan tilbagekalde en fodervirksomheds nedsættelse af antal årlige frekvenskontroller efter § 6, stk. 1, hvis 1) betingelserne i § 6, stk. 2, ikke er opfyldt, 2) virksomheden ikke overholder vilkårene i § 7, stk. 4, eller 3) virksomheden har givet urigtige oplysninger i ansøgningen.
Kædekontrol på foderområdet § 9. En kæde på engrosområdet kan omfattes af kædekontrol, hvis 1) kæden består af et kædehovedkontor med en dertil knyttet gruppe på mindst 5 registrerede eller godkendte fodervirksomheder, 2) kæden ved fælles navn og markedsføring fremtræder som en samlet enhed, og 3) samtlige virksomheder i den samlede enhed indgår i kæden.
 Stk. 2. En kæde på foderområdet kan dog omfatte mindre end 5 fodervirksomheder, hvis summen af standardfrekvenser, jf. bilag 1, for de tilknyttede fodervirksomheder er mindst 8 årlige frekvenskontroller.
§ 10. Et kædehovedkontor skal have ansvar og varetage styring inden for kæden for overholdelse af dele af foderlovgivningen.
Det skal som minimum omfatte ansvar og styring for den fælles markedsføring inden for kæden.
 Stk. 2. Kædehovedkontorets ansvar og styring kan enten være baseret på, at det sammen med de tilknyttede virksomheder tilhører samme juridiske person (samme CVR-nr.), eller det kan være baseret på en skriftlig aftale med hver af de tilknyttede virksomheder, hvorefter disse virksomheder underkaster sig kædehovedkontorets styring på de områder, hvor kædehovedkontoret har ansvaret.
 § 11. Fødevarestyrelsens kædekontrol indebærer, at kontrol med de dele af foderlovgivningen, hvor kædehovedkontoret har ansvaret og varetager styringen, foretages i kædehovedkontoret.
Stk. 2. For kæder med kædevirksomheder, hvor kædehovedkontoret har ansvaret for risikoanalyse og egenkontrolprogram for samtlige virksomheder omfattet af kæden, jf. stk. 1, vil Fødevarestyrelsen nedsætte det samlede antal frekvenskontroller med 1/3, hvis virksomhederne i kæden i de foregående 24 måneder har haft en højere regelefterlevelse end gennemsnittet af fodervirksomheder.
Ved regelefterlevelse forstås andel kontrolrapporter uden anmærkninger.
Regelefterlevelsen opgøres årligt pr. 1. oktober på grundlag af kontrolresultaterne.
For nye kæder opgøres regelefterlevelsen på det tidspunkt, hvor kæden bliver omfattet af kædekontrollen.
 Stk. 3. Afgørelsen om reduceret antal frekvenskontroller for det kommende år, jf. stk. 3, meddeles kædehovedkontoret senest den 15. november i det indeværende år.
 § 12. Kæden kan blive omfattet af kædekontrollen, ved at ansøge Fødevarestyrelsen om at blive registreret som kæde på foderområdet, jf. § 9, stk. 1.
 Stk. 2. Ansøgning om kædekontrol skal ske på den digitale blanket til registrering af kæden, som kan findes på virk.dk.
 Stk. 3. Kæden skal i ansøgningen oplyse, hvilke registrerede eller godkendte fodervirksomheder, der skal indgå i kæden samt de nødvendige oplysninger om kædehovedkontoret, samt de områder, hvor kædehovedkontoret skal have ansvar og styring for overholdelse af foderlovgivningen.
 Stk. 4. Kæden skal i ansøgningen desuden oplyse, hvorvidt ansvar og styring er baseret på ejerforhold eller skriftlig aftale, jf. § 10, stk. 2.
 § 13. Fødevarestyrelsen registrerer kædehovedkontoret, jf. § 12, stk. 3, som kædehovedkontor, uanset om kædehovedkontoret allerede er registreret eller godkendt som fodervirksomhed.
§ 14. Fødevarestyrelsen tildeler kæden en kædekoordinator, som er kædens kontaktperson.
Kædekoordinatoren koordinerer kontrollen i kæden og udfører kontrol i kædehovedkontoret.
 Stk. 2. Snarest muligt efter ansøgningen gennemgår kædekoordinatoren, sammen med kædehovedkontoret, oversigten over aktiviteter, som kædehovedkontoret forpligter sig til at have ansvaret og styringen for, jf. § 10, stk. 1, og det aftales, hvilken medarbejder hos kæden, som skal varetage kædens kontakt med Fødevarestyrelsen, herunder kædekoordinatoren.
 Stk. 3. Hvis kædekontrollen er baseret på en skriftlig aftale mellem kædehovedkontor og de tilknyttede virksomheder, jf. § 10, stk. 2, skal kædekoordinator tillige gennemgå den skriftlige aftale med henblik på at sikre, at de af kædekontrollen omfattede aktiviteter også er omfattet af aftalen.
 Stk. 4. Fødevarestyrelsen kan årligt gennemføre 2 frekvenskontroller i kædehovedkontorer for kæder på foderområdet.
 Stk. 5. Fødevarestyrelsen kan desuden som led i kontrolkampagner og lignende gennemføre kontrol i kædehovedkontoret.
Stk. 6. Hvis antallet af frekvenskontroller skal reduceres, jf. § 11, stk. 3, vælger kædekoordinatoren, hvilke af virksomhederne, der skal have reduktion i antallet af frekvenskontroller.
Reglerne for standardfrekvenser, jf. bilag 1, og reducerede frekvenser, jf. bilag 2, finder således ikke anvendelse for disse virksomheder.
§ 15. Kædehovedkontoret skal løbende via de digitale blanketter på virk.dk eller den tilsvarende blanket på Fødevarestyrelsens hjemmeside, oplyse Fødevarestyrelsen om 1) ophør af virksomheder omfattet af kæden, jf. § 9, og 2) udtræden af enkelte virksomheder omfattet af kæden, jf. § 9.
 Stk. 2. Ophør, udtræden eller indtræden af virksomheder omfattet af kæden, berører ikke den fastsatte kædekontrolfrekvens, jf. § 11, stk. 3, i indeværende år.
Stk. 3. Kædehovedkontoret kan tilmelde en eksisterende eller nyetableret virksomhed, der er godkendt eller registreret i henhold til § 1 i lov om foderstoffer, jf. lovbekendtgørelse nr. 52 af 11. januar 2017, til kædekontrollen via de digitale blanketter på virk.dk eller den tilsvarende blanket på Fødevarestyrelsens hjemmeside.
For eksisterende fodervirksomheder bevares det oprindelige antal frekvenskontroller i det indeværende år.
Stk. 4. Ophører kæden eller ønsker den at udtræde af kædekontrolordningen, skal dette snarest muligt meddeles til kædekoordinatoren.
Ophør eller udtræden af kædekontrollen får virkning med en måneds varsel til udløbet af en kalendermåned.
Eventuel nedsættelse af antal frekvenskontroller som følge af god regelefterlevelse bortfalder herefter.
 § 16. Fødevarestyrelsen kan afregistrere en kæde fra kædekontrollen, jf. § 12, stk. 1, hvis kæden ikke overholder betingelserne i § 9, eller der er givet urigtige oplysninger ved ansøgningen.
Kapitel 3 Straffebestemmelser § 17. Med bøde straffes den, der i strid med § 7, stk. 4, undlader at underrette Fødevarestyrelsen om bortfald af eller væsentlige ændringer i et certificeret kvalitetsstyringssystem eller væsentlige ændringer i virksomhedens aktiviteter.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 4 Ikrafttræden § 18. Bekendtgørelsen træder i kraft den 1. januar 2022.
 Stk. 2. Bekendtgørelse nr. 659 af 31. maj 2018 om foderkontrol og certificerede kvalitetsstyringssystemer ophæves.
