Vedtaget af Folketinget ved 2. (sidste) behandling den 4. juni 2010 Folketingsbeslutning om forbedring af forholdene for selvstændigt erhvervsdrivende Folketinget opfordrer regeringen til at nedsætte et udvalg, der forankres i Økonomi- og Erhvervsministeriet, med deltagelse af bl.a.
Beskæftigelsesministeriet, Skatteministeriet og Socialministeriet.
Andre ministerier kan også deltage, ligesom eksperter, organisationer m.fl. kan deltage.
 Udvalgets kommissorium udarbejdes med udgangspunkt i det fremsatte beslutningsforslag, og hovedformålet er at forbedre forholdene for selvstændigt erhvervsdrivende.
 Udvalget skal bl.a. belyse den samfundsøkonomiske betydning af selvstændigt erhvervsdrivende og deres erhvervs-, beskæftigelses-, skatte- og lovgivningsforhold.
Folketinget ønsker at styrke den danske iværksætterkultur.
Derfor skal der også kigges på de barrierer, der opstår, når der er tale om en afskedigelse fra et enkeltmandsejet firma, eller i det hele taget, når selvstændigt erhvervsdrivende gør brug af dagpengereglerne.
Det kan f.eks. dreje sig om at undersøge, om der er regler, som diskriminerer selvstændigt erhvervsdrivende i forhold til selskaber og lønmodtagere.
Endvidere skal undersøgelsen fokusere på regler for ansatte ægtefællers ret til at opnå dagpenge ved udtræden af virksomheden.
Tilsvarende gælder ved overgang til efterløn og andre dagpengeregler.
Det er urimeligt i Danmark anno 2010, hvis et ægtepar stilles over for den situation, at de er nødt til at lade sig skille eller afhænde virksomheden for at kunne opnå dagpenge.
Der skal også sættes fokus på at undersøge a-kassernes rådgivning og vejledning af selvstændige.
Det kan f.eks. handle om at se på sagsbehandlingstiderne i ankenævnet, således at der ikke går flere år, inden der træffes en afgørelse.
Samtidig skal det undersøges, om det er muligt at lave et regelsæt, der for at forenkle reglerne blot bygger på en tro og love-erklæring, som bagefter kan underkastes almindelig kontrol, under forudsætning af at den ledige står fuldt til rådighed for arbejdsmarkedet og deltager i aktivering m.v.
Det samme gør sig gældende ved overgang til efterløn m.m.
Ret og pligt skal også i fremtiden gælde selvstændigt erhvervsdrivende og deres ægtefæller.
Udvalget skal også på baggrund af arbejde i EU med at sikre en standardiseret social beskyttelse til selvstændigt erhvervsdrivende se på, hvordan selvstændigt erhvervsdrivende og medarbejdende ægtefæller ikke stilles ringere i arbejdsmarkeds- og sociallovgivningen i forhold til andre personer.
Det gælder også opfordringen til medlemslandene om at sikre, at etableringen af en virksomhed mellem ægtefæller ikke er mere restriktiv end for andre personer.
 Udvalget skal nedsættes i 2010 og skal afslutte sit arbejde med afgivelse af en rapport så hurtigt som muligt og senest den 1. januar 2011.
