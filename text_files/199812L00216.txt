Fremsat den 7. april 1999 af miljø- og  

 energiministeren (Svend Auken) Forslag til Lov om miljøbidrag og  

 godtgørelse i forbindelse med ophugning og skrotning af biler Kapitel 1 Formål m.v.
 § 1. Loven har til formål at sikre  

 finansieringsgrundlaget for udbetaling af en godtgørelse til bilejere  

 ved aflevering af affald i form af motorkøretøjer til  

 affaldshåndtering.
 § 2. Loven omfatter følgende  

 motorkøretøjer:
1) Biler, der er indrettet til at benyttes til befordring  

 af højst 9 personer føreren medregnet (personbil M1) og 2) Biler, der er indrettet til at benyttes til  

 godsbefordring, og som har en tilladt totalvægt på ikke over 3500  

 kg (varebil N1) Stk. 2. Ved forsikringsselskaber forstås i denne  

 lov de forsikringsselskaber eller disses repræsentanter, jf. § 2, stk.  

 1, i lov om afgift af ansvarsforsikringer  for motorkøretøjer  

 m.v., der tegner ansvarsforsikring for motorkøretøjer.
 Stk. 3. Loven gælder ikke for motordrevne  

 køretøjer, der er omfattet af færdselslovens bestemmelser  

 om selvforsikrede køretøjer, og som følge heraf ikke er  

 dækket af en forsikring i et ansvarsforsikringsselskab.
Kapitel 2 Miljøbidrag § 3. Ejeren af en bil, der er omfattet af § 2 og  

 indregistreret i Danmark, skal årligt betale et miljøbidrag  

 på 90 kr.
 § 4. Forsikringsselskaberne skal opkræve det i § 3  

 nævnte miljøbidrag samtidig med præmien på den  

 lovpligtige ansvarsforsikring.
 § 5. Forsikringsselskaberne skal samtidig med den i henhold  

 til lov om afgift af ansvarsforsikringer for motorkøretøjer  

 m.v. opgjorte størrelse af den afgiftspligtige  

 præmieindtægt angive summen af de pligtige miljøbidrag til  

 de statslige told- og skattemyndigheder.
 Stk. 2. Miljøbidraget indbetales af  

 forsikringsselskaberne til de statslige told- og skattemyndigheder samtidig  

 med afgiftsindbetalingen i henhold til lov om afgift af ansvarsforsikringer  

 for motorkøretøjer m.v.
 Stk. 3. Indbetaler forsikringsselskaberne ikke  

 miljøbidraget rettidigt, skal der betales rente herfor samt gebyr for  

 erindringsskrivelse efter reglerne i lov om afgift af ansvarsforsikringer for  

 motorkøretøjer m.v.
 Stk. 4. Præmien for ansvarsforsikringen kan af  

 forsikringsselskaberne forhøjes med miljøbidraget, hvis  

 størrelse i givet fald skal fremgå af  

 præmieopkrævningen.
 Stk. 5. Forsikringstageren kan ikke opsige en  

 forsikringsaftale på grund af forhøjelse af præmien, som  

 alene sker i medfør af stk. 4.
 Stk. 6. Miljø- og energiministeren kan efter  

 forhandling med de statslige told- og skattemyndigheder fastsætte  

 nærmere bestemmelser for administration af miljøbidraget,  

 herunder for opkrævning og indbetaling af bidraget,  

 regnskabsførelse, angivelse og kontrol samt om adgangen til at klage  

 over afgørelser truffet i henhold til bestemmelserne, herunder at  

 afgørelserne ikke skal kunne indbringes for højere  

 administrativ myndighed.
Kapitel 3 Godtgørelse § 6. Der ydes efter anmodning en godtgørelse til ejeren  

 af et motorkøretøj, jf. § 2, i forbindelse med indlevering af  

 dette til affaldshåndtering Stk. 2. Miljø- og energiministeren  

 fastsætter størrelsen af godtgørelsen.
Stk. 3. Det er en betingelse, for at der kan ydes  

 godtgørelse at 1)	køretøjet er afmeldt i Centralregisteret For  

 Motorkøretøjer efter lovens ikrafttræden, og 2)	køretøjet er indleveret til en virksomhed, der  

 håndterer affaldet i overensstemmelse med de til enhver tid  

 gældende regler herfor.
 § 7. Anmodning om udbetaling af godtgørelse indsendes  

 til den af miljø- og energiministeren udpegede administrator, der  

 udbetaler godtgørelsen, når betingelserne i § 6, stk. 3 er  

 opfyldt.
 Stk. 2. Miljø- og energiministeren  

 fastsætter nærmere bestemmelser om godtgørelsesordningen,  

 herunder om ordningens administration, krav til dokumentation for at § 6,  

 stk. 3 er opfyldt og eventuel tilbagebetaling af godtgørelse og renter  

 heraf.
Kapitel 4 Administrative bestemmelser § 8. Administrationen af  godtgørelsesordningen  

 udøves af en af miljø- og energiministeren udpeget  

 administrator.
Miljø- og energiministeren fastsætter  

 revisionsinstruks for administrator.
 Stk. 2. Alle tilfælde, hvor den af miljø- og  

 energiministeren godkendte administrator ikke finder betingelserne for ydelse  

 af godtgørelse opfyldt, eller hvor der opstår  

 tvivlsspørgsmål, forelægges snarest Miljøstyrelsen,  

 der træffer den endelige administrative afgørelse.
Kapitel 5 Straf § 9. Medmindre højere straf er forskyldt efter den  

 øvrige lovgivning straffes med bøde den, der 1)	undlader at betale miljøbidrag til de statslige told- og  

 skattemyndigheder i henhold til § 5, stk. 2, eller 2)	undlader at give oplysninger i henhold til § 5, stk. 1.
 Stk. 2. I forskrifter, der udstedes i medfør af  

 loven, kan der fastsættes straf af bøde for den, der  

 forsætligt eller groft uagtsomt overtræder bestemmelser i  

 forskrifterne.
 Stk. 3. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
Kapitel 6 Ikrafttrædelse m.v.
 § 10. Tidspunktet for lovens ikraftræden  

 fastsættes af miljø- og energiministeren.
 § 11. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger Forslaget har til formål at sikre  

 finansieringsgrundlaget for en godtgørelsesordning til bilejere ved  

 aflevering af et udtjent motorkøretøj til miljørigtig  

 affaldshåndtering.
Det pålægges ejeren af en i Danmark  

 indregistreret bil at betale et årligt miljøbidrag.
Bidraget  

 skal anvendes til finansieringen af godtgørelsesordningen, jf. § 6,  

 samt til administrations- og informationsomkostninger, der er forbundet med  

 den samlede ordning.
Godtgørelsen, der fastsættes til mindst 1200  

 kr. og højst 1500 kr., udbetales til ejere af udtjente biler,  

 når ejeren dokumenterer, at køretøjet er afleveret til en  

 virksomhed, der håndterer køretøjet i overensstemmelse  

 med den bekendtgørelse om håndtering af affald i form af  

 motordrevne køretøjer og affaldsfraktioner herfra, der vil  

 blive udstedt af miljø- og energiministeren.
Godtgørelsen har  

 til formål at friholde den sidste ejer af en bil for omkostninger ved  

 affaldshåndteringen.
Bilejerens omkostninger forventes at udgøre  

 800- 1200 kr.
Herved skal ordningen medvirke til, at bilvrag ikke bliver  

 henstillet med risiko for forurening.
Der findes ikke centralt registrerede oplysninger om  

 antallet af efterladte ulovligt henstillede biler.
Tal fra et  

 repræsentativt udsnit af landets politikredse viser imidlertid, at  

 antallet af "herreløse" biler i 1998, som offentlige  

 myndigheder har foranlediget fjernet og affaldsbehandlet, udgjorde ca.  

 4000.
I takt med stigende krav til affaldshåndteringen af  

 udtjente biler vil omkostningerne hertil stige.
En bekendtgørelse om  

 krav til affaldshåndteringen af udtjente motordrevne  

 køretøjer, herunder om krav til afmontering/aftapning af  

 diverse komponenter og væsker, samt til den videre håndtering af  

 disse i form af genanvendelse og bortskaffelse, vil blive udstedt i nær  

 fremtid.
Såfremt bekendtgørelsen ikke suppleres med en  

 finansieringsordning, der frigør den sidste ejer for udgifter, kan  

 omfanget med ulovligt henstillede bilvrag frygtes øget.
 Det kan i øvrigt oplyses, at Europa - Kommissionen  

 har fremsat et forslag til direktiv om  udrangerede køretøjer,  

 KOM (97) 358, efter hvilket medlemsstaterne skal sikre, at den sidste ejer  

 kan aflevere køretøjet til en godkendt behandlingsvirksomhed  

 uden udgift.
Udbetalingen af godtgørelsen foreslås  

 varetaget af en af miljø- og energiministeren udpeget administrator.  

 Det forudsættes, at der etableres et organ med repræsentanter fra  

 relevante interesseorganisationer, hvortil administrationen kan  

 henlægges.
Tilsvarende administrationsorganer eksisterer for  

 godtgørelse til indsamling af blyakkumulatorer og tilskud til  

 indsamling af dæk.
Omkostningerne til administrationen af  

 godtgørelsesordningen samt udgifter til information om denne  

 forudsættes finansieret af indtægten fra  

 miljøbidraget.
Det er fundet administrativt hensigtsmæssigt at lade  

 forsikringsselskaberne opkræve miljøbidraget samtidig med den  

 lovpligtige ansvarsforsikring og indbetale dette til de statslige told- og  

 skattemyndigheder sammen med afgiftsindbetalingen i henhold til lov om afgift  

 af ansvarsforsikringer for motorkøretøjer m. v.
Forsikring  

 & Pension har tilkendegivet at ville medvirke til denne opgave.
 For så vidt angår motordrevne  

 køretøjer, der er omfattet af færdselslovens bestemmelser  

 om selvforsikrede køretøjer, henvises til bemærkningerne  

 til lovforslagets enkelte bestemmelser, § 2.
2. Lovforslagets miljømæssige konsekvenser Lovforslaget indgår som et led i en  

 samlet regulering af affaldshåndteringen af motordrevne  

 køretøjer.
Den samlede regulering omfatter  

 nærværende lovforslag, bekendtgørelse om håndtering  

 af affald i form af motordrevne køretøjer og affaldsfraktioner  

 herfra samt lovforslaget om certificering af visse affaldsbehandlende  

 virksomheder, herunder virksomheder, der foretager ophugning af biler.
Lovforslagets miljømæssige konsekvenser kan  

 således ikke opgøres isoleret.
Opgørelsen af de  

 miljømæssige konsekvenser er derfor baseret på den samlede  

 regulering.
Gennemførelsen af det samlede initiativ,  

 indeholdende krav til behandlingen af affaldet, samt en finansieringsordning  

 som skaber incitament til at aflevere udtjente biler til korrekt  

 affaldsbehandling, vil skabe grundlaget for en høj indsamlingsgrad og  

 en miljømæssig forsvarlig affaldsbehandling af  

 motorkøretøjer.
Det skønnes, at andelen af de farlige  

 komponenter, materialer og stoffer, der udtages ved affaldsbehandling af  

 bilerne, vil stige fra de nuværende ca. 50 % til mindst 95 %. Den  

 miljømæssige effekt heraf vil primært blive opnået  

 ved, at indholdet af farligt affald i både de genanvendelige og ikke  

 genanvendelige affaldsmængder fra bilskrotningen reduceres betydeligt.  

 Ca. 1.000 tons farligt affald, som på nuværende tidspunkt  

 deponeres sammen med shredderaffaldet (restaffald fra behandling af udtjente  

 biler efter den mekaniske udskillelse af jern og metaller) eller som  

 indgår i de genanvendelige jern- og metalfraktioner, der  

 tilføres smelteværker, vil blive genanvendt eller underkastet  

 særlig behandling.
 Genanvendelsesgraden for biler forventes trinvis at stige  

 fra ca. 75 % til ca. 80 %. Det samlede regelsæt forventes at  

 forøge genbruget af dele fra biler med ca. 1.000 tons og forøge  

 genanvendelse med 2.000 tons dæk, 500 tons olie, 100 tons  

 blyakkumulatorer og ca. 25 tons blyvægte pr. år.
Gennemførelsen af den samlede ordning forventes at  

 reducere det nuværende antal på ca. 4.000  "herreløse  

 biler" pr. år henstillet på offentlige arealer med ca. 90 %.  

 Der forventes en tilsvarende reduktion i antallet af udtjente biler, der  

 henstilles på privat ejendom.
Herved nedbringes risikoen for udsivning  

 af farligt affald fra de efterladte køretøjer.
Miljøbidraget vil medføre nettoomkostninger  

 for erhvervsvirksomhederne i størrelsesordenen 5 - 7 mill. kr. pr.  

 år.
Ved beregningen er det lagt til grund,  at ca. 12 % af de biler,  

 der skrottes, er ejet af erhvervsvirksomheder.
Administrationen af udbetalingerne af godtgørelser  

 til bilejerne forudsættes henlagt til et af interesseorganisationerne  

 etableret - og af miljø- og energiministeren udpeget -  

 administrationsorgan.
Omkostningerne til drift af dette organ  

 forudsættes finansieret af indtægterne fra  

 miljøbidraget.
Med henblik på at tilvejebringe den mest enkle  

 administration foreslås det, at forsikringsselskaberne svarer  

 miljøbidraget til told- og skattemyndighederne i lighed med, hvad der  

 gælder for afgift af lovpligtig ansvarsforsikring.
Det vurderes ikke,  

 at en sådan ordning vil påføre forsikringsselskaberne  

 væsentlige omkostninger, der ikke dækkes af rentefordelen ved  

 administrationen af ordningen.
4. Lovforslagets økonomiske og administrative konsekvenser for  

 staten, amtskommuner og kommuner Lovforslaget vil medføre økonomiske  

 besparelser for staten, amtskommunerne og kommunerne som følge af, at  

 bilejerne vil blive økonomisk tilskyndet til at aflevere kasserede  

 biler til lovlig affaldshåndtering hos ophugningsvirksomheder.  

 Miljøstyrelsen vurderer, at den ulovlige hensættelse af udtjente  

 biler på offentlige gader og veje m.v. på ca. 4000 årligt  

 vil blive reduceret med ca. 90 %.  De offentlige myndigheder har på  

 nuværende tidspunkt årlige udgifter i størrelsesordenen  

 4-5 mill. kr. til fjernelse af  "herreløse biler".
Det forventes, at lovforslagets gennemførelse vil  

 indebære besparelser for myndighederne på ca. 4 mill. kr.  

 årligt.
For politiets vedkommende forventes besparelserne at  

 udgøre ca. 3 mill. kr. årligt, mens de for amterne  og  

 kommunerne vil andrage omkring 0,7 mill. kr.
Miljøbidraget vil dog samtidig medføre  

 øgede udgifter i relation til amternes og kommunernes egne biler, for  

 så vidt som disse er dækket af en ansvarsforsikring.
Disse  

 udgifter anslås til ca. 0,2 mill. kr.
Endelig skal det bemærkes, at de skærpede  

 krav, der fastsættes i bekendtgørelse om håndtering af  

 affald i form af motordrevne køretøjer og affaldsfraktioner  

 herfra ligeledes vil medføre øgede udgifter for staten, amterne  

 og kommunerne.
Lovforslaget og bekendtgørelsen, der indgår som  

 et led i den samlede model for den fremtidige affaldshåndtering af  

 udtjente biler, antages samlet at ville medføre besparelser for staten  

 på ca. 1,5 mill. kr. og 0,3 mill. kr. for amterne og kommunerne.
 Hertil kommer besparelser i statens og kommunernes  

 personalemæssige ressourceindsats i forbindelse med anmeldelse,  

 rapportering og fjernelse af de "herreløse biler".
Statens udgifter til administration af den samlede  

 ordning samt information om denne forventes samlet at udgøre i alt ca.  

 8 mill. kr.
Udgifterne forudsættes finansieret af indtægterne fra  

 miljøbidraget.
5. Forholdet til EU-retten Europa - Kommissionen har udarbejdet et forslag til  

 direktiv om udrangerede køretøjer, KOM (97) 358, der er under  

 behandling i Ministerrådet.
På baggrund af drøftelserne i  

  Ministerrådet og under hensyn til Europaparlamentets udtalelse den 11.  

 februar 1999 forventes et revideret forslag at kunne tiltrædes af  

 Ministerrådet ved det kommende ministerrådsmøde, der  

 afholdes i juni 1999.
Direktivforslaget omfatter samme typer af  

 køretøjer, person- og varebiler, som er omfattet af dette  

 lovforslag.
I direktivforslaget indgår bestemmelser om, at  

 medlemsstaterne skal træffe de nødvendige foranstaltninger til  

 at sikre, at aflevering af et udtjent køretøj til et anerkendt  

 behandlingsanlæg sker uden omkostninger for den sidste ejer/bruger af  

 køretøjet.
Lovforslagets sigte er således i  

 overensstemmelse med direktivforslaget.
Det kan forventes, at der i det endelige direktiv vil  

 indgå bestemmelser om, at producenten fra den 1. januar 2003 skal  

 afholde alle eller en betydelig andel af udgifterne ved gennemførelsen  

 af ovennævnte foranstaltninger.
Som et led i implementeringen af  

 direktivet vil der blive foretaget tilpasninger af ordningen under hensyn til  

 den endelige udformning af producentansvaret.
 Det forudsættes, at godtgørelse i henhold til  

 nærværende lovforslag også kan udbetales til bilejere, der  

 har fået skrottet deres bil på et affaldsbehandlingsanlæg i  

 udlandet, hvis det dokumenteres, at de objektive krav, der vil blive fastsat  

 i bekendtgørelsen om håndtering af affald i form af motordrevne  

 køretøjer og affaldsfraktioner herfra, er overholdt.
 Det bemærkes i denne forbindelse, at  

 ovennævnte direktivforslag indeholder bestemmelse om, at medlemstaterne  

 gensidigt skal anerkende skrotningsattester udstedt i andre medlemsstater.  

 Anerkendelsen af skrotningsattester udstedt i andre medlemsstater  

 forudsætter, at direktivet er implementeret i de pågældende  

 medlemsstater.
 Den samlede ordning skønnes ikke at  rejse  

 spørgsmål i forhold til Traktatens artikel 92 om  

 statsstøtte.
Europa-Kommissionen vil blive orienteret om lovforslaget i  

 henhold til Rådets direktiv 91/156/EØF af 18. marts 1991 om  

 ændring af direktiv 75/442/EØF om affald (EF - Tidende nr.
L 78  

 af 26.3.1991 s. 32 og EF - Tidende nr.
L 194 af 25.7.1975 s. 47).
6. Hørte myndigheder og organisationer Advokatrådet, Affaldsteknisk Samarbejde,  

 Amtsrådsforeningen i Danmark, De Danske Bilimportører,  

 Centralforeningen af Autoreparatører i Danmark, Dakofa, Danmarks  

 Automobilforhandler Forening, Danmarks Miljøundersøgelser,  

 Danmarks Naturfredningsforening, Danmarks Statistik, Dansk Autogenbrug,  

 Dansk Bil Forhandler Union, Dansk Handel & Service, Dansk Industri, Dansk  

 Standard, Dansk Teknologisk Institut, Danske Elværkers Forening, Danske  

 Fjernvarmeværkers Forening, Danske Vognmænd, De danske  

 Bilimportører, De Samvirkende Købmandsforeninger,  

 Detailhandelens Fællesråd, Direktoratet for Arbejdstilsynet, DNV  

 Det Nordiske Verita, Emballageindustrien, Energistyrelsen,  

 Entreprenørforeningen, Erhvervsministeriet, Erhvervsfremmestyrelsen,  

 FDB/IRMA, FDM, Finansministeriet, Forbrugerrådet, Forbrugerstyrelsen,  

 Foreningen af kommunale tekniske chefer, Foreningen af  

 Miljømedarbejdere i kommunerne, Foreningen af Rådgivende  

 Ingeniører, Forsikring & Pension, Forskningscenter for Skov og  

 Landskab, Forsvarsministeriet, Frederiksberg kommune, Genvindingsindustrien,  

 Greenpeace, Handelskammeret, H.
Serup Olsen A/S, Holmegaards Glasværker  

 A/S, Håndværksrådet, , Ingeniørforeningen i Danmark,  

 Imoka, Justitsministeriet, Karton & Miljø, Kommunekemi A/S,  

 Kommunernes Landsforening, Konkurrencestyrelsen, Københavns Magistrat  

 5. afd., Landbrugsrådet, Landsorganisationen i Danmark,  

 Landsplanafdelingen, Miljøklagenævnet, MLK-sammenslutningen,  

 Motorhistorisk Samråd, Naturklagenævnet, Noah, Plastindustrien i  

 Danmark, Reno Sam, Restaurations og Bryggeriarbejder Forbundet,  

 Rigsrevisionen, SID, Skatteministeriet, Skov- og Naturstyrelsen, Statens  

 Luftfartsvæsen, Sundhedsministeriet, Told- og Skattestyrelsen,  

 Trafikministeriet, Udenrigsministeriet.
Vurdering af konsekvenser af  

 lovforslaget Positive konsekvenser /mindreudgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og amtskommuner Staten: 1,5 mill kr. pr. år Kommunerne: 0,15- 0,25 mill kr. pr. år Amtskommunerne 0,05- 0,10 mill kr. pr.  

 år Administration af miljøbidraget og  

 godtgørelsesordningen: 8 mill kr pr. år som finansieres af  

 indtægterne fra miljøbidraget.
Administrative konsekvenser for stat, kommuner og amtskommuner Staten: reduktion i antallet af politiets  

 sager om "herreløse biler".
Kommunerne: ingen væsentlige amtskommunerne: ingen væsentlige Administration af indbetalinger  af  

 miljøbidraget: 1-2 årsværk.
 Administrationen af godtgørelsesordningen  

 henlægges til et privat organ og medfører derfor ikke  

 væsentlige administrative opgaver for staten.
 Økonomiske konsekvenser for  

 erhvervslivet.
Godtgørelse: 22,5 mill kr Miljøbidrag. 27 mill kr.
 Netto merudgift ca. 4,5 mill kr.
Administrative konsekvenser for  

 erhvervslivet Generelt ingen væsentlige.  

 Bilforsikringsselskaberne skal forestå opkrævningen af  

 miljøbidraget, som dog vil ske parallelt med opkrævning af  

 allerede eksisterende afgift på lovpligtige ansvarsforsikringer.
Miljømæssige  

 konsekvenser Det årlige antal af  

 "herreløse biler" på ca. 4000 forventes reduceret med  

 90 %.
 Der forventes en tilsvarende reduktion i antallet af  

 udrangerede biler der henstilles på private ejendomme.
Administrative konsekvenser for  

 borgerne Borgerne skal fremsende skrotningsattest og  

 registreringsattest til det organ, der varetager udbetalingen af  

 godtgørelsen.
 Forholdet til EU-retten.
 Lovforslagets sigte er i overensstemmelse med  

 bestemmelserne i forslag til direktiv om udrangerede køretøjer,  

 KOM (97) 358  om at slutbrugeren af et køretøj skal  

 frigøres for omkostningerne ved affaldshåndteringen.
Bemærkninger til lovforslagets  

 enkelte bestemmelser Til § 1 Det foreliggende lovforslag skal sikre, at bilejere  

 får en godtgørelse ved aflevering af udtjente biler til  

 miljømæssig forsvarlig affaldshåndtering (ophugning og  

 skrotning). Bilejere pålægges et årligt miljøbidrag  

 til dækning af udgifterne ved godtgørelsesordningen.  

 Godtgørelsen ydes til bilejere, der afleverer deres udtjente  

 køretøj til affaldshåndtering i henhold til den  

 bekendtgørelse om håndtering af affald i form af motordrevne  

 køretøjer og affaldsfraktioner herfra, der planlægges  

 udstedt i forlængelse af lovforslaget.
Med lovforslaget sikres det således, at den sidste  

 ejer af en bil ikke belastes med udgifterne ved affaldshåndteringen af  

 denne.
Lovforslaget skal ligeledes ses i sammenhæng med lovforslaget om  

 certificering af visse affaldsbehandlende virksomheder, herunder  

 autoophugningsvirksomheder.
 Med de nævnte initiativer skal det sikres, at  

 udtjente biler bortskaffes på en miljømæssig forsvarlig  

 måde, og at de øgede omkostninger forbundet hermed ikke  

 tilskynder til ulovlig bortskaffelse af bilvrag i form af henstillelse af  

 disse i naturen, på gader, veje, parkeringsarealer og lignende.
Til § 2 Definitionen af person- og varebiler følger  

 Færdselsstyrelsens detailforskrifter for køretøjer.
De af  

 lovforslaget omfattede biler er således identiske med de i de  

 nævnte forskrifter under henholdsvis  "Personbil M1" og  

 "Varebil N1" anførte.
Den valgte afgrænsning skal ses  

 i sammenhæng med formålet med lovforslaget.
Som anført i  

  bemærkningerne til § 1 er hensigten med den samlede ordning bl.a. at  

 imødegå problemerne med ulovlig bortskaffelse af bilvrag.  

 Problemerne med efterladte biler i naturen, på gader, veje,  

 parkeringsarealer og lignende er relateret til de nævnte kategorier af  

 biler.
Der findes derfor ikke behov for at lade ordningen omfatte  

 øvrige motorkøretøjer.
En udvidelse af ordningen med  

 andre kategorier af motorkøretøjer, som f.eks. personbiler til  

 befordring af mere end 9 personer og lastbiler ville i øvrigt  

 vanskeliggøre fastsættelsen af størrelsen på  

 miljøbidraget og godtgørelsen.
Omkostningerne ved  

 affaldshåndteringen af biler tilhørende sidstnævnte  

 kategorier af motorkøretøjer er således - i  

 modsætning til de af lovforslaget omfattede biler - meget  

 varierende.
Der findes yderligere ikke baggrund for at lade  

 motordrevne køretøjer, der tilhører staten eller en  

 (amts)kommune, være omfattet af lovforslaget.
Problemerne med  

 "herreløse biler" vurderes således ikke at ville  

 opstå i relation til offentlig ejede køretøjer.
I henhold til færdselsloven er motordrevne  

 køretøjer, der tilhører staten eller en kommune undtaget  

 fra pligten til at tegne ansvarsforsikring.
I det omfang de nævnte  

 køretøjer er dækket af en ansvarsforsikring,  

 foreslås det imidlertid af administrative hensyn, at de omfattes af  

 ordningen.
 Endelig skal det om afgrænsningen af de af  

 lovforslaget omfattede køretøjer bemærkes, at  

  Kommissionens forslag til direktiv om udrangerede køretøjer og  

 de heri indeholdte bestemmelser, om at den sidste ejer af et  

 motorkøretøj skal kunne aflevere dette til en godkendt  

 behandlingsvirksomhed uden omkostninger, ligeledes er afgrænset til de  

 af lovforslagets § 2 omfattede biler.
Til § 3 Der pålægges ejere af et i Danmark  

 indregistreret motorkøretøj omfattet af § 2 at betale et  

 årligt miljøbidrag.
Bidraget, der er fastsat til 90 kr., skal  

 dække udgifterne til en godtgørelsesordning, jf. § 6, herunder  

 omkostninger til administration af og information om ordningen.
Bidraget  

 forudsættes yderligere at skulle dække offentlige myndigheders  

 omkostninger til opkrævning af bidraget.
Ved at pålægge et årligt  

 miljøbidrag sikres det, at samtlige bilejere bidrager til  

 finansieringen af godtgørelsesordningen, og dermed at den sidste ejer  

 ikke belastes af omkostningerne ved affaldshåndteringen.
Lovforslaget  

 har hermed en klar miljømæssig profil.
Et årligt miljøbidrag sikrer yderligere, at  

 der tilvejebringes et finansieringsgrundlag, der omfatter såvel nye  

 biler som biler, der er i brug.
Endelig sikrer det årlige  

 miljøbidrag en stabil indtægt, da bestanden af indregistrerede  

 biler ikke varierer nævneværdigt.
Bidraget refunderes ikke, selv  

 om køretøjet skrottes inden årets udløb.
 Miljøbidraget er fastsat, så der over en  

 kortere årrække samlet set er balance mellem indtægterne  

  fra miljøbidraget og udgifterne til godtgørelsesordningen,  

 herunder udgifter til administration af og information om denne og udgifter  

 til opkrævning af miljøbidraget.
Som udgangspunkt skal godtgørelsen som minimum  

 kunne dække den sidste ejers udgifter til affaldshåndteringen.  

 Det bemærkes i den forbindelse, at omkostningsniveauet for  

 affaldshåndteringen bl.a. vil afhænge af prisen på  

 jernskrot.
Der vil derfor kunne opstå behov for justering af  

 godtgørelsesbeløbet og dermed størrelsen på  

 miljøbidraget.
 Miljø- og energiministeren bemyndiges derfor til at  

 fastsætte, herunder ændre størrelsen af  

 godtgørelsen efter indhentet udtalelse fra det organ, til hvilket  

 administrationen af godtgørelsesordningen forudsættes henlagt,  

 jf. § 8.
 Miljøbidragets størrelse ændres ved  

 lov.
Til § 4 Det foreslås, at miljøbidraget opkræves  

 samtidig med præmien for den lovpligtige ansvarsforsikring.
Herved  

 udnyttes et i forvejen eksisterende opkrævningssystem.
Til § 5 Forsikringsselskaberne skal efter bestemmelsen indbetale  

 miljøbidraget til de statslige told- og skattemyndigheder samtidig med  

 indbetalingen af afgift.
Da der skal svares afgift på  

 ansvarsforsikringen på samtlige de af lovforslaget omfattede  

 motorkøretøjer, er det fundet hensigtsmæssigt at  

 sammenkøre indbetalingen af miljøbidraget med det eksisterende  

 system for forsikringsselskabernes indbetaling til de statslige told- og  

 skattemyndigheder af afgiften på ansvarsforsikringer, jf. lov om  

  indbetaling af afgift af ansvarsforsikringen for  

 motorkøretøjer m.v.
For ikke at etablere en omkostningskrævende  

 udpantningsordning, såfremt den enkelte bilejer ikke betaler bidraget,  

 foreslås det, at forsikringsselskaberne betaler bidraget til told- og  

 skattemyndighederne.
Til sikring af, at forsikringsselskaberne ikke i den  

 forbindelse pålægges omkostninger foreslås det samtidig, at  

 bidraget kan pålægges selve præmien for den lovpligtige  

 ansvarsforsikring, og at forsikringen ikke kan opsiges af forsikringstageren  

 alene med den begrundelse, at præmien forhøjes med bidragets  

 størrelse.
Ved manglende betaling af den samlede præmie vil  

 forsikringsselskaberne derfor i overensstemmelse med de almindelige regler  

 opsige ansvarsforsikringen med den følge, at køretøjets  

 nummerplader vil blive "klippet" af politiet.
Denne ordning  

 vurderes at virke så effektiv og præventiv, at der i praksis ikke  

 vil vise sig problemer med indbetaling af bidraget fra forsikringstagerens  

 side.
Miljø- og energiministeren bemyndiges til at  

 fastsætte nærmere bestemmelser om opkrævning og indbetaling  

 af miljøbidraget efter forhandling med de statslige told- og  

 skattemyndigheder.
Med bestemmelsen sikres bl.a. at  justeringer, som  

 måtte være påkrævet på baggrund af  

 ændringer i lov om afgift af ansvarsforsikringer, kan foretages  

 administrativt, og at der for forsikringsselskaberne 
kan indføres de samme kontrol- og klagesystemer, der gælder  

 for kontrol og klage vedrørende afgifter af lovpligtig  

 ansvarsforsikring.
 Afgørelsen, af hvorvidt der skal betales bidrag,  

 vil alene bero på, om køretøjet er indregistreret i  

 Danmark og kan henføres til de i § 2 nævnte kategorier M1 og N1.  

 Tvivlsspørgsmål om henføring af biler under de  

 nævnte kategorier behandles i overensstemmelse med færdselslovens  

 bestemmelser herom.
Til § 6 Efter bestemmelsen udbetales godtgørelsen  på  

 baggrund af anmodning fra ejeren af det udtjente  

 motorkøretøj.
 Det er en betingelse for  ydelse af godtgørelsen  

 til bilejere, at det dokumenteres, at det udtjente motorkøretøj  

 er afmeldt motorregisteret og afleveret til affaldshåndtering i  

 overensstemmelse med de til enhver tid gældende regler herfor.
Regler for affaldshåndteringen vil blive fastsat i  

 en kommende bekendtgørelse om håndtering af affald af  

 motorkøretøjer og affaldsfraktioner herfra.
I henhold til  

 bekendtgørelsen vil autoophugningsvirksomheden skulle udstede en  

 attest til bilejeren, om at affaldshåndteringen foretages i  

 overensstemmelse med bekendtgørelsens krav.
Der henvises til de  

 almindelige bemærkninger for så vidt angår mulighederne for  

 at få godtgørelse, hvis bilen er afleveret til  

 affaldshåndtering i udlandet.
Miljø- og energiministeren bemyndiges til at  

 fastsætte størrelsen af godtgørelsen.
Der vil  bl.a.  

 under hensyn til udviklingen i omkostningsniveauet for  

 affaldshåndteringen af de udtjente motorkøretøjer kunne  

 være behov for justering af godtgørelsesbeløbet.
Godtgørelsen skal som minimum dække den  

 sidste ejers udgifter til affaldshåndteringen.
Af administrative grunde  

 og med henblik på at tilvejebringe et økonomisk incitament for  

 den sidste ejer af et udtjent motorkøretøj til at aflevere  

 dette til miljørigtig affaldshåndtering er det forudsat, at  

 godtgørelsen som hovedregel vil udgøre  1500 kr.
For at sikre  

 den tilsigtede balance mellem indtægter og udgifter ved ordningen kan  

 miljø- og energiministeren fastsætte godtgørelsessatsen  

 til et mindre beløb, dog ikke under 1200 kr. gældende i  

 perioder, hvor det kan forventes, at udgifterne vil overstige  

 indtægterne væsentligt ved en godtgørelsessats på  

 1500 kr.
Det forudsættes, at miljø- og energiministeren  

 hører den i henhold til § 8 udpegede administrator om  

 fastsættelse og ændring af størrelsen af  

 godtgørelsen.
Til § 7 Anmodning om godtgørelse skal i henhold til  

 bestemmelsen indsendes til en af miljø- og energiministeren udpeget  

 administrator.
Det forudsættes således, at der - i lighed med  

 administrationen af tilskudsordningen for indsamling af blyakkumulatorer og  

 tilskud til indsamling af dæk - etableres et administrativt organ til  

 at varetage udbetalingen af godtgørelsen.
 Ministeren bemyndiges til at fastsætte nærmere  

 bestemmelser om godtgørelsesordningen, herunder bl.a. de nærmere  

 krav til dokumentation for, at motorkøretøjet er indleveret til  

 affaldshåndtering i overensstemmelse med de til enhver tid  

 gældende regler herfor.
Til § 8 Det foreslås, at miljø- og energiministeren  

 udpeger et administrationsorgan, der forestår administrationen af  

 godtgørelsesordningen.
Det forudsættes, at organets bestyrelse  

 består af repræsentanter for De Danske Bilimportører,  

 Danmarks Automobilforhandler Forening, Forsikring og Pension, Forenede Danske  

 Motorejere og andre forbrugerorganisationer.
Miljø- og  

 energiministeren forudsættes at indgå en aftale om administration  

 og fastsætter en revisionsinstruks for det i henhold til bestemmelsen  

 etablerede administrative organ.
Der er således tale om, at offentligretlige opgaver  

 henlægges til et privat organ.
I almindelighed bør der udvises  

 tilbageholdenhed med en sådan henlæggelse.
De  

 retssikkerhedsmæssige betænkeligheder ved henlæggelse af  

 opgaver til private søges imødegået ved, at miljø-  

 og energiministeren i henhold til forvaltningsloven og lov om offentlighed i  

 forvaltningen ligeledes fastsætter regler om, at disse love helt eller  

 delvist skal gælde for organet.
Endvidere bemærkes, at alle  

 tvivlsspørgsmål forelægges for Miljøstyrelsen til  

 endelig afgørelse, jf. § 8, stk. 2.
 Tilsvarende bestemmelser gælder for administrationen  

 af tilskudsordningerne for indsamling af dæk og blyakkumulatorer.
Til § 9 Straffebestemmelserne i de forskrifter, der vil blive  

 udstedt i medfør af den vedtagne lov, vil blive harmoniseret for  

 så vidt angår forsikringsselskabernes indbetaling af  

 miljøbidrag til told- og skattemyndighederne med reglerne i lov om  

 afgift af lovpligtig ansvarsforsikring.
Til § 10 Ikrafttrædelsen vil blive fastsat under hensyntagen  

 til forsikringsselskabernes tilrettelæggelse af opkrævning af  

 miljøbidrag i forbindelse med præmieopkrævningen på  

 lovpligtige ansvarsforsikringer samt tidspunktet for udstedelsen af den  

 planlagte bekendtgørelse om håndtering af affald i form af  

 motordrevne køretøjer og affaldsfraktioner herfra.
