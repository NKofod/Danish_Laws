Nr BTL 76 Betænkning over Forslag til lov om uddannelse til håndarbejdslærer   

 Nr L 76 1989-90, 1. samling Afgivet af Uddannelsesudvalget Afgivet: 19900424 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Husholdningslærerforeningen, Haandarbejdets Fremmes Seminarium, Håndarbejdsseminariernes forstandere, Håndarbejdsseminariet, Den Danske Husflidshøjskole, Kerteminde, Lærergruppen ved Hellerup Håndarbejdsseminarium, Nykøbing F.
Håndarbejdsseminarium og Håndarbejdsskole, Odense Fagskole & Håndarbejdsseminarium, Specialkursus i Husholdning ved Århus Universitet og Studerende ved Hellerup Håndarbejdsseminarium.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de  

 af mindretallet stillede ændringsforslag.
Mindretallet finder, at der er behov for en revision af den gældende lov,  

 der kan forbedre håndarbejdslærernes beskæftigelsesmuligheder, både gennem  

 anderledes og bedre kvalifikationer end til de traditionelle områder (almen  

 fritidsundervisning og de frie skoler) og ved at tilstræbe at forberede  

 håndarbejdslærerne på nye og utraditionelle områder som f.eks. daghøjskoler,  

 produktionsskoler og indvandrerprojekter, bl.a. familieprojekter og  

 efterskoler m.v.
Mindretallet ønsker ikke, at uddannelsen skal pege på  

 folkeskolen, fordi uddannelsen mangler pædagogisk sigte over for børn.
 Mindretallet havde gerne set denne lovrevision som et element i en større  

 sammenhængende uddannelsesreform for lignende uddannelser, der kan give de  

 unge en mere åben tværfaglig og eksperimenterende uddannelse.
I forbindelse med udvalgsbehandlingen af lovforslaget er der fremkommet et  

 gennemgående ønske om og behov for en forlængelse af  

 håndarbejdslæreruddannelsen fra de foreslåede 21/2 til 3 år.
Der er nævnt  

 mange begrundelser, herunder bl.a., at de andre skandinaviske lande som  

 minimum har 3 års uddannelsestid.
Mindretallet har sympati for denne tanke,  

 men efter en afvejning af de økonomiske muligheder i forhold til en udvidelse  

 og i betragtning af vores ønske om, at så mange midler som muligt anvendes  

 til oprettelse af flere uddannelsespladser, ønsker mindretallet ikke at  

 stille ændringsforslag om forlængelse af uddannelsestiden.
Mindretallet  

 finder imidlertid, at der skal gennemføres en fornyet diskussion om eventuel  

 forlængelse af uddannelsestiden, så snart de økonomiske muligheder er til  

 stede.
Lovforslaget indeholder mulighed for, at to seminarier kan bevare deres  

 særordning med hensyn til afslutning af uddannelsen uden eksamen.
Ordningen  

 er et tilbud, som giver den studerende mulighed for at udvikle evner og  

 kreative færdigheder i et uddannelsesforløb, der ikke er eksamensrettet.  

 Mindretallet ønsker, at ministeren fastsætter regler, som giver mulighed for  

 på et senere tidspunkt at afslutte uddannelsen på et af de seminarier, der  

 har eksamen.
 Der er primært tale om en kvindeuddannelse, og med de skærpede krav på  

 arbejdsmarkedet finder mindretallet, at det er vigtigt, at ministeren i det  

 videre arbejde fastsætter nærmere regler om efteruddannelse og  

 videreuddannelse.
Det fremgår af lovforslagets § 4, at undervisnings- og  

 forskningsministeren kan fastsætte regler om, at uddannelse erhvervet ved  

 andre institutioner kan indgå i uddannelsen.
Mindretallet er enig i  

 indholdet, men lægger vægt på fortolkningen af denne besttemmelse.  

 Mindretallet opfatter bestemmelsen således, at der kan ske meritoverførsel i  

 lighed med reglerne inden for videregående uddannelser, faglige og relevante  

 uddannelser.
Der skal åbnes mulighed for, at elementer fra en dansk eller  

 udenlandsk videregående uddannelsesinstitution eller en anden faglig og  

 relevant uddannelse kan træde i stedet for elementer i  

 håndarbejdslæreruddannelsen.
Mindretallet finder, at formuleringen i  

 lovforslagets bemærkninger til § 4 er for snæver, og ønsker den nævnte  

 fortolkning indført.
 Socialdemokratiet og Socialistisk Folkeparti har stillet ændringsforslag,  

 der lever op til principperne om decentralisering af ansvar til den enkelte  

 institution, ved, at det enkelte seminarium afgør, om det ønsker en opdeling  

 af uddannelsen i en 1. og en 2. del, semesterordninger eller har ønske om at  

 planlægge uddannelsen i et samlet hele.
 Mindretallet har endvidere stillet ændringsforslag, der vil sikre en  

 demokratisk ledelse af seminarierne, hvor alle grupper af ansatte og  

 studerende har reel indflydelse på styringen og driften af institutionen.
 Socialdemokratiets og Socialistisk Folkepartis ændringsforslag sikrer en  

 tidssvarende uddannelse og demokrati på den enkelte uddannelsesinstitution.
Ændringsforslag Af et mindretal (S og SF):
Til § 1 1) Paragraffen affattes således:
»§ 1. Uddannelsen har til formål at give de studerende  

 praktiske og teoretiske forudsætninger for at formidle viden om og  

 færdigheder i håndarbejds- og håndværksfag, at medvirke til at bevare og  

 videreudvikle fagenes kulturtraditioner og til at fremme forståelse af  

 fagenes betydning i social og folkelig sammenhæng.« Til § 2 2) Paragraffen affattes således:
»§ 2. Uddannelsen varer 21/2 år.
Det enkelte  

 håndarbejdsseminarium afgør, om det ønsker en opdeling af uddannelsen.
 Stk. 2. Uddannelsen omfatter følgende hovedelementer:
 1) Håndarbejdsfag.
 2) Kulturelle fag.
 3) Samfunds-, forbruger- og økonomifag.
 4) Pædagogiske fag, herunder praktik.
 5) Specialefag.
 6) Supplerende fag.
 7) Erhvervsrettet praktik.
 8) Udarbejdelse af en selvstændig opgave.
Stk. 3. Undervisnings- og forskningsministeren fastsætter nærmere  

 regler for uddannelsen, herunder om uddannelsens afslutning.« Til § 9 3) Efter stk. 2 indsættes som nyt stykke:
»Stk. 3. De ansatte skal i bestyrelsen være repræsenteret af  

 2 lærere og af 1 fra gruppen af øvrige ansatte.
De studerende udpeger 2  

 repræsentanter.« Til § 12 4) I stk. 1 indsættes efter »forstanderen«  

 ordene: »og bestyrelsen«.
 5) I stk. 2 indsættes som nyt punktum efter 2. pkt.:
»Seminarierådet vælger selv sin formand og udpeger repræsentanter til  

 seminariets bestyrelse.« 6) Stk. 3 affattes således:
»Stk. 3. Beføjelser, der er tillagt bestyrelsen eller  

 forstanderen, kan efter undervisnings- og forskningsministerens nærmere  

 bestemmelse overlades til seminarierådet.
Undervisnings- og  

 forskningsministeren fastsætter i øvrigt nærmere regler for seminarierådenes  

 virksomhed.« 7) Efter stk. 3 indsættes som nyt stykke:
»Stk. 4. Der oprettes lærerråd og studerendes råd, som  

 undervisnings- og forskningsministeren fastsætter nærmere regler for med  

 hensyn til funktion, virke og kompetence.« Til § 14 8) Paragraffen affattes således:
»§ 14. Undervisnings- og forskningsministeren fastsætter  

 nærmere regler om efteruddannelse af håndarbejdslærere og af seminarielærere  

 samt om mulighed for videreuddannelse og meritoverførsel ved en videregående  

 uddannelse.« Bemærkninger Til nr. 2 Det enkelte seminarium afgør, om det ønsker en opdeling af uddannelsen i  

 en 1. og 2. del, i semesterordninger eller ønsker at se uddannelsen i et  

 samlet hele.
Det falder godt i tråd med tankerne om decentralisering og  

 ansvar til den enkelte institution.
Til nr. 3-7 Med disse ændringsforslag vil forslagsstillerne sikre alle grupper af  

 ansatte indflydelse på driften af seminarierne og på uddannelsens indhold.  

 Samtidig vil forslagsstillerne fastlægge seminarierådets kompetence i forhold  

 til bestyrelsen og her ligeledes sikre alle grupper indflydelse.
I denne  

 forbindelse kan undervisnings- og forskningsministeren henlægge beføjelser  

 til seminarierådet efter indstilling fra elever eller grupper af ansatte.
 Ad nr. 7.
Formålet med ændringsforslaget er at give de ansatte og de studerende  

 øget indflydelse og ansvar.
Det forudsættes, at lærerråd, studerendes råd og  

 bestyrelse selv anmoder om, at seminarierådet skal have tillagt øgede  

 beføjelser, og at det er lærerråd og de studerendes råd, der udpeger  

 repræsentanterne for lærerne og for de studerende i bestyrelsen.
Til nr. 8 Ændringsforslaget tilsigter at give håndarbejdslærere mulighed for at  

 kvalificere sig til videregående studier og opnå meritoverførsel i denne  

 forbindelse.
