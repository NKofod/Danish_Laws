Bekendtgørelse om forsøg med udstrakte grundforløb for visse elever og lærlinge på erhvervsuddannelser I medfør af § 4, stk. 1, og § 68 i lov om erhvervsuddannelser, jf. lovbekendtgørelse nr. 1868 af 28. september 2021, og efter indstilling fra Rådet for de Grundlæggende Erhvervsrettede Uddannelser fastsættes:
 Formål mv.
§ 1. Som led i et forsøg med udstrakte grundforløb på erhvervsuddannelser for visse elever og lærlinge på erhvervsuddannelser kan institutionen efter regler i §§ 2-5 og § 6, stk. 2, efter individuel vurdering tilbyde at tilrettelægge grundforløbets 2. del på særlige vilkår for elever og lærlinge, hvis eleven eller lærlingen har funktionsnedsættelse eller tilsvarende svære vanskeligheder.
Elevens eller lærlingens uddannelse følger i øvrigt reglerne om erhvervsuddannelser.
 Stk. 2. Formålet med forsøget er at forbedre muligheden for, at elever og lærlinge med funktionsnedsættelse eller tilsvarende svære vanskeligheder kan gennemføre en erhvervsuddannelse på lige fod med andre erhvervsuddannelseselever.
Stk. 3. Institutionen skal så vidt muligt deltage i forsøget.
Tilbuddet efter stk. 1 kan gives uafhængigt af, om eleven eller lærlingen modtager specialundervisning eller anden form for bistand eller støtte efter lovens §§ 29, 29 a eller § 30.
Stk. 4. Hvis institutionen ikke imødekommer en elevs eller lærlings ønske om at gennemføre grundforløbets 2. del på særlige vilkår, jf. stk. 1, skal dette begrundes skriftligt over for eleven eller lærlingen.
Institutionen skal samtidig vurdere, om der er grundlag for at iværksætte andre foranstaltninger med henblik på at fastholde eleven eller lærlingen i uddannelse.
Uddannelsens varighed § 2. Institutionen kan fravige regler om uddannelsens varighed, som fastsat i lovens § 12, stk. 1, 3. pkt., samt regler herom fastsat i medfør af lovens § 12, stk. 2, og § 38, stk. 2, for elever og lærlinge omfattet af § 1, således at institutionen forlænger varigheden af grundforløbets 2. del med op til 50 pct.
Det samlede timetal for det forlængede grundforløb kan dog maksimalt svare til den fastsatte normering af undervisning på grundforløbets 2. del.
Elevens eller lærlingens uddannelsesplan og -forløb § 3. Det er en betingelse for tilrettelæggelse af grundforløb efter § 1, at tilrettelæggelsen fremgår af elevens eller lærlingens personlige uddannelsesplan.
 § 4. Eleven eller lærlingen kan overgå til grundforløbets 2. del på almindelige vilkår, hvis eleven eller lærlingen ikke længere ønsker at følge grundforløbets 2. del på særlige vilkår efter § 1. Institutionen sørger for, at elevens eller lærlingens uddannelsesplan opfylder kravene hertil.
Særskilte hold for elever og lærlinge i udstrakte forløb § 5. Institutionen kan oprette særskilte hold som et tilbud til elever og lærlinge, der gennemfører grundforløbets 2. del på særlige vilkår efter § 1, hvis institutionen har elev- og lærlingegrundlag herfor.
Elever og lærlinge på særskilte hold, jf. 1. pkt., kan overgå til et ordinært hold, hvis de ønsker det.
Ikrafttrædelses- og overgangsbestemmelser § 6. Bekendtgørelsen træder i kraft den 1. januar 2022.
 Stk. 2. Bekendtgørelsen ophæves den 31. december 2023.
 Stk. 3. Elever og lærlinge, der påbegynder grundforløbets 2. del på særlige vilkår efter § 1, kan færdiggøre deres forløb efter den 31. december 2023.
