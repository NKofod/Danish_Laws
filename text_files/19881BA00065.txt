Nr BSF 65 Forslag til folketingsbeslutning om et udviklingsprogram for edb i  

 undervisningen i folkeskolen og ungdomsuddannelserne Fremsat af Helle Degn (S) Jytte Andersen (S) Pernille Forchhammer (S)  

 Anna-Marie Hansen (S) Klaus Hækkerup (S) Frank Jensen (S) Lone Møller (S)  

 Hans Strunge (S) den 14. februar 1989 Folketinget opfordrer regeringen til at tage initiativ til en forstærket indsats for at integrere edb i undervisningen i folkeskolen og ungdomsuddannelserne.
 Følgende principper lægges til grund:
 1. Der gennemføres et udviklingsprogram vedrørende edb i undervisningen.  

 Programmet sigter på at fremme en hensigtsmæssig anvendelse af datamater og  

 interaktive medier i folkeskolen og ungdomsuddannelserne, således at børn og  

 unge opnår fortrolighed med moderne informationsteknologi, og således at de  

 unge og deres forældre forstår, hvordan teknologien indvirker på arbejdslivet  

 og samfundet som helhed.
 Programmet skal virke forstærkende i forhold til, hvad der allerede gøres  

 inden for de nævnte uddannelsesområder.
2. Udviklingsprogrammet løber over 4 år.
Det omfatter  

 informationsvirksomhed og praktiske projekter vedrørende skole-edb.
 3. Informationsvirksomheden gennemføres ved udsendelse af materiale til  

 skolerne samt ved direkte datalogisk og pædagogisk hjælp og vejledning til  

 lærerne, således at kendskabet til mulighederne for at anvende edb i  

 undervisningen spredes.
 Informationsvirksomheden bygger på datalogisk og pædagogisk viden, som er  

 tilgængelig herhjemme og i udlandet blandt andet via europæisk og nordisk  

 samarbejde.
 4. Projekterne under udviklingsprogrammet gennemføres på de enkelte  

 uddannelsessteder, idet der gennem programmet ydes økonomisk tilskud hertil.  

 Projekterne skal have en klar spredningsværdi i den forstand, at de skal  

 vise, hvordan man i praksis kan udnytte datamater, interaktive medier og  

 elektronisk kommunikation i undervisningen på en spændende og kreativ måde.  

 Oplysning om uønskede virkninger af anvendelsen af den nye teknologi indgår i  

 projektundervisningen.
Projekter, som åbner skolen mod samfundet, f.eks. ved samarbejde med  

 forældre, erhvervsliv og offentlige virksomheder, prioriteres højt.
Ligeledes  

 gives der høj prioritet til projekter, som tager hensyn til pigers og drenges  

 forskellige tilgang til teknologien.
5. I både informationsvirksomheden og projekterne kan indgå støtte fra  

 organisationer og fra erhvervslivet, f.eks. fra virksomheder, som arbejder  

 med edb-maskinel og edb-programmer.
Ligeledes bør der i udviklingsprogrammet  

 indgå samarbejde med og støtte fra de kommunale og amtskommunale  

 edb-initiativer, som i forvejen er etableret for folkeskolen og  

 ungdomsuddannelserne.
 6. Til gennemførelse af udviklingsprogrammet afsættes på de årlige  

 finanslove 15 mio. kr. pr. år i en fireårig periode.
 7. Udviklingsprogrammet styres af en styregruppe, som udpeges af  

 undervisnings- og forskningsministeren efter drøftelse med Folketingets  

 Uddannelsesudvalg.
 Styregruppen ledes af en formand, som ikke må repræsentere bestemte  

 interesser eller sektorer, men skal have indsigt i hele undervisningsområdet  

 og i de muligheder, som den nye informationsteknologi giver i undervisningen.  

 Blandt de øvrige medlemmer bør såvel lærere som elever være repræsenteret.
8. Til styregruppen knyttes en sekretariatsfunktion, som varetages af  

 Dansk Center for Pædagogik og Informatik (CPI). Foruden CPI deltager  

 Landscentralen for Undervisningsmidler i den praktiske gennemførelse af  

 udviklingsprogrammet.
Yderligere inddrages efter behov andre centre og  

 samvirker, som arbejder med edb i undervisningen.
 9. Ministeren fastsætter i samarbejde med styregruppen rammerne for den  

 nødvendige evaluering af projekterne og af udviklingsprogrammet.
Bemærkninger til forslaget Bemærkninger til forslagets enkelte punkter Ad 1 Det danske samfund må nødvendigvis basere sig på anvendelse af moderne  

 teknologi.
Udnyttelsen og anvendelsen heraf kræver nogle bestemte  

 kvalifikationer hos arbejdsstyrken og i befolkningen i øvrigt.
Grundlaget  

 herfor skal skabes allerede i de grundlæggende uddannelser gennem en  

 teknologiforståelse og en fortrolighed med de muligheder og risici,  

 teknologien giver os.
Derfor har man i folkeskolen og ungdomsuddannelserne forsøgt at anvende  

 edb og kommunikationsteknologi i undervisingen.
Man har gjort forsøg med at  

 anvende datamater i de enkelte fag, og man har herunder også udnyttet de  

 pædagogiske fordele, som dataanvendelsen kan give.
I folkeskolen undervises  

 der i edb som valgfag, mens der i nogle af ungdomsuddannelserne gives en  

 obligatorisk edb-undervisning af kortere eller længere varighed.
Med  

 gymnasiereformen er der nu også etableret mulighed for et datalogisk valgfag  

 på højt niveau i gymnasiet.
Sammenlignet med andre lande, f.eks. de nordiske lande, Holland og  

 England, er Danmark alligevel godt på vej til at sakke agterud, hvad angår  

 edb i skolen.
Den første pionertid er overstået, og vi har ikke gjort/set en  

 sammenhængende indsats, som garanterer, at de unge opnår en  

 teknologiforståelse, som de senere kan bygge videre på - en  

 teknologiforståelse, som er vigtig ikke bare i erhvervslivet, men også i  

 andre dele af samfundet.
Det er derfor nødvendigt med en særlig indsats i form af et  

 udviklingsprogram netop nu.
Udviklingsprogrammet vil kunne forstærke de  

 spredte aktiviteter, som finder sted, og dermed kan der sættes en meget  

 vedvarende udviklingsproces i gang.
Tidspunktet for programmet er velvalgt,  

 idet amter og kommuner har brug for en fælles tilskyndelse, som kan forstærke  

 deres aktiviteter som f.eks. den forholdsvis nyoprettede  

 programudviklingsorganisation, ORFEUS, der er amternes og kommunernes bud på  

 at afhjælpe nogle af manglerne i programudviklingen.
 Beslutningsforslaget er en delvis genfremsættelse af det i folketingsåret  

 1987-88 (1. samling) fremsatte beslutningsforslag om et udviklingsprogram for  

 edb i undervisningen i folkeskolen og gymnasiet (B 104), se Folketingets  

 forhandlinger sp. 6070 og 8524 og Tillæg A sp. 3951.
Ad 2 Informationer om teknologiens muligheder er endnu ikke nået tilstrækkeligt  

 ud blandt lærerne, og ligeledes har der indtil nu været for få muligheder for  

 at gennemføre praktiske projekter på området.
Meget få lærere har deltaget i  

 længerevarende edb-kurser.
Generelt kan man sige, at den almindelige lærer  

 endnu ikke har opnået stor fortrolighed med anvendelsen af datamater på det  

 praktiske plan.
Derfor er både informationsvirksomhed og praktiske projekter  

 nødvendige.
Udviklingsprogrammet vil kunne blive et supplement til de  

 aktiviteter, som i de kommende år sættes i gang af Folkeskolens  

 Udviklingsråd.
Undervisningsministeriet har iværksat et mindre  

 forskningsprojekt vedrørende edb i folkeskolen, men dette projekt dækker ikke  

 behovet for et direkte incitament i form af det foreslåede udviklingsprogram,  

 som ikke kun sigter på folkeskolen, men også omfatter ungdomsuddannelserne.
 I udviklingsprogrammet bør man tilstræbe en ressourcefordeling mellem  

 informationsaktiviteter og praktiske projekter på henholdsvis 30 og 70 pct.
Ad 3 Der findes erfaringer fra EF-samarbejde og fra det nordiske samarbejde i  

 brug og integrering af edb i undervisningen også i mere almene fag som sprog,  

 historie, samfundsfag m.m.
Det er vigtigt at få spredt disse erfaringer til  

 alle uddannelsesinstitutioner i en overbevisende og let forståelig form,  

 således at vi også herhjemme sikrer edb'ens naturlige placering i andre fag  

 end matematik og fysik.
I udviklingsprogrammet vil man kunne finde egnede  

 former for denne indformationsspredning, således at den nødvendige viden når  

 alle lærere.
Ad 4 Der er behov for pædagogisk udviklingsarbejde, som i projektform kan vise,  

 hvordan man kan arbejde med den nye teknologi på en fornuftig måde i den  

 daglige undervisning.
Lærerne mangler i høj grad ressourcer hertil såvel i  

 form af maskinel som i form af programmel og eksperthjælp.
Inden for rammerne af udviklingsprogrammet vil der kunne gennemføres 50-75  

 projekter pr. år, i alt 200-300 over den 4-årige periode.
I projekterne bør  

 man give støtte til timereduktion, eksperthjælp, programmel og materialekøb,  

 og der bør etableres en udlånsordning for datamater, således at det enkelte  

 projekt har et passende antal datamater at råde over i projektperioden,  

 f.eks. et halvt år.
Ved en hensigtsmæssig udvælgelse af projekter, som støttes af  

 udviklingsprogrammet, vil den danske programudvikling blive stimuleret.  

 Derved opnås en forstærkning af den programproduktion, der er sat i gang af  

 forlag, faglige foreninger og enkeltlærere samt på Landscentralen for  

 Undervisningsmidler og i amternes og kommunernes nye  

 programudviklingsorganisation.
ORFEUS, uden at dette skævvrider konkurrencen  

 mellem offentlige og private programudviklere.
Selv små projektilskud vil  

 kunne supplere de ressourcer, kommuner. og amtskommuner i forvejen anvender i  

 folkeskolerne og ungdomsuddannelserne, og derved vil projekterne få en  

 forstærkende virkning, som er mere værd end selve tilskudsbeløbet.
Erfaringen  

 viser, at der blandt lærerne findes mange urealiserede projektforslag på  

 edb-området, både hvad angår brug af datamatprogrammer, og hvad angår  

 afprøvning af telekommunikation, søgning i databaser og interaktiv video.
Der  

 findes yderligere en del ressourcer i form af viden og erfaringer hos  

 forældre, erhvervsliv og offentlige virksomheder, hvilket i forbindelse med  

 projekterne muliggør et samarbejde, som kan medvirke til at åbne skolen  

 udadtil.
Det er almindelig erfaring, at piger og drenge forholder sig forskelligt  

 til den nye teknologi, og det har været fremført, at pigerne kunne blive  

 tabere i forbindelse med edb i skolen.
Projekter, som fokuserer på dette  

 forhold ved at indrette undervisningen, så den også appellerer til pigerne,  

 er derfor vigtige.
Ad 5 Private virksomheder har fra tid til anden stillet udstyr og programmer  

 til rådighed for uddannelsesformål.
Eksempelvis gennemfører IBM og  

 Regnecentralen aktiviteter i samarbejde med skoler og gymnasier.
Et sådant  

 samarbejde vil sammen med egentlig støtte give mulighed for at tilføre  

 udviklingsprogrammet større effekt, uden at støtten dermed kommer til at  

 styre udviklingsprogrammet eller de enkelte aktiviteter.
Erfaringen viser  

 også, at interesseorganisationer og pengeinstitutter kan være interesserede i  

 at bidrage eksempelvis med edb-programmer, ligesom inddragelsen af både  

 offentlige og private virksomheder i lokalområdet kan være med til at sætte  

 sammenhæng og perspektiv i undervisningen.
Desuden er der opbygget en del  

 erfaringer gennem det arbejde, som er udført af kommunale og amtskommunale  

 centre og organisationer samt på Danmarks Lærerhøjskole og på Danmarks  

 Pædagogiske Institut.
Ad 6 15 mio. kr. pr. år anses for at være passende for at igangsætte de ønskede  

 aktiviteter og dermed den ønskede selvforstærkende udviklingsproces.
Der bør  

 i udviklingsprogrammet anvendes beslutnings- og administrationsprocedurer,  

 som forhindrer unødig formalisme og bureaukrati.
Ad 7 Udviklingsprogrammet skal fungere decentralt, men være underlagt en sikker  

 styring.
Derfor nedsættes en styregruppe, som bistået af et sekretariat har  

 ansvar for programmet.
For at tilgodese elevdemokratiet skal der indgå en  

 eller flere elevrepræsentanter i styregruppen.
Ad 8 Dansk Center for Pædagogik og Informatik varetager sammen med  

 Landscentralen for Undervisningsmidler en række landsdækkende opgaver på  

 området, og disse to organisationer bør i fællesskab deltage direkte i  

 aktiviteterne i programmet.
Sekretariatsfunktionen vil mest hensigtsmæssigt  

 kunne placeres hos CPI, som er en selvejende institution, og som derfor  

 umiddelbart kan tilvejebringe de midlertidige administrative ressourcer og  

 systemer, som er nødvendige i denne funktion.
CPI er af Undervisnings- og  

 Forskningsministeriet udpeget som dansk Euryclee-center i relation til EF og  

 har dermed opbygget et velfungerende samarbejdsnet med indenlandske og  

 udenlandske kontakter til de aktiviteter, som foregår inden for skole-edb.
Ad 9 Det er vanskeligt at tale om en decideret evaluering, eftersom projekterne  

 i højere grad er udviklingsprægede og videnstilegnende, end de er  

 eksperimenterende.
Det er dog forslagsstillernes opfattelse, at opsamling af  

 projekterne er en nødvendighed for at fastholde den nyerhvervede viden blandt  

 lærerne og for endeligt at vurdere bredden og effekten af de igangsatte  

 projekter.
Dette kunne f.eks. ske ved erfaringskonference, projektrapporter,  

 registrering af nyerhvervet edb-apparatur på landets skoler, mængde udlånt  

 soft- og hardware og eventuel nyudvikling af programmer.
