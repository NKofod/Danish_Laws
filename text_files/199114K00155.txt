Nr BTL 155 Betænkning over Forslag til lov om ændring af kildeskatteloven (Skattetræk  

 ved manglende skattekort)   

 Nr L 155 1991-92, 1. samling Afgivet af Skatteudvalget Afgivet: 19911213 Udvalget har behandlet lovforslaget i nogle møder.
 Herefter indstiller et flertal (udvalget med undtagelse af  

 Fremskridtspartiets og Det Radikale Venstres medlemmer) lovforslaget til  

vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet mener, at det kan være vanskeligt for folk altid at aflevere  

 skattekortet rettidigt, fordi det mange gange først udsendes i begyndelsen af  

 december måned.
Hvis der er opstået fejl, specielt hvis der er noget galt med  

 skattekortet og skatteyderen skal på kommunen for at have det rettet, bliver  

 det vanskeligt at få afleveret det rigtige skattekort rettidigt.
Dette kan  

 medføre, at en person, der er forudlønnet, og som får sin januarløn udbetalt  

 umiddelbart før jul eller imellem jul og nytår, vil komme i den situation, at  

 han vil få trukket 60 pct. af lønnen uden fradrag.
 Fremskridtspartiet mener derfor, at man burde tage højde for dette,  

 således at skatteyderen havde mulighed for i løbet af januar måned at få  

 rettet skattekortet og få udbetalt det for meget tilbageholdte  

 kildeskattebeløb.
 Et andet mindretal (Det Radikale Venstres medlem af udvalget) vil  

 redegøre for sin stilling til lovforslaget ved 2. behandling.
