Nr BTL 197 Betænkning over Forslag til lov om ændring af lov om indkomstbeskatning af  

 aktieselskaber m.v. (selskabsskatteloven) (Acontoskatteordning for  

 anpartsselskaber)   

 Nr L 197 1995-96, 1. samling Afgivet af Skatteudvalget Afgivet: 19960425 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget en skriftlig henvendelse fra Arthur  

 Andersen & Co.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med de af  

 skatteministeren stillede ændringsforslag.
Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til vedtagelse uændret.  

 Mindretallet vil stemme imod de stillede ændringsforslag.
Mindretallet ønsker  

 dog at fremhæve, at nærværende lovforslag ikke løser det reelle problem, at  

 mange anpartsselskaber opløses, uden at der indbetales den korrekte skat,  

 samt at der i det kommende år foreligger store problemer for  

 skattemyndighederne, idet det kan påregnes, at en lang række selskaber vil  

 blive tvangsopløst, jf. det under behandling af lovforslag nr.
L 199 om ny  

 anpartsselskabslov oplyste.
 Dels er acontoskatteordningen ikke obligatorisk for de selskaber, der ikke  

 får opfyldt kapitalkravet, dels vil acontoskatteordningen, der jo bygger på  

 acontobetaling af en skat beregnet som 50 pct. af den gennemsnitlige skat de  

 seneste år, ikke medføre nævneværdig skat for de pågældende selskaber, der jo  

 typisk ikke har haft skattepligtig indkomst af betydning de foregående år.
Men netop opløsningen af de selskaber kan betyde, at den eksisterende  

 virksomhed overføres til anpartshaveren eller til et andet selskab.
Denne  

 virksomhedsoverførsel vil i en række tilfælde medføre, at der udløses  

 skattepligtig avance, f.eks. skattepligtig avance af goodwill.
 Skattemyndighederne er ikke sikret betaling af denne skat med  

 lovforslaget, der formentlig vil medføre et meget lille faktisk provenu, men  

 tydeligvis betydelige administrative omkostninger, jf. lovforslagets skøn  

 alene over edb-udgifterne ved gennemførelse af lovforslaget.
Ændringsforslagene vil betyde, at selskaber, der har foretaget  

 kapitaludvidelse i de seneste år, kan udbetale et beløb skattefrit til  

 anpartshaveren.
Dette vil mange selskaber selvfølgelig vælge, hvorved  

 hovedanpartshaveren kan modtage et skattefrit beløb og dermed nedsætte sin  

 skattepligtige lønudbetaling, hvorved det tilsvarende beløb kun beskattes med  

 selskabsskat på 34 pct. i stedet for at beskattes som løn hos  

 hovedanpartshaveren.
 Mindretallet ser ingen anledning til, at de almindelige skatteregler for  

 kapitalnedsættelse afviges i dette tilfælde, så meget mere, som de stillede  

 ændringsforslag nu yderligere komplicerer skattelovgivningen og kræver øgede  

 ressourcer hos kommunerne til observation og kontrol af, at den skattemæssige  

 anskaffelsessum for anparterne ved en kommende avance/tabsopgørelse er  

 opgjort korrekt, og at kapitalnedsættelsen er fragået i den skattemæssige  

 anskaffelsessum.
 Et andet mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme for de stillede ændringsforslag.
 ÆndringsforslagAf skatteministeren, tiltrådt af et flertal  

 (udvalget med undtagelse af SF og EL):
 Til titlen 1) Titlen affattes således:
»Forslag til Lov om ændring af selskabsskatteloven, ligningsloven,  

 aktieavancebeskatningsloven og kildeskatteloven (Acontoskatteordning for anpartsselskaber og udlodning ved  

 kapitalnedsættelse i anpartsselskaber)».Nye paragraffer 2) Efter  

 § 1 indsættes som nye paragraffer:
 »§ 01 I lov om påligningen af indkomst- og formueskat til  

 staten (ligningsloven), jf. lovbekendtgørelse nr. 869 af 15. november 1995,  

 som senest ændret ved lov nr. 311 af 24. april 1996, foretages følgende  

 ændring:
 1. I § 16 A indsættes som stk. 6:
»Stk. 6. Uanset stk. 1 skal beløb, der udloddes i forbindelse  

 med en kapitalnedsættelse i anpartsselskaber med en anpartskapital, der ikke  

 overstiger nominelt 225.000 kr., ikke medregnes ved opgørelsen af den  

 skattepligtige indkomst, hvis anpartskapitalen i selskabet er forhøjet ved  

 kontant indskud, apportindskud eller konvertering af gæld i perioden fra og  

 med den 6. december 1991 til og med den 31. maj 1996 eller selskabet er  

 stiftet i denne periode. 1. pkt. finder ikke anvendelse, hvis anparterne i  

 selskabet er erhvervet som led i den skattepligtiges næringsvej, jf.  

 aktieavancebeskatningslovens § 3, hvis kapitalnedsættelsen medfører, at  

 anpartshavernes indflydelse i selskabet forrykkes, eller hvis det udloddede  

 beløb helt eller delvis er fritaget for beskatning efter stk. 1, jf. stk. 2.  

 1. pkt. finder endvidere kun anvendelse på den del af det udloddede beløb,  

 der ikke overstiger den nominelle værdi af de annullerede anparter.« § 02 I lov om beskatning af fortjeneste ved afståelse af aktier  

 m.v. (aktieavancebeskatningsloven), jf. lovbekendtgørelse nr. 620 af 19. juli  

 1995, som ændret ved § 108 i lov nr. 1072 af 20. december 1995, foretages  

 følgende ændring:
 1. I § 6 indsættes som stk. 9:
»Stk. 9. Udloddede beløb fra et anpartsselskab, som i medfør  

 af ligningslovens § 16 A, stk. 6, ikke er medregnet ved opgørelsen af  

 anpartshaverens skattepligtige indkomst, fragår i den samlede anskaffelsessum  

 for anparterne i selskabet.
Resten af den samlede anskaffelsessum betragtes  

 som anskaffelsessum for de i behold værende anparter.« § 03 I lov om opkrævning af indkomst- og formueskat for personer  

 m.v. (kildeskat), jf. lovbekendtgørelse nr. 519 af 22. juni 1995, som senest  

 ændret ved § 1 i lov nr. 228 af 27. marts 1996, foretages følgende ændringer:
 1. I § 65, stk. 6, indsættes efter »§ 16 A, stk.  

 4«: »og 6«.
 2. I § 66, stk. 3, ophæves 1. pkt., og i stedet  

 indsættes som nyt 1. og 2. pkt.:
»Selskaber, der vedtager udbetaling eller godskrivning af udbytte  

 skal, uanset om der er pligt til at foretage indeholdelse af udbytteskat, i  

 en af skatteministeren foreskreven form meddele oplysning om vedtagelsen.  

 Meddelelsen skal foretages senest 1 måned efter nævnte  

 vedtagelse.«» Til § 2 3) Paragraffen affattes således:
 »§ 2 Stk. 1. Loven træder i kraft dagen efter  

 bekendtgørelsen i Lovtidende.
 Stk. 2. § 1 har virkning fra og med indkomståret 1997.
 Stk. 3. § 01 og § 03, nr. 1, har virkning for beløb, der udloddes  

 i forbindelse med kapitalnedsættelser, der anmeldes til Erhvervs- og  

 Selskabsstyrelsen i perioden mellem den 1. juni 1996 og den 1. oktober 1997.
Stk. 4. § 02 har virkning for anparter, der afstås den 1. juni  

 1996 eller senere.« Bemærkninger Til nr. 1-3 Ændringsforslagene har til formål at hjælpe anpartshavere i  

 selskaber, hvori der er indskudt midler i tiltro til, at kapitalkravet  

 fremover ville være 200.000 kr.
 Det gælder eksempelvis anpartshavere, som har optaget lån for at forhøje  

 anpartskapitalen, og som nu ønsker at nedskrive anpartskapitalen for at få  

 udloddet en del af de indskudte midler til afdrag på lånet.
 Kapitalnedsættelser betragtes i skatteretlig henseende som udlodning af  

 udbytte, jf. ligningslovens § 16 A, stk. 1. Hele det udloddede beløb  

 beskattes som udbytte uden fradrag af anskaffelsessummen for de anparter, som  

 annulleres/nedskrives ved kapitalnedsættelsen.
 Da det kan virke urimeligt, at anpartshavere, der for at opfylde  

 minimumskravet har indskudt kapital uden fradrag, beskattes af hele  

 udlodningen, når kapitalen efterfølgende nedskrives, foreslås det, at sådanne  

 udlodninger under visse betingelser gøres skattefri.
 Endelig foreslås det, at der ikke skal foretages indeholdelse af  

 udbytteskat i udlodninger, der er en følge af de nævnte kapitalnedsættelser,  

 ligesom det præciseres, at der er pligt til at indsende udbytteerklæring,  

 selv om en udlodning er skattefri.
Provenumæssige konsekvenser Med den foreslåede skattefrihed for visse udlodninger i forbindelse med  

 anpartskapitaltilpasninger som følge af det lavere kapitalkrav gives der  

 afkald på et utilsigtet merprovenu.
Administrative konsekvenser Ændringsforslaget skønnes ikke at have administrative konsekvenser.
Ad nr. 1 Den ændrede affattelse af lovforslagets titel skyldes forslaget om ændring  

 af ligningsloven, aktieavancebeskatningsloven og kildeskatteloven.
Ad nr. 2 Den foreslåede bestemmelse i ligningslovens § 16 A, stk. 6, har den  

 konsekvens, at udlodninger til anpartshavere i forbindelse med en  

 kapitalnedsættelse i selskabet i visse tilfælde er skattefri.
 Da formålet er at hjælpe anpartshavere, der har disponeret i den tro, at  

 kapitalkravet fra 1. januar 1997 ville være 200.000 kr., foreslås det, at  

 bestemmelsen kun skal omfatte udlodninger fra selskaber, der har udvidet  

 anpartskapitalen efter den 6. december 1991, som var den dato, hvor der blev  

 fremsat lovforslag om forhøjelse af kapitalkravet fra 80.000 kr. til 200.000  

 kr.
 Det foreslås således, at bestemmelsen kun skal omfatte udlodninger fra  

 selskaber, hvor anpartskapitalen er forhøjet i perioden fra og med den 6.  

 december 1991 til og med den 31. maj 1996. Hvis kapitalforhøjelsen er  

 vedtaget på generalforsamling inden den 6. december 1991, anses  

 anpartskapitalen ikke for forhøjet i den nævnte periode.
Derimod omfatter bestemmelsen udlodninger fra selskaber, der er stiftet i  

 denne periode.
Bestemmelsen finder endvidere anvendelse, uanset om  

 anpartshaveren har erhvervet anparterne i selskabet før eller efter den 6.  

 december 1991, og uanset om anpartshaveren er et selskab eller en person,  

 medmindre anparterne er erhvervet som led i anpartshaverens næringsvej, jf.  

 aktieavancebeskatningslovens § 3.
 Som udgangspunkt må det antages, at en anpartshaver ikke har disponeret i  

 tiltro til et kapitalkrav på 200.000 kr., hvis anpartskapitalen er forhøjet  

 ud over dette beløb, eller hvis selskabet er stiftet med en anpartskapital,  

 der overstiger 200.000 kr.
 Det kan dog virke urimeligt, hvis bestemmelsen ikke omfatter de tilfælde,  

 hvor anpartskapitalen overstiger minimumskravet som følge af  

 »delelighedshensyn« (eksempelvis tre anpartshavere, som har  

 forhøjet kapitalen til 201.000 kr.). Det foreslås derfor, at bestemmelsen  

 skal omfatte udlodninger fra selskaber med en anpartskapital, der ikke  

 overstiger 225.000 kr.
Det foreslås endvidere, at udlodninger kun gøres skattefri i de tilfælde,  

 hvor kapitalforhøjelsen er sket ved kontant indskud, apportindskud eller  

 konvertering af gæld, og dermed udelukkes de tilfælde, hvor  

 kapitalforhøjelsen er sket ved en ompostering af egenkapitalen (udstedelse af  

 fondsanparter). Begrundelsen herfor er, at det er hensigten, at  

 anpartshavere, der har disponeret i den tro, at kapitalkravet ville stige til  

 200.000 kr., så vidt muligt stilles, som om kapitalkravet hele tiden havde  

 været 125.000 kr.
Hvis kapitalforhøjelsen er sket ved udstedelse af  

 fondsanparter, kan dette resultat opnås ved en kapitalnedsættelse uden  

 udlodning, hvilket ikke medfører beskatning efter ligningslovens § 16 A, stk.  

 1.
Endelig foreslås det, at bestemmelsen kun finder anvendelse, hvis  

 anpartshavernes indflydelse i selskabet ikke forrykkes ved  

 kapitalnedsættelsen.
Dette er også en forudsætning for at opnå dispensation  

 efter ligningslovens § 16 A, stk. 2. En dispensation efter ligningslovens §  

 16 A, stk. 2, medfører, at udlodningen ikke beskattes som udbytte, men at  

 fortjeneste og tab ved udlodningen behandles efter  

 aktieavancebeskatningslovens regler.
Den foreslåede bestemmelse finder ikke  

 anvendelse, hvis anpartshaveren har opnået dispensation efter ligningslovens  

 § 16 A, stk. 2. Det er således ikke muligt at modtage en del af udlodningen  

 skattefrit efter den foreslåede bestemmelse og samtidig opnå tilladelse efter  

 ligningslovens § 16 A, stk. 2, til, at fortjeneste og tab ved den resterende  

 del af udlodningen behandles efter aktieavancebeskatningslovens regler.
Hvis de ovennævnte betingelser er opfyldt, foreslås det, at de omhandlede  

 anpartshavere skattefrit kan modtage et beløb svarende til den nominelle  

 kapitalnedskrivning.
Begrundelsen for ikke at tillade en større skattefri  

 udlodning er, at hvis selskabet er stiftet til overkurs, eller der er  

 gennemført en kapitalforhøjelse til overkurs, har anpartshaverne frivilligt -  

 og ikke på grund af det forhøjede kapitalkrav - indskudt overkursen i  

 selskabet.
Det foreslås, at det beløb, som en anpartshaver modtager uden beskatning,  

 fragår i den skattemæssige anskaffelsessum for anparterne i selskabet.
Resten  

 af den samlede anskaffelsessum betragtes som anskaffelsessum for de i behold  

 værende anparter i selskabet.
En anpartshaver vil altid have anparter i  

 selskabet efter kapitalnedsættelsen, idet den foreslåede bestemmelse i  

 ligningsloven ikke omfatter likvidationsudlodninger, og det er et krav for,  

 at udlodningen er skattefri, at anpartshavernes indflydelse ikke forrykkes  

 ved kapitalnedsættelsen.
Nedsætter eksempelvis en eneanpartshaver anpartskapitalen fra nom. 200.000  

 kr. til nom. 125.000 kr. kan vedkommende modtage en udlodning på 75.000 kr.  

 fra selskabet uden beskatning.
Til gengæld reduceres den samlede  

 anskaffelsessum for anparterne i selskabet med det udloddede beløb.
 Udloddes i stedet 100.000 kr. til den pågældende anpartshaver, medfører  

 det efter den foreslåede bestemmelse, at 25.000 kr. beskattes som udbytte,  

 mens anskaffelsessummen for anparterne reduceres med 75.000 kr.
 Udloddes et mindre beløb end den nominelle kapitalnedskrivning,  

 eksempelvis fordi selskabets kreditorer kun vil acceptere en mindre  

 udlodning, er det kun det udloddede beløb, der reducerer den skattemæssige  

 anskaffelsessum for anparterne.
 Det bemærkes i den forbindelse, at der ikke foreslås ændringer i de  

 selskabsretlige regler vedrørende kapitalnedsættelse, og at udlodningen af  

 den grund kan være begrænset til et mindre beløb end den nominelle  

 kapitalnedskrivning.
 Endelig foreslås som en konsekvensændring, at der ikke skal indeholdes  

 udbytteskat af den del af det udloddede beløb, som efter den foreslåede regel  

 i ligningslovens § 16 A, stk. 6, ikke skal medregnes ved opgørelsen af  

 modtagerens skattepligtige indkomst.
 I overensstemmelse med hidtidig praksis foreslås det samtidig præciseret,  

 at pligten til at indsende udbytteerklæring er uafhængig af, om der samtidig  

 skal indeholdes og indbetales udbytteskat.
Ad nr. 3 Det foreslås at tidsbegrænse muligheden for at foretage skattefri  

 udlodninger.
Det foreslåede tidsrum skønnes tilstrækkeligt til, at  

 anpartshaverne kan beslutte og gennemføre kapitalnedsættelsen. Ændringen i  

 aktieavancebeskatningsloven foreslås tillagt virkning fra den første dag, der  

 kan foretages skattefri udlodninger.
Den 1. juni 1996 er valgt, fordi denne  

 dato er det forventede ikrafttrædelsestidspunkt for det lovforslag om  

 anpartsselskaber (L 199), som erhvervsministeren fremsatte den 1. februar  

 1996. Jacob Buksti (S) nfmd.
Martin Glerup (S) Klaus Hækkerup (S)  

 Anna-Marie Hansen (S) Per Kaalund (S) Jes Lunde (SF) Gunhild Husum (RV) Frank  

 Aaen (EL) Sonja Albrink (CD) Peter Brixtofte (V) Svend Aage Jensby (V)  

 Charlotte Antonsen (V) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kristian Thulesen Dahl (DF) Fremskridtspartiet havde ikke medlemmer i udvalget.
