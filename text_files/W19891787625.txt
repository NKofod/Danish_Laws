Ministeriet er enig i, at en mere end 20 år gammel uudnyttet  

 adgangstilladelse er forældet I brev af 24. september 1989 har De klaget over, at A Amtskommune i sin  

 afgørelse af 18. september 1989 om adgangsforholdene for ejendommen matr.nr.  

 7 l, E by, har set bort fra et tilsagn fra amtet af 12. februar 1962,  

 hvorefter ejendommen har adgang for et parcelhus ad den fælles overkørsel for  

 de to ejendomme matr. nr. 7 k og matr. nr. 7 l.
A Amtskommune har i stedet  

 erklæret, at matr. nr. 7 l alene har adgangsret for en markparcel.
 Det fremgår af sagen, at den tidligere ejendom matr. nr. 7 a i 1947 blev  

 udstykket i 2 parceller, nemlig matr. nr. 7 k og matr. nr. 7 l, at matr. nr.  

 7 k er bebygget med et parcelhus, og at matr. nr. 7 l siden udstykningen er  

 forblevet ubebygget.
 Ministeriet betragter brevet af 12. februar 1962 fra amtsvejinspektøren i  

 det daværende amt som en bekræftelse af, at den fælles overkørsel for matr.  

 nr. 7 k og matr. nr. 7 l er tilladt adgang til landevejen for et parcelhus på  

 hver af de to parceller.
A Amtskommune har i sin udtalelse i anledning af klagen oplyst, at der  

 ikke er blevet opført hus på matr. nr. 7 l, og at det som følge af loven om  

 by- og landzoner fra ca. 1970 har været umuligt at opføre en bolig på  

 ejendommen.
Da tilladelsen til at opføre parcelhus på ejendommen har været  

 uudnyttet siden udstykningen i 1947, anser amtskommunen tilladelsen for at  

 være bortfaldet ved forældelse, selv om en egentlig forældelsesfrist ikke er  

 fastsat i vejloven.
 Amtskommunen har i øvrigt henvist til, at det i en redegørelse af 7. maj  

 1976 til ejendommens daværende ejer, om muligheden for bebyggelse af  

 ejendommen er oplyst, dels at zoneloven forhindrer bebyggelse, dels at  

 ejendommene matr. nr. 7 k og matr. nr. 7 l er registrerede med en fælles  

 overkørsel på matr. nr. 7 k for et parcelhus på denne ejendom og en  

 markparcel på matr. nr. 7 l.
Ejeren blev opfordret til at gøre indsigelse, hvis han anså denne  

 registrering for at være forkert.
Det blev tilføjet, at der dog ikke efter  

 zoneloven kan opnås tilladelse til bebyggelse.
I dansk domstolspraksis (Højesteretsdomme) er det gentagne gange  

 statueret, at en forvaltningsmyndigheds tilladelse bortfalder ved ikke at  

 blive udnyttet i meget lang tid.
Det gælder i særlig grad, når en senere  

 lovgivning ændrer retstilstanden, men også selv om der ikke er indtruffet  

 sådanne ændringer i lovgivningen.
Ministeriet har derfor ikke grund til at kritisere, at A Amtskommune  

 betragter den givne tilladelse til vejadgang for et parcelhus på matr. nr. 7  

 l som bortfaldet ved ikke at være udnyttet så længe, som tilfældet er i denne  

 sag.
Der er imidlertid tale om et retsspørgsmål, som endeligt henhører under  

 domstolene.
 Offentliggjort i VEJLOVE udgivet af DAFOLO.
