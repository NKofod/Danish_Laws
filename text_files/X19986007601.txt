 Erhvervsankenævnet ændrede  

 Finanstilsynets afgørelse, således at et pengeinstitut, der som  

 følge af aktiebesiddelse havde afgørende indflydelse på  

 en beslutning om at ændre depotbank for provenuet ved  

 tvangsindløsning af medarbejderaktier, havde handlet i strid med  

 lovens § 1, stk. 6, om redelig forretningsskik m.v. ved at indtræde som  

 depotbank uden aktieejernes medvirken.
Ved skrivelse af 10. december 1990 klagede K1, K2 og K3  

 over Finanstilsynets afgørelse af 13. november 1990. I  

 afgørelsen afviste tilsynet, efter først at have henvist klager  

 til Pengeinstitutankenævnet, at behandle klagen vedrørende  

 forhold, hvor sparekassen A efter klagernes opfattelse havde handlet i strid  

 med bank- og sparekasselovens § 1, stk. 2, om redelig forretningsskik og god  

 pengeinstitutpraksis.
Klagen over afvisningen blev afgjort ved  

 Erhvervsankenævnets kendelse af 29. april 1993 (j.nr. 90-70.076).  

 Ankenævnet gav klagerne medhold og hjemviste sagen til  

 realitetsbehandling i Finanstilsynet.
Der henvises i øvrigt til  

 kendelsen.
 Klagen er herefter blevet realitetsbehandlet i  

 Finanstilsynet, der traf afgørelse i sagen den 2. marts 1994.  

 Afgørelsen har følgende indhold:
 "Industriministeriets Erhvervsankenævn bestemte i  

 kendelse af 20. april 1993, at Finanstilsynet skulle behandle K1, K2 og K3's  

 klage over Sparekassen A (nu B-bank).
 Klagen drejer sig om, hvorvidt Sparekassen A har handlet i  

 strid med bank- og sparekasselovens ? 1, stk. 6, da Sparekassen A i 1989 blev valgt  

 som depositar for indløsningssummen ved tvangsindløsning af  

 klagernes medarbejderaktier i C A/S.
Erhvervsankenævnets kendelse ævnets  

 kendelse Erhvervsankenævnet har i sin kendelse udtalt  

 følgende:
"Det er åbenbart - som anført af  

 pengeinstitutankenævnet - at sagen ikke er omfattet af  

 pengeinstitutankenævnets kompetence.
Finanstilsynet har derfor  

 været uberettiget til - således som det er sket den 19. marts  

 1990, 26. oktober 1990 og 13. november 1990 - at afvise klagen under  

 angivelse af, at den henhører under pengeinstitutankenævnets  

 kompetence.
 Klagen angår et erhvervsmæssigt forhold i  

 forbindelse med tvangsindløsning af mindretalsaktionærer og  

 implicerer den dobbeltstilling, som pengeinstituttet var i dels gennem  

 ejerskabet af den overvældende aktiemajoritet i C A/S, og herigennem  

 reelt stillingen som enerådende i og over selskabet, dels som  

 følge af interessen i samtidig som pengeinstitut at blive valgt som  

 depositar.
Som følge af det anførte og efter det i  

 øvrigt oplyste, herunder indholdet af pkt. 4 i regulativet af 13.  

 november 1986 vedrørende medarbejdernes tegning af nye B aktier i C  

 A/S, findes en undersøgelse af sagen i forhold til § 1, stk. 6,  

 også af hensyn til pengeinstituttet at have en sådan betydning,  

 at undersøgelsen ikke burde have været afvist." Aktindsigt Finanstilsynet har anset klagerne som part efter de  

 før 1. januar 1991 gældende regler.
I skrivelse af 23. juni 1993  

 har K1 anmodet om aktindsigt, hvilket er givet hende ved personligt  

 fremmøde i Finanstilsynet den 7. juli 1993.
Sagens opklaring Med udgangspunkt i Erhvervsankenævnets kendelse har  

 Finanstilsynet i skrivelser af 1. juli 1993 sendt sagen til høring hos  

 klagerne og B-bank.
I høringsrunden har parterne gensidigt fået  

 lejlighed til at kommentere hinandens indlæg.
 Ud over det materiale, der er fremkommet ved  

 partshøringen og ankenævnets behandling, har Finanstilsynet som  

 grundlag for sin afgørelse også benyttet det materiale, som  

 tilsynet er i besiddelse af ved tilsynets behandling af henholdsvis  

 direktør D's klage af 27. marts 1990 og direktør E's klage af  

 oprindelig 20. april 1990 over Sparekassen A's (nu B-bank) deltagelse i  

 management-buy-out af C A/S.
Sagens faktiske omstændigheder I december 1986 modtog medarbejderne i C Gruppen, herunder  

 klagerne, et tilbud om at tegne medarbejderaktier i C A/S på  

 vilkår fastsat af bestyrelsen for C A/S i "Regulativ vedrørende  

 medarbejdernes tegning af nye B-aktier i C A/S" af 13. november 1986.  

 Aktierne blev tegnet til kurs 105 og var båndlagt i 5 år i  

 henhold til betingelser godkendt af Statsskattedirektoratet.
 Reglerne om båndlæggelse fremgår af  

 regulativets pkt. 4, der lyder således:
 "Den forventede tilladelse fra Statsskattedirektoratet er  

 betinget af, at aktierne båndlægges i 5 år.
 I denne periode kan medarbejderne ikke disponere over  

 aktierne ved salg, belåning, pantsætning eller lignende.  

 Båndlægningen kan dog hæves, hvis medarbejderen afgår  

 ved døden eller bliver berettiget til at oppebære  

 invalidepension med helt grundbeløb og helt invalidebeløb.  

 Båndlæggelsen omfatter også eventuelle fondsaktier og  

 nytegnede aktier, samt provenuet af solgte aktier og tegningsretter, der er  

 opnået på grund af de oprindelige aktier.
 Provenuet af eventuelt solgte aktie- og tegningsretter  

 indsættes på spærret konto i F-bank.
 Båndlæggelsen sker i F-bank pr. 12. december  

 1986, og aktierne frigives den 12. december 1991 til fri rådighed for  

 medarbejderne.
Båndlæggelsen ophæves ikke, selv om  

 medarbejderen forlader C Gruppen." Ved et management-buy-out  overtog C Holding A/S  

 aktiemajoriteten i C A/S i april 1989. Efter en forhøjelse af  

 aktiekapitalen i C Holding A/S til 50 mio. kr. var aktiekapitalen fordelt med  

 34,7 mio. kr. til Sparekassen A og 15,3 mio. kr. til 4 direktører i C  

 Gruppen.
 Som et led i management-buy-out'et tvangsindløste C  

 Holding A/S minoritetsaktionærerne i C A/S i december 1989. Også  

 medarbejderaktionærerne blev tvangsindløst.  

 Indløsningskursen var 365,5 svarende til en samlet  

 indløsningssum for medarbejderaktierne på ca. 7,2 mio. kr.,  

 fordelt på mere end 100 medarbejdere.
Statsskattedirektoratet har i skrivelse af 3. juli 1989  

 til C Holding A/S meddelt, at indløsning af medarbejderaktierne kunne  

 gennemføres under forudsætning af, at indløsningssummen  

 blev båndlagt i den resterende del af  

 båndlæggelsesperioden.
C A/S anmodede herefter ved skrivelse af  

  10. oktober 1989 Statsskattedirektoratet om tilladelse til at anvende  

 Sparekassen A som pengeinstitut i relation til den fortsatte  

 båndlæggelse.
Tilladelse hertil blev givet af  

 Statsskattedirektoratet i skrivelse af 18. oktober 1989.
 Ved skrivelse af 21. februar 1990 har Told- og  

 Skattestyrelsen på C A/S' forespørgsel meddelt, at styrelsen  

 ikke kan tillade, at båndlæggelsen af indløsningssummen  

 sker i to eller flere pengeinstitutter.
Ifølge skrivelse af 19. december 1989 fra C A/S har  

 direktionen for C A/S besluttet at vælge Sparekassen A som depositar  

 for den båndlagte indløsningssum.
B-bank har oplyst, at  

 beslutningen er truffet af direktør G, der var ordførende  

 direktør i såvel C A/S som C Holding A/S.
Direktør G var  

 en af de 4 direktører, der deltog i management-buy-out'et sammen med  

 Sparekassen A.
Ansøgningen af 10. oktober 1989 til  

 Statsskattedirektoratet skete på vegne af C A/S.
 Ifølge B-bank skulle beslutningen være  

 begrundet i dels rentemæssige forhold og dels det forhold, at C Gruppen  

 skiftede pengeinstitut fra den daværende F-bank til Sparekassen A.
Der blev indhentet tilbud fra flere pengeinstitutter.  

 Sparekassen A og H-bank tilbød en fast forrentning på 10 % p.a.  

 og en konto for hver enkelt medarbejder.
Sparekassen A havde oprindeligt  

 tilbudt 6 % i fast årlig rente.
F-bank tilbød en variabel  

 forrentning på p.t. 11,25 % p.a. og en samlet konto for alle  

 medarbejdere.
I F-bank's tilbud var der således ikke taget højde  

 for administration ved individuelle konti.
Klagerne protesterede over, at Sparekassen A blev valgt  

 som depositar.
Som begrundelse for klagen har klagerne i skrivelser af 14.  

 marts 1990 anført, at:
"A har udnyttet sin magt som ejer af aktiemajoriteten i C  

 A/S, og derved ikke har tilbudt medarbejderaktionærerne en  

 seriøs forrentning af tvangsindløsningsprovenuet." Ved udateret påtegning på skrivelse af 19.  

 december 1989 fra C A/S gav K1 F-bank fuldmagt til at overdrage hendes  

 medarbejderaktier i C A/S til C Holding A/S.
På fuldmagten har K1  

 anført følgende påtegning:
"Provenuet ønskes under ingen omstændigheder  

 indsat i Sparekassen A." Sagens juridiske problemstillinger  

 problemstillinger Sagens juridiske problemstillinger er, dels om  C A/S var uberettiget til at beslutte, at  

 medarbejdernes provenu ved tvangsindløsningen skulle  

 båndlægges i et andet pengeinstitut, end medarbejderaktierne var  

 båndlagt i, og dels om     Sparekassen A, som majoritetsaktionær i C  

 A/S, må anses for at have handlet i strid med bank- og sparekasseloven  

 § 1, stk. 6.
Var C A/S uberettiget til at beslutte, hvilket  

 pengeinstitut der skulle være depositar? Til støtte for, at C A/S var uberettiget til at  

 træffe beslutningen, kan anføres, at medarbejderaktierne blev tegnet på de vilkår,  

 der er fastsat i regulativet af 13. november 1986. Efter almindelige  

 aftaleretlige principper må udgangspunktet være, at  

 vilkårene ikke kan ændres, med mindre der er enighed mellem  

 parterne.
Vilkårene fastsætter, hvad der skal ske med provenuet  

 af aktieretter og tegningsrettigheder, nemlig båndlæggelse i  

 F-bank.
Tvangsindløsningsprovenuet skal derfor også  

 båndlægges i F-bank, med mindre parterne er enige om andet.
Til støtte for at C A/S var berettiget til at  

 træffe beslutningen kan anføres, at tvangsindløsningen er en situation, der ikke er  

 reguleret af regulativet.
Dette fastsætter alene, hvad der skal ske med  

 provenuet af solgte aktieretter og tegningsrettigheder.
Ved  

 tvangsindløsningen ændredes hele grundlaget for  

 båndlæggelsen, idet aktierne blev erstattet med kontant  

 indlån.
Det var således nødvendigt med en forhandling om  

 de fremtidige vilkår for båndlæggelsen af dette  

 indlån, herunder forrentning.
Det må anses for urimeligt, såfremt en enkelt  

 eller nogle få medarbejdere, med et veto, kunne skade den forhandling,  

 der nødvendigvis skulle finde sted om en forrentning af  

 indløsningssummen.
Dette taler for, at det burde være muligt for  

 den ene part, C A/S, at beslutte, hvor indløsningssummen skulle  

 båndlægges, når den trufne beslutning har tilslutning fra  

 et stort flertal af medarbejderne.
 Efter det for Finanstilsynet foreliggende er det kun nogle  

 få medarbejdere, der ikke har accepteret, at Sparekassen A blev valgt  

 som depositar.
 Som følge heraf kan Finanstilsynet ikke afvise, at  

 C A/S har været berettiget til at vælge Sparekassen A som  

 depositar.
 Dette spørgsmål kan imidlertid ikke  

 afgøres af Finanstilsynet, men henhører såvel retligt som  

 bevismæssigt under domstolene.
Har Sparekassen A handlet i strid med bank- og  

 sparekasselovens § 1, stk. 6? Til støtte for at Sparekassen A har handlet i strid  

 med bank- og sparekasselovens § 1, stk. 6, har klagerne anført, at  

 Sparekassen A har forrentet depotet med en rentesats, der er lavere end den  

 bedst opnåelige.
Efter det oplyste, blev indløsningssummen forrentet  

 med 10 % p.a., hvilket var samme rentesats, som H-bank havde tilbudt.
F-bank  

 havde tilbudt en variabel rente på p.t. 11,25 %. I dette tilbud var der  

 ikke taget højde for administration af den enkelte medarbejders  

 konto.
 Det er derfor Finanstilsynets opfattelse, at der ikke er  

 nogen nævneværdig forskel på de omhandlede rentetilbud.
 Under hensyn til depotets ringe størrelse (ca. 7,2  

 mio. kr.), depotets rentesats (10 % p.a.) og det store antal konti (mere end  

 100) er det Finanstilsynets opfattelse, at Sparekassen A's interesse i at  

 blive valgt som depositar må have været beskeden.
 Såfremt C må anses for at have været  

 berettiget til at vælge Sparekassen A som depositar, skal  

 Finanstilsynet udtale følgende:
 Under denne forudsætning kan Sparekassen A ikke  

 anses for at have handlet i strid med bank- og sparekasselovens § 1, stk.  

 6.
 Såfremt C A/S må anses for at have været  

 uberettiget til at vælge Sparekassen A som depositar, skal  

 Finanstilsynet udtale følgende:
Sparekassen A's beskedne interesse i at blive valgt som  

 depositar, og den store overensstemmelse mellem rentetilbudene fører  

 til, at Sparekassen A heller ikke under denne forudsætning kan anses  

 for at have handlet i strid med bank- og sparekassens § 1, stk. 6." Ved skrivelse af 11. marts 1994 har K1, K2, og K3 klaget  

 over Finanstilsynets afgørelse.
Klagerne har bl.a. gjort  

 gældende, at tilsynet ikke har taget hensyn til den dobbeltstilling som  

 A (nu B-bank), der i realiteten ejede C Holding A/S, havde som ejer af det  

 tvangsindløsende selskab og som depositar ved  

 tvangsindløsninger i 1989/90. Klagerne anfører endvidere  

 bl.a.
"På side 5 skriver Finanstilsynet "Det må  

 anses for urimeligt, såfremt en enkelt eller nogle få  

 medarbejdere, med et veto, kunne skade den forhandling, der  

 nødvendigvis skulle finde sted om en forrentning af  

 indløsningssummen.
Dette taler for, at det burde være muligt for  

 den ene part, C a/s, at beslutte, hvor indløsningssummen skulle  

 båndlægges, når den trufne beslutning har tilslutning fra  

 et stort flertal af medarbejderne". I brev fra C A/S til  

 Statsskattedirektoratet af 10. januar 1990 ... skriver I "Der er dog et  

 større antal medarbejdere, der ikke ønsker, at provenuet bliver  

 bundet i A, men fortsat ønsker, at bindingen skal finde sted i F-bank.  

 Således har eksempelvis 66 medarbejdere i det tidligere C-datterselskab  

 C ... a/s kollektivt meddelt, at de ønsker, at provenuet fortsat er  

 bundet i F-bank, ..." Der var altså ikke tale om nogle få  

 medarbejdere.
Vi har ikke fra C a/s kunnet få oplyst, hvor mange  

 medarbejdere, der i første omgang modsatte sig Sparekassen A som  

 depositar.
I J a/s (tidligere C J a/s) modsatte størstedelen af  

 medarbejderaktionærerne sig Sparekassen A som depositar.
Først  

 efter modtagelsen af breve fra C a/s, dateret 1990-01-18 ... og 1990-03.07  

 ..., valgte en del at skrive under.
Endvidere sammenligner Finanstilsynet den forrentning, der  

 blev tilbudt fra A og F-bank.
Sparekassen A forhøjede først  

 deres tilbud fra 6 % til 10 % p.a. efter at medarbejderaktionærer havde  

 indhentet tilbud fra andre banker, se brev fra C a/s til B-bank af 21. juli  

 1993 ... Af brevet ... fremgår det endvidere, at det var  

 bestyrelsesformand L, A, der varetog arbejdet med medarbejderaktier.
C  

 Holding a/s (A) har således ikke ført forhandlinger med andre  

 pengeinstitutter om forrentningen af indløsningssummen, som  

 anført i Finanstilsynets afgørelse side 5.
På side 6 skriver Finanstilsynet "Under hensyn til  

 depotets ringe størrelse (ca. 7,2 mio.kr.), depotets rentesats (10 %  

 p.a.) og det store antal konti (mere end 100) er det Finanstilsynets  

 opfattelse, at Sparekassen A's interesse i at blive valgt som depositar  

 må have været beskeden." Det ville have været interessant  

 at få oplyst, hvor beløbsgrænsen går.
Endvidere  

 havde Sparekassen A jo den interesse, at de ikke skulle udbetale det ringe  

 beløb af 7,2 mio. kr., men blot oprette nogle konti.
I vor klage af 19. oktober 1990 ... anfører vi, at  

 "C Holding a/s (A) kræver tvangsindløsning af vore aktier til  

 samme kurs, som familien M fik for deres aktier.
Denne kurs var fastsat ud  

 fra den forudsætning, at koncernen skulle videreføres.
På  

 det tidspunkt, hvor tvangsindløsningen finder sted har C Holding (A)  

 allerede frasolgt flere selskaber i koncernen, og udbudt de resterende til  

 salg.
Tvangsindløsningskursen skulle derfor fastsættes ud fra  

 denne forudsætning." Dette har Finanstilsynet slet ikke behandlet  

 .." I en over klagen indhentet udtalelse af 26. april 1994 har  

 Finanstilsynet bl.a. bemærket:
 "... Som det fremgår af afgørelsen, side 3,  

 afsnit 5 og 6, er Finanstilsynet naturligvis opmærksom på, at  

 tvangsindløsningen sker af det tvangsindløsende selskab C  

 Holding A/S.
Når Finanstilsynet i afgørelsen, side 6,  

 afsnit 2, anfører, at det kun er "nogle få medarbejdere, der  

 ikke har accepteret, at Sparekassen A blev valgt som depositar", skyldes  

 dette blandt andet skrivelse af 7. marts 1990 fra C A/S ..., hvori det i  

 afsnit 2 er anført, at en overvejende del af provenuet  allerede pr.  

 14. februar 1990 var bundet i Sparekassen A.
Finanstilsynet er bekendt med,  

 at flere medarbejdere ønskede at få bundet deres  

 indløsningssum i et andet pengeinstitut end Sparekassen A,  

 såfremt det ville have været muligt at benytte flere  

 deposteder.
Finanstilsynet har ikke i afgørelsen, side 5,  

 anført, at C Holding A/S (A) skulle have ført forhandlinger med  

 andre pengeinstitutter om forrentning af indløsningssummen.
I  

 afgørelsen side 5, næstsidste afsnit, har Finanstilsynet  

 anført, at det var nødvendigt med en forhandling i den  

 omhandlede tvangsindløsningssituation.
Som anført i  

 afgørelsen, side 4, afsnit 3, blev der indhentet tilbud fra flere  

 pengeinstitutter.
Finanstilsynet har ikke i sin afgørelse lagt til  

 grund, at en forhandling skulle ske på en nærmere angiven  

 måde eller af en bestemt af parterne.
Finanstilsynet er da også  

 bekendt med, at flere af de omhandlede tilbud blev indhentet af  

 medarbejdere.
 For så vidt angår størrelsen af  

 tvangsindløsningskursen bemærkes, at klagen i sin helhed drejer  

 sig om, hvorvidt Sparekassen A har misbrugt en eventuel dobbeltstilling til  

 at vælge sig selv som depositar for indløsningssummen.
Finanstilsynet har selvfølgelig også  

 været opmærksom på, de af klagerne som bilag 9 og 10  

 fremlagte skrivelser.
Der er tale om en udokumenteret påstand, som  

 synes at forudsætte, at M-familien som sælger af koncernen valgte  

 at sælge koncernen 300 mio. kr. under markedsværdi.
Da  

 påstanden i øvrigt ikke er underbygget eller sandsynliggjort af  

 det omfattende materiale, som Finanstilsynet er i besiddelse af, har  

 Finanstilsynet ikke fundet anledning til at kommentere denne påstand  

 selvstændigt.
Det bemærkes i øvrigt, at aktieselskabsloven  

 indeholder detaljerede regler om, hvorledes en minoritetsaktionær skal  

 forholde sig, såfremt den pågældende aktionær  

 ønsker at bestride den indløsningskurs, som  

 majoritetsaktionæren har fastsat.
Disse regler er klagerne blevet gjort  

 bekendt med ved de af klagerne som bilag 4 og 5 fremlagte skrivelser af maj  

 1989.
Finanstilsynet har i afgørelsen, side 3, afsnit 5  

 og 6, redegjort for, at Sparekassen A var majoritetsaktionær i C  

 Holding A/S med en aktiepost på 34,7 mio.kr., ud af en samlet  

 aktiekapital på 50 mio. kr., samt at C Holding  ejede C A/S.
Som det  

 fremgår af afgørelsen, side 5, afsnit 2, har Finanstilsynet  

 netop behandlet spørgsmålet om, hvorvidt Sparekassen A som  

 majoritetsaktionær må anses for at have handlet i strid med bank-  

 og sparekasselovens § 1, stk. 6. Dette spørgsmål er behandlet af  

 Finanstilsynet i afgørelsen, side 6 og 7.
Det er derfor ikke korrekt, når klagerne  

 anfører, at det ikke af Finanstilsynets afgørelse  

 fremgår, at Sparekassen A ejede C Holding A/S og C A/S og derfor besad  

 en dobbeltrolle som ejer og depositar.
Det er netop  betydningen af denne  

 dobbeltrolle, som Finanstilsynet har vurderet i sin afgørelse." I skrivelse af 30. maj 1994 har klagerne udtalt bl.a.  

 følgende i anledning af Finanstilsynets skrivelse af 26. april  

 1994:
"På side 2, 2. afsnit anføres:  

 "Finanstilsynet er bekendt med. at flere medarbejdere ønskede at  

 få bundet deres indløsningssum i et andet pengeinstitut end  

 Sparekassen A, såfremt det ville have været muligt at benytte  

 flere depotsteder". Dette er ikke korrekt.
De fleste medarbejdere  

 ønskede at benytte et andet pengeinstitut end Sparekassen A,  

 også selvom der kun kunne benyttes et depotsted.
På side 2, 3. afsnit, anføres:  

 "Finanstilsynet er da også bekendt med, at flere af de omhandlede  

 tilbud blev indhentet af medarbejdere." Alle øvrige tilbud blev  

 indhentet af medarbejderne." Ankenævnet udtaler:
Det følger af pkt. 4 i "Regulativ vedrørende  

 medarbejdernes tegning af nye B-aktier  i C A/S" af 13. november 1986, at  

 medarbejderne erhvervede aktierne bl.a. på vilkår, at aktierne  

 blev båndlagt i F-bank.
Efter indholdet af vilkåret, der har  

 særlig betydning for ejerne fsv. angår anbringelse af kontante  

 midler, omfatter det efter ankenævnets opfattelse utvivlsomt tillige  

 kontante beløb i forbindelse med tvangsindløsning.
Der er  

 endvidere intet grundlag for at antage, at det tvangsindløsende  

 selskab C Holding A/S (C A/S) har haft adgang til at ændre dette  

 vilkår eller i øvrigt ensidigt at tage stilling til  

 afgrænsningen af vilkåret på ejernes (depositarernes)  

 vegne.
Desuagtet blev beslutningen om at ændre deponeringssted fra  

 F-bank til Sparekassen A (nu B-bank) efter det oplyste truffet af C Holding  

 A/S (C A/S) uden at C Holding A/S (C A/S) havde tilvejebragt noget sagligt  

 grundlag for at ændre deponeringssted og uden ved forhandling med  

 ejerne at have opnået noget mandat hertil.
Dispositionen  

 fremtræder derfor for ankenævnet som åbenbart  

 uberettiget.
Det må endvidere lægges til grund, at  

 Sparekassen A (nu B-bank) reelt var ejer af eller i hvert fald havde  

 afgørende indflydelse på forvaltningen af C Holding A/S (C A/S)  

 og dermed på den i denne henseende trufne beslutning.
Da Sparekassen A  

 (nu B-bank) ikke har sikret, at aktieejernes rettigheder over aktierne blev  

 respekteret, og da Sparekassen A (nu B-bank) på det nævnte  

 grundlag har accepteret, at sparekassen selv blev fremtidigt deponeringssted,  

 har Sparekassen A (nu B-bank) handlet i strid med kravet i bank- og  

 sparekasselovens § 1, stk. 6, om at pengeinstituttet skal drives i  

 overensstemmelse med redelig forretningsskik og god pengeinstitutpraksis.
 For så vidt angår påstanden om at  

 indløsningskursen som følge af forløbet af det planlagte  

 management-buy-out har været for lav bemærkes, at nævnet  

 ikke har grundlag for at tage stilling til denne påstand.
