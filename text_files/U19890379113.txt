I følge hovedaftalen mellem FDB og LO må FDB i overenskomstforhold  

 ikke stilles ugunstigere end gennemsnittet af sammenlignelige virksomheder  

 under arbejdsgiverforeningerne.
Bestemmelsen har i næsten uændret skikkelse  

 eksisteret siden 1922, hvor den blev aftalt i forbindelse med FDB's  

 udmeldelse af DA.
Bestemmelsen havde indtil 1989 bevirket, at parterne i  

 overenskomstforholdet mellem FDB og HK havde afventet resultaterne på LO/DA-  

 området inden overenskomstfornyelse blev gennemført.
Bl.a. under henvisning  

 hertil fandt Arbejdsretten, at sammenlignelige virksomheder måtte forstås som  

 virksomheder, der er medlemmer af organisationer tilsluttet DA.
Det fandtes herefter uberettiget, at HK under midtvejsforhandlingerne  

 i 1989 fremsatte krav, der svarede til resultatet af HK's  

 midtvejsforhandlinger med organisationer uden for DA, men som gik videre end  

 det resultat, der var opnået under forhandlingerne mellem HK og BKA, der er  

 tilsluttet DA.
Herefter kendtes et konfliktvarsel til støtte for dette krav  

 ulovligt.
 Dommere: Bæhring, Agnete Halmind, Arnold Hansen, Kiil  

 (retsformand), Gert Kristensen, Sløk og Strube.
Under denne sag har Fællesforeningen for Danmarks Brugsforeninger (FDB)  

 indklaget Landsorganisationen i Danmark for Handels- og Kontorfunktionærernes  

 Forbund i Danmark (HK) for Arbejdsretten med påstand om, at det af HK ved  

 anbefalet skrivelse af 12. september 1989 afgivne 2. strejkevarsel kendes  

 ulovligt.
Klagerne har til støtte herfor gjort gældende, at HK ved den  

 varslede konflikt søger at opnå et overenskomstresultat i strid med § 3 i  

 parternes Hovedaftale.
 De indklagede har påstået frifindelse.
 Om baggrunden for den varslede konflikt er oplyst:
 Den mellem FDB og HK gældende overenskomst, der omfatter bl.a. handels- og  

 kontorfunktionærer samt lærlinge/elever beskæftiget i butikker, der drives af  

 FDB, kan efter § 22 tidligst opsiges til ophør den 1. marts 1991. Ifølge  

 bestemmelsens 2. pkt. kan dog alle overenskomstens lønsatser og  

 omsætningsstørrelser opsiges med 3 måneders varsel til den 1. marts 1989.
 Med henvisning hertil indgik Landsorganisationen i Danmark (LO) og FDB den  

 21. november 1988 følgende aftale om »Forhandlingsprocedure ved  

 overenskomstforhandlingerne i 1989«, de såkaldte midtvejsforhandlinger:
»Idet parterne er enige om, at de pr. 28. februar 1989  

 bestående overenskomstelementer, der er opsigelige i 1989, er opsagt til  

 udløb pr. 28. februar 1989, hhv. 30. marts 1989, men med fortsat virkning  

 indtil nye overenskomster er aftalt, og at alle bestemmelser i de nye  

 overenskomster, der har betalingsmæssig virkning for hele  

 overenskomstperioden, vil være gældende fra den dato, hvortil de opsigelige  

 elementer i de gamle overenskomster er opsagt (medmindre andet aftales), aftales følgende regler for overenskomstforhandlingerne i foråret 1989:
 1. Fagforbundene og FDB kan i de enkelte overenskomstforhold fremsætte  

 konkret formulerede, skriftlige forslag om ændringer i de elementer i de  

 respektive overenskomster, der er til forhandling.
2. Snarest muligt efter afslutningen af overenskomstsituationen mellem  

 Dansk Arbejdsgiverforening og LO og inden forhandlinger om  

 overenskomstfornyelser, hvori bestemmelser fra Fællesbestemmelsernes kap.
II  

 anvendes, optages forhandlinger mellem FDB og LO om eventuelle  

 ændringsforslag til »Fællesbestemmelser vedrørende arbejdsforhold i  

 FDB«, 10. udgave, kap.
II, således som disse er ændret i protokollat af  

 23. marts 1987 - alt inden for rammen af det, der er til forhandling i 1989.
 3. Fagforbundene skal ved forhandlingerne, i så stort omfang som muligt,  

 stille det nødvendige sammenligningsmateriale til rådighed, således at FDB i  

 overenskomstforhold - dog med hensyntagen til allerede eksisterende  

 særforhold - ikke stilles ugunstigere end gennemsnittet af sammenlignelige  

 virksomheder under arbejdsgiverforeningerne.
4. Overenskomstspørgsmål, hvorom enighed mellem parterne ikke er opnået,  

 skal senest den 1. september 1989 henvises til forhandling under LO's  

 medvirken......' Bestemmelsen om sammenligningsmateriale i aftalens punkt 3 er formuleret i  

 overensstemmelse med § 3 i den mellem LO og FDB gældende Hovedaftale, der  

 ifølge indledningsbestemmelsen kommer til anvendelse »under forudsætning  

 af, at FDB fortsat ikke er medlem af Dansk Arbejdsgiverforening.«  

 Hovedaftalens § 3 lyder således:
»Overenskomster om løn- og arbejdsforhold oprettes mellem de enkelte  

 fagforbund og FDB.
Fagforbundene skal ved forhandling i så stort omfang, som  

 det er muligt, stille det nødvendige sammenligningsmateriale til rådighed,  

 således at FDB i overenskomstforhold - dog med hensyntagen til allerede  

 eksisterende særforhold - ikke stilles ugunstigere end gennemsnittet af  

 sammenlignelige virksomheder under arbejdsgiverforeningerne.« Formuleringen af § 3 er efter det oplyste aftalt i forbindelse med FDB's  

 udmeldelse af Dansk Arbejdsgiverforening (DA) pr. 1. juli 1923, jf. herom  

 nærmere nedenfor.
Ifølge klagerne er hovedelementet i bestemmelsen, at FDB  

 skal være stillet, som om FDB var medlem af en organisation under DA, hvilket  

 indebærer, at der alene er pligt til at sammenligne med relevante områder  

 under DA.
Under midtvejsforhandlingerne mellem HK og FDB er det ikke lykkedes at nå  

 til enighed om størrelsen af stigningerne på minimallønssatserne for  

 butiksassistenter i overenskomstens § 3, løngrupperne a, b og c.
Fra FDB's  

 side har man tilbudt samme stigning som den, der er aftalt i  

 Landsoverenskomsten mellem HK og Dansk Arbejdsgiverforening/Butiks- og  

 Kontorfagenes Arbejdsgiverforening (BKA), svarende til en regulering med 162  

 kr. om måneden fra 1. marts 1989 og yderligere 162 kr. om måneden fra 1.  

 marts 1990. Heroverfor har HK fastholdt et krav om en stigning på 200 kr. om  

 måneden pr. 1. marts 1989 og 162 kr. om måneden pr. 1. marts 1990, svarende  

 til den stigning, der er aftalt med Storbutikkernes Forhandlingsudvalg (SFU)  

 og Brugsforeningernes Arbejdsgiverforening (BA).HK har i forbindelse hermed  

 tilbudt FDB et særskilt protokollat vedrørende løfteparagraffens anvendelse i  

 den resterende del af overenskomstperioden svarende til, hvad der er aftalt  

 med disse to arbejdsgiverorganisationer.
De indklagede gør gældende, at HK's  

 krav ligger inden for rammerne af Hovedaftalens § 3 og således berettiget kan  

 søges gennemført ved arbejdsstandsning.
I konsekvens heraf fremsendte HK ved  

 anbefalet skrivelse af 12. september 1989 2. konfliktvarsel til FDB.
I  

 skrivelsen hedder det:
»2. konfliktvarsel I fortsættelse af midtvejsforhandlingen den 11. september 1989, og under  

 henvisning til vort anbefalede brev af 23. august 1989 skal vi herved  

 meddele, at forbundets kompetente forsamling har besluttet at etablere  

 strejke for samtlige vore medlemmer omfattet af overenskomsten med FDB-Butik,  

 således at strejken etableres ved arbejdstids begyndelse den 1. oktober 1989  

 kl. 0.00.« FDB protesterede mod varslet i en skrivelse af 14. september 1989, hvori  

 det bl. a. anføres:
»På baggrund af de forhandlinger, der har fundet sted på dette  

 område, betragter FDB dette konfliktvarsel som et brud på § 3 i hovedaftalen  

 mellem LO og FDB.
Der henvises iøvrigt til forhandlingerne den 11. ds., hvor  

 LO deltog.
Vi anmoder derfor om, at LO udvirker konfliktvarslet trukket tilbage.
Sker  

 det ikke, anmoder vi om, at der snarest afholdes fællesmøde om sagen.
Kopi af denne skrivelse er til orientering sendt til  

 forligsinstitutionen.« Fællesmøde afholdtes den 21. september 1989. I referatet fra mødet hedder  

 det:
 »Ved et fællesmøde d.d. behandledes FDB's klage af 14. ds. over HK's  

 skrivelse af 12. ds. med 2. konfliktvarsel, omfattende samtlige HK's  

 medlemmer i FDB's butikker.
Det var FDB's opfattelse, at HK med dette skridt søgte indrømmelser fra  

 FDB under midtvejsforhandlingerne, som var mere vidtgående, end det, der var  

 opnået i BKA/DA's landsoverenskomst, og som derfor stillede FDB ringere end  

 virksomhederne på dette område.
FDB betragtede derfor det afgivne varsel som  

 et brud på § 3 i hovedaftalen mellem LO og FDB og på aftale af 21. november  

 1988 mellem LO og FDB (forhandlingsproceduren).
 LO og forbundet var af den opfattelse, at ikke alene HK's  

 forhandlingsresultater med BKA/DA, men også med øvrige  

 arbejdsgiverorganisationer, herunder Storbutikkernes Forhandlingsudvalg (SFU)  

 og Brugsforeningernes Arbejdsgiverforening (BA), skulle danne grundlag for  

 afslutningen af midtvejsforhandlingen om FDB's HK- butiksoverenskomst.
 Parterne nåede ikke til enighed.
FDB meddelte, at sagen indbringes for Arbejdsretten.« Sagen er herefter indbragt for Arbejdsretten ved et klageskrift, der er  

 modtaget den 27. september 1979. Efter et forberedende retsmøde den 28. s.m.  

 har de indklagede den 29. s.m. givet tilsagn om at udsætte den varslede  

 arbejdsstandsning til iværksættelse på 3. dagen, efter at Arbejdsrettens  

 afgørelse foreligger.
 Der er mellem parterne enighed om, at der alene er varslet konflikt, fordi  

 man ikke har kunnet nå en forhandlingsløsning vedrørende lønsatserne, idet  

 der på de øvrige punkter, som er blevet forhandlet, er opnået enighed.
Til belysning af baggrunden for og rækkevidden af Hovedaftalens § 3  

 (tidligere § 4) - hvis fortolkning er hovedemnet for den foreliggende sag -  

 er fremlagt forskelligt materiale, hvoraf fremgår, at bestemmelsen som foran  

 anført hidrører fra en aftale indgået med henblik på FDB's eventuelle  

 udmeldelse af Dansk Arbejdsgiverforening.
Aftalen, der blev indgået den 28.  

 december 1922 mellem FDB og bl.a.
HK, lyder således:
 »Ved et Møde den 28. December 1922 mellem Repræsentanter for  

 Fællesforeningen for Danmarks Brugsforeninger, De samvirkende Fagforbund,  

 Handels- og Kontormedhjælperforbundet og Skraatobaksarbejderforbundet  

 drøftedes Spørgsmålet om F.D.B's eventuelle Udtræden af Dansk  

 Arbejdsgiverforening og man enedes om følgende:
 Under Forudsætning af at F.D.B. udtræder af Dansk Arbejdsgiverforening  

 tilsiger ovennævnte faglige Organisationer F.D.B.........
4. Overenskomster om Løn- og Arbejdsforhold oprettes som hidtil med de  

 enkelte Fagorganisationer, og skal Fagorganisationerne ved Forhandlinger  

 herom i så stor Udstrækning som det er mulig stille det nødvendige  

 Sammenligningsmateriale til Rådighed, således at F.D.B. i  

 Overenskomstforholdet - med Hensyntagen til allerede eksisterende Særforhold  

 - ikke stilles ugunstigere end tilsvarende Virksomheder under  

 Arbejdsgiverforeningen........« Efter det oplyste var bestemmelsen i aftalens punkt 4 afgørende for  

 F.D.B's beslutning om udmeldelse af DA.
Udmeldelsen skete ved en skrivelse af  

 30. december 1922 med virkning fra den 1. juli 1923.
Ved fornyelsen af Hovedoverenskomsten i 1961 ændredes slutordet i aftalens  

 punkt 4 fra »Arbejdsgiverforeningen« til  

 »arbejdsgiverforeningerne«.
Baggrunden herfor er ikke oplyst.
Overenskomstforhandlingerne i 1967 mellem FDB og HK resulterede i, at FDB  

 under stærkt pres måtte indgå på en forhøjelse af minimallønsskalaens  

 slutsats, som indebar, at spændvidden mellem lønskalaerne i HK's  

 overenskomster for kontorområdet med henholdsvis DA/BKA og FDB øgedes fra 70  

 kr. til 120 kr. om måneden.
Resultatet, der efter FDB's mening var i strid  

 med Hovedaftalens § 3 (da § 4), gav anledning til en faglig voldgiftssag, der  

 blev afgjort ved en opmandskendelse af 5. november 1968, hvori det bl.a.  

 hedder:
 »Da HK ved senere korrespondance og forhandling har afslået at  

 frafalde sin ret til også ved senere overenskomstforhandlinger at kræve  

 større forhøjelser, end der opnås med Butiks- og Kontorfagenes  

 Arbejdsgiverforening, har FDB under nærværende voldgiftssag nedlagt påstand  

 om, at HK kendes uberettiget til at kræve gennemført, at spændvidden mellem  

 lønskalaen med FDB i forhold til lønskalaen med Butiks- og Kontorfagenes  

 Arbejdsgiverforening yderligere øges.
Heroverfor anfører HK, at minimallønssatserne i de med FDB aftalte  

 overenskomster altid har ligget højere end de tilsvarende minimallønninger  

 inden for Dansk Arbejdsgiverforening.
Differencen har gennem mange år udgjort  

 et svingende beløb, men fra overenskomstfornyelsen i 1963 blev HK's  

 minimallønninger aftalt til at ligge nøjagtig 70 kr. højere pr. måned på hver  

 enkelt sats end de tilsvarende minimallønssatser inden for Dansk  

 Arbejdsgiverforening.....
 Da der ikke blandt voldgiftsrettens medlemmer har kunnet opnås enighed om  

 eller flertal for nogen af parternes påstande, vil sagen være at afgøre af  

 voldgiftsrettens formand som opmand.
Der findes af de af FDB under sagen anførte grunde at måtte gives  

 Fællesforeningen medhold i, at den ville blive ugunstigere stillet end  

 gennemsnittet af tilsvarende virksomheder under arbejdsgiverforeningerne,  

 såfremt spændvidden mellem den i overenskomsten mellem FDB og HK aftalte  

 lønskala og lønskalaen med Butiks- og Kontorfagenes Arbejdsgiverforening øges  

 ud over, hvad der blev en følge af overenskomstforhandlingerne i 1967.  

 Herefter findes den af FDB for voldgiftsretten nedlagte påstand at have  

 hjemmel i, hvad der må antages at være indholdet af og meningen med det  

 tilsagn, som blev givet FDB under forhandlingerne i december 1922, således  

 som dette fandt udtryk i hovedaftalens punkt 4 og nu indeholdes i  

 hovedoverenskomsten af 19. december 1961. Overensstemmende hermed afsiges  

 sådan K e n d e l s e Handels- og Kontorfunktionærernes Forbund i Danmark bør være uberettiget  

 til at kræve gennemført, at spændvidden mellem lønskalaen med  

 Fællesforeningen for Danmarks Brugsforeninger i forhold til lønskalaen med  

 Butiks- og Kontorfagenes Arbejdsgiverforening yderligere øges....« I sommeren 1972 førtes der forhandlinger mellem FDB og LO samt FDB og HK  

 om FDB's hovedoverenskomstforhold, efter at den gældende Hovedoverenskomst  

 var opsagt til udløb den 1. januar 1973, og det var besluttet at lade  

 Brugsforeningen HB fusionere med FDB.
Forhandlingerne, hvorunder man fra  

 FDB's side »understregede, hvilken betydning FDB allerede ved sin  

 udtrædelse af Dansk Arbejdsgiverforening havde tillagt formuleringen af  

 hovedoverenskomstens § 4«, resulterede i en ny Hovedaftale af 12. juli  

 1974, hvori den tidligere § 4 blev gentaget uændret som § 3. Herfra er  

 bestemmelsen videreført med en rent redaktionel ændring i den gældende  

 Hovedaftale af 4. marts 1982.
 Af en fremlagt skrivelse af 22. juni 1987 fra LO til FDB fremgår, at LO  

 til en forhandling den 24. august 1987 om bl.a. ændring af Hovedaftalen  

 fremkom med følgende ændringsforslag til § 3:
 »§ 3. 2. linie efter Fagforbundene indføjes: og FDB.
 5. linie efter ordet særforhold formuleres resten af § således:
ikke stilles overfor videregående krav, end der er stillet til  

 virksomheder, der inden for tilsvarende brancher er blandt de bedst virkende  

 og ydende.
FDB anerkender fuldt ud fagbevægelsens bestræbelser for at hidføre  

 de bedst mulige arbejdsvilkår for arbejdstagerne, og forpligter sig til inden  

 for sit område efter evne, at virke for gennemførelse af så gode og trygge  

 løn- og arbejdsforhold som muligt.« I et protokollat af 27. marts 1987 fra overenskomstforhandlingerne forud  

 for den gældende overenskomst er anført:
»Protokollat uden for overenskomstteksten HK anerkender, at FDB er berettiget til at begrænse lønudviklingen, idet  

 FDB's konkurrenceevne ikke må undergraves i kraft af et forøget  

 lønspænd.« Til belysning af den af parterne hidtil fulgte forhandlingsprocedure har  

 klagerne fremlagt forskellige bilag, hvoraf fremgår, at  

 overenskomstforhandlingerne såvel i 1977 og 1979 som nu senest i 1989 har  

 afventet afslutningen af forhandlingerne på DA/LO-området.
Af en oversigt  

 over tidspunkter for afslutning af HK- butiksoverenskomsterne på SFU-, BA- og  

 FDB-områderne fremgår endvidere, at FDB-området i perioden 1973 til og med  

 1987 altid har været færdigforhandlet før de to andre områder.
Ved  

 midtvejsforhandlingerne i 1989 er der imidlertid indgået aftaler mellem HK og  

 SFU samt BA henholdsvis den 25. juli og den 14. august 1989 med de foran  

 omtalte forhøjelser af minimallønssatserne med 200 kr. pr. måned fra den 1.  

 marts 1989 og 162 kr. pr. måned fra den 1. marts 1990, medens det endnu ikke  

 er lykkedes at nå til enighed om lønsatserne i den her omhandlede  

 overenskomst.
Af aftalerne fremgår, at løfteparagraffen tidligst kan anvendes  

 fra den 1. marts 1990, og at der er adgang til modregning i personlige tillæg  

 for de satsstigninger, der finder sted pr. 1. marts 1989 og 1. marts 1990.
Til illustration af overenskomstresultater, som HK har opnået under  

 midtvejsforhandlingerne i 1989 med virksomheder og arbejdsgiverforeninger  

 uden for Dansk Arbejdsgiverforening, har de indklagede fremlagt protokollater  

 m.v. vedrørende aftaler indgået med bl.a.
IRMA A/S, der er et  

 normallønsområde, og Danske Slagtermestres Landsforening.
Forhøjelserne pr.  

 1. marts 1989 og 1990 andrager henholdsvis 200 kr. og 250 kr. om måneden for  

 HK- ansatte hos IRMA A/S og 2 gange 172,90 kr. for HK ansatte i henhold til  

 overenskomsten med Danske Slagtermestres Landsforening.
 Af en af de indklagede udarbejdet oversigt over udviklingen i  

 minimallønningerne 1973-1988 inden for henholdsvis HK's landsoverenskomst med  

 DA/BKA og HK's overenskomst med FDB fremgår, at forskellen i minimallønnen,  

 der i 1973 nominelt var 230 kr. om måneden, svarende til en relativ forskel  

 på 9%, i 1988 var faldet til 225 kr. om måneden, svarende til en relativ  

 forskel på 2,3%.
Klagerne har til støtte for påstanden anført, at det afgivne 2.  

 strejkevarsel må kendes ulovligt, fordi det er afgivet til støtte for et  

 krav, som strider mod Hovedaftalens § 3. Efter bestemmelsens ordlyd må FDB  

 ikke stilles ugunstigere end gennemsnittet af sammenlignelige virksomheder  

 under arbejdsgiverforeningerne, hvilket indebærer, at der skal foretages en  

 sammenligning med relevante overenskomstområder under DA.
Dette støttes af  

 bestemmelsens tilblivelseshistorie.
Bestemmelsen indgik i den Hovedaftale,  

 som blev oprettet i 1922 i anledning af FDB's udtræden af DA, og hvorved man  

 ville sikre, at FDB ikke blev stillet ringere end virksomheder, som var  

 tilsluttet arbejdsgiverorganisationer under DA.
At det forholder sig sådan,  

 fremgår direkte af indledningen til Hovedaftalen og støttes i øvrigt af den  

 omstændighed, at udmeldelsen af DA først skete efter aftalens indgåelse.  

 Denne forståelse af bestemmelsen i § 3 var en klar, relevant og for HK  

 kendelig forudsætning for FDB's udtræden af DA.
Hertil kommer, at man også  

 under forhandlingerne i 1972 om en ny hovedoverenskomst har understreget den  

 betydning, man tillægger formuleringen af bestemmelsen.
Forhandlingerne  

 resulterede da også i, at man såvel i Hovedoverenskomsten fra 1974 som i den  

 gældende Hovedoverenskomst fra 1982 har bibeholdt bestemmelsen med rent  

 redaktionelle ændringer.
I 1987 har LO igen fremsat forslag om ændring af  

 bestemmelsen, som imidlertid ikke er blevet gennemført.
Hovedaftalens § 3,  

 der har til formål at sikre FDB's konkurrenceevne, er således fortsat  

 gældende med samme ordlyd som hidtil.
FDB skal herefter være stillet, som om  

 man fortsat var medlem af brancheorganisationer under DA.
Formålet var, at  

 man uanset udmeldelsen af DA skulle være beskyttet mod pression.
Også en  

 minimallønoverenskomst må have konkurrencedygtige lønsatser, idet der ellers  

 ingen differentieringsmuligheder er. Ændringen af bestemmelsens ordlyd i 1961  

 betød ingen ændring af det forhold, at sammenligningen må foretages med  

 lønudviklingen inden for relevante områder under DA.
Det eneste relevante  

 område, med hvilket der kan ske sammenligning, er det område, der dækkes af  

 overenskomsten med DA/BKA.
Det er da også det område, man hele tiden har  

 brugt som sammenligningsgrundlag, således som det fremgår både af  

 opmandskendelsen fra 1968 og af de forhandlingsprocedurer, man har fulgt  

 uændret siden 1973, hvorefter man alene har afventet resultatet på DA-området  

 og derefter har afsluttet overenskomst, inden forhandlingerne på SFU- og  

 BA-områderne var færdige.
Krav, der går ud over det resultat, der er opnået  

 på DA/BKA-området, må derfor afvises som stridende mod Hovedaftalens § 3, og  

 en konflikt til støtte herfor vil være ulovlig.
Klagerne har videre anført, at den omstændighed, at kravets imødekommelse  

 alene ville medføre en beskeden relativ forskel mellem satserne henholdsvis  

 på DA/BKA-området og FDB-området, ikke kan gøre konflikten lovlig.
Afgørende  

 er ikke den relative, men den nominelle forskel, som nu er 225 kr. om  

 måneden.
I de forløbne år siden 1973 har HK da også været enig heri, og den  

 gennem årene fortsat faldende procentuelle forskel mellem lønudviklingen  

 inden for de to områder kan ikke føre til andet resultat.
FDB har vel ret,  

 men ingen pligt til at yde højere løn end lønnen efter HK's overenskomst med  

 DA/BKA.
Dette er indholdet af Hovedaftalens § 3. Af opmandskendelsen fra 1968  

 fremgår, at spændvidden mellem lønskalaerne er angivet ikke som en procentuel  

 forskel, men som en forskel i kr. og øre.
FDB er ikke forpligtet til fortsat  

 at yde den begunstigelse eller merbegunstigelse, som denne forskel er udtryk  

 for, og krav herom kan ikke støttes med varsel om strejke.
Retsstillingen  

 ville blive helt usikker og vilkårlig, hvis man som hævdet af de indklagede  

 skulle forstå Hovedaftalens § 3 således, at det afgørende er bibeholdelse af  

 den procentuelle forskel mellem lønningerne inden for DA/BKA-området og  

 FDB-området.
Man måtte så spørge, hvilket udgangspunkt man skulle vælge for  

 at afgøre, om kravet gik videre end lovligt efter bestemmelsen.
De indklagede har bestridt, at Hovedaftalens § 3 er til hinder for  

 fremsættelsen af et overenskomstkrav om en lønstigning pr. 1. marts 1989 på  

 38 kr. mere om måneden end den lønstigning, som HK har opnået under  

 forhandlingerne med BKA.
Til støtte herfor har de i første række anført, at  

 bestemmelsens ordlyd ikke er særlig nøjagtig, når der som  

 sammenligningsgrundlag henvises til gennemsnittet af sammenlignelige  

 virksomheder »under arbejdsgiverforeningerne«.
Det er vel rigtigt,  

 at DA omfatter flere arbejdsgiverorganisationer, men hvorfor henviser  

 bestemmelsen så ikke specifikt til organisationer under DA? Fra FDB's side  

 har man på intet tidspunkt fundet anledning til at præcisere, at dette var  

 meningen med bestemmelsen, og af opmandskendelsen fra 1968 kan intet udledes  

 herom.
Den oprindelige formulering blev ændret i 1961, uden at baggrunden  

 herfor har kunnet oplyses.
Den forståelse af bestemmelsen, som klagerne gør  

 gældende, ville gøre den fuldstændig statisk, hvortil kommer, at hverken HK  

 eller FDB har indflydelse på, hvilke arbejdsgiverorganisationer der er medlem  

 af DA, og hvilke der ikke er.
Det naturlige må tværtimod være at sammenligne  

 med overenskomsterne på SFU- og BA-områderne, der organiserer forretninger af  

 tilsvarende størrelse som FDB's butikker og med samme varesortiment,  

 prispolitik m.v., medens DA/BKA organiserer vidt forskellige forretninger og  

 derfor frembyder et meget diffust billede.
Hverken relativt eller absolut  

 betyder overenskomstkravet et krav om mere, end HK er kommet igennem med over  

 for SFU og BA.
I anden række har de indklagede anført, at kravet ikke går videre end  

 tilladeligt efter Hovedaftalens § 3, selv om man måtte lægge til grund, at  

 bestemmelsen begrænser sammenligningsgrundlaget som hævdet af klagerne.
En  

 imødekommelse af kravet ville nemlig ikke øge spændvidden mellem lønnen på  

 FDB-området og lønnen på DA/BKA-området ud over det tilladte.
Det afgørende  

 efter Hovedaftalens § 3 er ikke, om kravet i kr. og øre overstiger  

 lønforhøjelserne efter BKA-overenskomsten.
Det afgørende er derimod, om  

 kravets imødekommelse ville øge spændvidden mellem lønningerne efter denne  

 overenskomst og lønningerne efter FDB-overenskomsten på en for FDB  

 konkurrenceforvridende måde.
Ellers ville reelle lønforhandlinger i  

 realiteten være umuliggjorte.
Af opmandskendelsen fra 1968 følger, at  

 spændvidden skal ses over en vis tidshorisont.
De krav om lønforhøjelse, som  

 er fremsat under midtvejsforhandlingerne, indebærer, at spændvidden pr. 1.  

 marts 1989 vil blive 2,67% og pr. 1. marts 1990 2,63%, hvilket ligger under  

 niveauet for tidligere år.
Den nominelle forskel mellem lønningerne er uden  

 relevans som målestok for, hvilke krav der kan fremsættes.
En forskel på 38  

 kr. er i dag langt mindre end tidligere.
En fast beløbsgrænse vil være helt  

 unaturlig, hvor der som her er tale om en interessekonflikt.
 Arbejdsretten skal udtale:
Bestemmelsen i Hovedaftalens § 3 udgør et led i den aftale, som blev  

 indgået i 1922 med henblik på FDB's forestående udtræden af DA.
Bestemmelsen  

 er ifølge indledningen til Hovedaftalen kun gældende under forudsætning af,  

 at FDB »fortsat ikke er medlem af Dansk Arbejdsgiverforening«, og  

 den er i de forløbne år indtil nu blevet praktiseret således, at parterne i  

 overenskomstforholdet mellem FDB og HK ved overenskomstfornyelserne, herunder  

 ved forhandlingerne om lønsatserne, har afventet resultaterne på  

 DA/LO-området, hvorefter HK efterfølgende har afsluttet ny overenskomst med  

 SFU og BA.
Under disse omstændigheder lægger retten til grund, at formålet  

 med bestemmelsen har været at sikre, at FDB trods udmeldelsen ikke ville  

 blive stillet dårligere i konkurrencemæssig henseende end tilsvarende  

 virksomheder, der var tilsluttet arbejdsgiverorganisationer under DA, og at  

 dette formål har været kendt og accepteret af Hovedaftalens parter også efter  

 ændringen af bestemmelsens ordlyd i 1961, hvorved slutordet  

 »Arbejdsgiverforeningen« ændredes til  

 »arbejdsgiverforeningerne«.
Uanset denne ændring - hvorom der ikke  

 foreligger nærmere oplysninger - må bestemmelsen derfor fortsat forstås  

 således, at det sammenligningsmateriale, som fagforbundene under  

 overenskomstforhandlingerne skal stille til rådighed, alene kan være  

 materiale, som vedrører sammenlignelige virksomheder, der er medlemmer af  

 organisationer tilsluttet DA.
Det materiale, som under midtvejsforhandlingerne danner grundlag for HK's  

 krav om forhøjelse af minimallønssatserne, vedrører nok sammenlignelige  

 virksomheder, men udelukkende virksomheder, der ikke er medlemmer af nogen  

 organisation under DA, hvilket må have til følge, at materialet ikke kan  

 indgå i forhandlingerne.
Disse må tage deres udgangspunkt i det resultat, som  

 er opnået på DA/BKA-området - der efter det oplyste er det eneste  

 sammenlignelige område under DA - samt i de eksisterende særforhold, der  

 siden 1973 har medført en nogenlunde konstant nominel, men fortsat  

 formindsket procentuel forskel mellem lønsatserne i HK's butiksoverenskomster  

 med henholdsvis DA/BKA og FDB.
Med bemærkning, at det i øvrigt ligger uden for Arbejdsrettens kompetence  

 at behandle interessetvister, må retten med den angivne fortolkning af  

 Hovedaftalens § 3 nå til, at det krav, for hvilket der er varslet strejke,  

 går ud over den begrænsning, som er indeholdt i bestemmelsen.
Sagt med andre  

 ord vil en strejke til støtte for et krav, der udelukkende er kalkeret af  

 efter resultatet fra HK's midtvejsforhandlinger med SFU og BA, være ulovlig  

 som stridende mod Hovedaftalens § 3, hvorimod Arbejdsretten ikke vil kunne  

 fastlægge nogen definitiv grænse for spændvidden mellem lønningerne inden for  

 henholdsvis DA/BKA-området og FDB-området.
Om spændvidden skal øges, mindskes  

 eller bibeholdes uændret i forhold til tidligere opnåede  

 overenskomstresultater må derfor bero på udfaldet af midtvejsforhandlingerne.
 Da den varslede strejke - der som anført udelukkende er varslet til støtte  

 for det omtalte krav - efter det anførte vil være ulovlig, tager retten  

 klagernes påstand til følge.
 T h i k e n d e s f o r r e t :
 Det af Handels- og Kontorfunktionærernes Forbund i Danmark ved anbefalet  

 skrivelse af 12. september 1989 afgivne 2. strejkevarsel kendes ulovligt.
 I sagsomkostninger skal de indklagede betale 2.000 kr. til Arbejdsretten.
