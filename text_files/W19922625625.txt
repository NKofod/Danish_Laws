Sambeskatning af selskaber Ligningsrådet blev anmodet om bindende  

 forhåndsbesked om følgende:
Vil et moderselskab kunne bevare sambeskatning med dets  

 100 pct. ejede datterselskaber i perioden fra udstedelse af konvertible  

 obligationer og indtil det indkomstår, hvori hver af de respektive  

 forretningsførere i datterselskaberne udnytter retten til at  

 konvertere obligationerne til aktiekapital? I bekræftende fald ønskedes det oplyst, om  

 det ville medføre en ændret bedømmelse, såfremt de  

 respektive forretningsførere i stedet for, i forbindelse med en  

 kapitalforhøjelse i datterselskaberne, erhvervede aktiewarrants med  

 ret til efter en nærmere angivet periode at nytegne aktier.
 Sagens omstændigheder var følgende:
 Et moderselskab, som var sambeskattet med fem  

 datterselskaber, påtænkte at lade ledende medarbejdere erhverve  

 konvertible obligationer eller aktiewarrants i de datterselskaber, hvor de  

 hver især var ansat som forretningsførere.
 Specielt vedrørende udstedelse af aktiewarrants  

 blev det fra forespørgerens side anført, at det  

 afgørende måtte være den selskabsretlige virkning,  

 herunder at aktiewarrantet bortfalder ved manglende udnyttelse.  

 Moderselskabet kan således bevare en 100 pct. indflydelse i form af  

 direkte ejerindflydelse i datterselskaberne frem til det tidspunkt, hvor  

 aktiewarrantet udnyttes i forbindelse med erhvervelse af aktier som led i den  

 af datterselskabernes bestyrelse iværksatte kapitalforhøjelse,  

 der først registreres i Erhvervs- og Selskabsstyrelsen på dette  

 tidspunkt.
 Ligningsrådet udtalte, at det ikke ville være  

 til hinder for fortsat sambeskatning efter selskabsskattelovens § 31, at der  

 blev udstedt konvertible obligationer, eller at forretningsførerne  

 erhvervede aktiewarrants som beskrevet.
 Sambeskatning med datterselskaberne kunne opretholdes  

 indtil det år, hvor de respektive forretningsførere udnytter  

 deres ret til at erhverve aktier i selskabet, forudsat de øvrige for  

 sambeskatning fastsatte betingelser er opfyldt.
