Betænkning afgivet af Erhvervsudvalget den 5. maj 2022 Betænkning over Forslag til lov om tilgængelighedskrav for produkter og tjenester [af erhvervsministeren (Simon Kollerup)]:
1. Ændringsforslag Der er stillet 18 ændringsforslag til lovforslaget.
Socialistisk Folkepartis medlemmer af udvalget har stillet ændringsforslag nr. 1, 5, 10, 14 og 15. Erhvervsministeren har stillet ændringsforslag nr. 2-4, 6-9, 11-13 og 16-18.
2. Indstillinger Et flertal i udvalget (S, V, KF, RV, DF og Hans Kristian Skibby (UFG)) indstiller lovforslaget til vedtagelse med de af erhvervsministeren stillede ændringsforslag.
Flertallet vil stemme imod de af Socialistisk Folkeparti stillede ændringsforslag.
 Et mindretal i udvalget (SF, EL og FG) indstiller lovforslaget til vedtagelse med de stillede ændringsforslag.
Et andet mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for de af erhvervsministeren stillede ændringsforslag og det af Socialistisk Folkeparti under nr. 15 stillede ændringsforslag.
Mindretallet vil stemme imod de af Socialistisk Folkeparti under nr. 1, 5, 10 og 14 stillede ændringsforslag.
 Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3) Ændringsforslag med bemærkninger Ændringsforslag Til § 1 Af et mindretal (SF), tiltrådt af et mindretal (EL og FG):
 1) I stk. 2 indsættes som nr. 7:
»7) Digitale læringsmidler og -platforme.« [Udvidelse af lovforslagets anvendelsesområde til at omfatte digitale læringsmidler og -platforme] Til § 3 Af erhvervsministeren, tiltrådt af udvalget:
 2) I nr. 18 ændres »sit erhverv« til: »vedkommendes erhverv«.
[Sproglig præcisering] 3) Nr. 31 affattes således:
»31) Transporttjenester i byer og forstæder: Transporttjenester i byer og forstæder som defineret i artikel 3, nr. 6, i Europa-Parlamentets og Rådets direktiv 2012/34/EU, dog således at de i denne lov kun omfatter tog, bus, metro, sporvogn og trolleybus.« [Sproglig præcisering] 4) Nr. 32 affattes således:
»32) Regionale transporttjenester: Regionale transporttjenester som defineret i artikel 3, nr. 7, i Europa-Parlamentets og Rådets direktiv 2012/34/EU, dog således at de i denne lov kun omfatter tog, bus, metro, sporvogn og trolleybus.« [Sproglig præcisering] Af et mindretal (SF), tiltrådt af et mindretal (EL og FG):
 5) Som nr. 41 indsættes:
»41) Digitale læringsmidler og -platforme: En tjeneste, der består af en virtuel platform eller et virtuelt miljø, der leverer tekst, billeder, grafik m.v. til brug for læring og uddannelse inden for uddannelsessektoren.« [Indsættelse af definition som konsekvens af udvidelsen af anvendelsesområdet i ændringsforslag nr. 1] Til § 10 Af erhvervsministeren, tiltrådt af udvalget:
 6) I stk. 2 indsættes efter »de oplysninger«: »til kontrolmyndigheden«.
[Sproglig præcisering] Til § 23 7) I stk. 2, nr. 3, indsættes efter »kompetent«: »national«.
[Sproglig præcisering] Til § 28 8) To steder i stk. 2 ændres »den pågældende« til: »importøren«.
[Sproglig præcisering] Til § 31 9) To steder i stk. 2 ændres »den pågældende« til: »distributøren«.
[Sproglig præcisering] Til § 45 Af et mindretal (SF), tiltrådt af et mindretal (EL og FG):
 10) I stk. 2 ændres »4-6« til: »4-7«.
[Fastsættelse af kontrolmyndighed som konsekvens af ændringsforslag nr. 1] Til § 49 Af erhvervsministeren, tiltrådt af udvalget:
 11) I stk. 1 ændres »given frist« til: »nærmere angivet frist«.
[Sproglig præcisering] 12) I stk. 2 ændres »given frist« til: »nærmere angivet frist«.
[Sproglig præcisering] Til § 51 13) I stk. 1 ændres »offentlige tilgængelige« til: »offentligt tilgængelige«.
[Sproglig præcisering] Til § 55 Af et mindretal (SF), tiltrådt af et mindretal (EL og FG):
 14) I stk. 4 ændres »kan« til: »skal senest den 28. juni 2025 og«.
[Forpligtelse til at fastsætte regler om etablering af klagenævn til behandling af forbrugerklager] Ny paragraf Af et mindretal (SF), tiltrådt af et mindretal (EL, LA og FG):
 15) Efter § 59 indsættes som ny paragraf:
»§ 01. Erhvervsministeren fremsætter lovforslag om revision af loven i folketingsåret 2027-28.« [Indsættelse af revisionsbestemmelse] Til bilag 1 Af erhvervsministeren, tiltrådt af udvalget:
 16) I afdeling 2, litra a, ændres »og angives på emballagen« til: », og oplysningerne angives på emballagen«.
[Sproglig præcisering] 17) I afdeling 3, litra b, nr. v, indsættes før »præsenteres«: »indholdet«.
[Sproglig præcisering] Til bilag 4 18) Overskriften »Overskrift til formateret tekst« udgår.
[Korrektion] Bemærkninger Til nr. 1 Det foreslås, at loven finder anvendelse på digitale læringsmidler og -platforme.
De omfattede tjenester vil skulle overholde krav fastsat i lovens bilag 1. Det indebærer, at digitale læringsmidler og -platforme vil skulle opfylde de generelle og supplerende tilgængelighedskrav, der er redegjort for i lovforslagets § 6, stk. 1. Det indebærer, at læringsmidler og -platforme skal opfylde de samme supplerende tilgængelighedskrav i bilag 1, der gælder for e-bøger.
Det skyldes, at det nødvendigvis er de samme tilgængelighedshensyn, der gør sig gældende for e-bøger som for digitale læringsmidler og -platforme.
Til nr. 2 Der foreslås en sproglig præcisering, så formuleringen er sprogligt korrekt.
Til nr. 3 og 4 Der foreslås en sproglig præcisering af bestemmelserne i § 3, nr. 31 og 32, for at øge læsbarheden, særlig af bestemmernes sidste led vedrørende de transportformer, der omfattes af definitionerne.
Til nr. 5 Der foreslås en definition af digitale læringsmidler og -platforme, hvorefter disse defineres som en tjeneste, der består af en virtuel platform eller et virtuelt miljø, der leverer tekst, billeder, grafik m.v. til brug for læring og uddannelse inden for uddannelsessektoren.
Den foreslåede definition medfører, at digitale læringsmidler og -platforme, der anvendes inden for uddannelsessektoren, omfattes af lovforslaget.
Disse digitale læringsmidler og -platforme skal derfor opfylde lovens tilgængelighedskrav til tjenester.
Til nr. 6 Der foreslås en sproglig præcisering, hvorefter det fremgår, at oplysningerne skal gives til kontrolmyndigheden.
Til nr. 7 Der foreslås en sproglig præcisering, hvorefter det fremgår, at der er tale om en kompetent national myndighed.
Det svarer til formuleringen, der er anvendt i lovforslagets § 23, stk. 2, nr. 2.
Til nr. 8 Der foreslås en sproglig præcisering for at understrege, at det er importøren, der skal træffe de nødvendige foranstaltninger for at bringe et produkt i overensstemmelse med kravene eller om nødvendigt trække det tilbage fra markedet.
Til nr. 9 Der foreslås en sproglig præcisering for at understrege, at det er distributøren, der skal træffe de nødvendige foranstaltninger for at bringe et produkt i overensstemmelse med kravene eller om nødvendigt trække det tilbage fra markedet.
Til nr. 10 Som konsekvens af ændringsforslag nr. 1 foreslås det, at Sikkerhedsstyrelsen skal være kontrolmyndighed, for så vidt angår digitale læringsmidler og -platforme.
Kontrollen med digitale læringsmidler og -platforme ligger i naturlig forlængelse af kontrollen med e-bøger, som efter lovforslaget skal varetages af Sikkerhedsstyrelsen, idet tilgængelighedskravene i stor udstrækning vil være de samme til e-bøger som til digitale læringsmidler og -platforme.
Til nr. 11 og 12 Der foreslås en sproglig præcisering, så udtrykket »inden for en nærmere angivet frist« benyttes konsekvent i lovforslaget.
Det svarer til formuleringen, der er anvendt i lovforslagets § 50, stk. 3.
Til nr. 13 Der foreslås en sproglig præcisering, så formuleringen er sprogligt korrekt.
Til nr. 14 Med ændringsforslaget ændres ordlyden af lovforslagets § 55, stk. 4. Ændringen indebærer, at erhvervsministeren efter forhandling med klima-, energi- og forsyningsministeren og transportministeren skal fastsætte regler om etablering af et klagenævn til behandling af forbrugerklager vedrørende lovforslagets anvendelsesområde.
 Der vil således ikke længere være tale om en bemyndigelsesbestemmelse, der giver erhvervsministeren m.fl. adgang til at fastsætte de pågældende regler med henblik på eventuel etablering af et klagenævn, men derimod en egentlig forpligtelse til at fastsætte reglerne og dermed etablere et klagenævn.
Reglerne om etablering af et klagenævn til behandling af forbrugerklager skal være fastsat senest den 28. juni 2025, hvor tilgængelighedskravene får virkning for produkter og tjenester, som omfattes af lovforslaget.
Det er dermed tidligst fra den 28. juni 2025, hvor produkter og tjenester skal leve op til tilgængelighedskravene, at forbrugere kan klage over manglende tilgængelighed.
Det er således en forudsætning med ændringen, at klagenævnet er etableret og i stand til at varetage funktionen som klagenævn fra den 28. juni 2025.
Det forudsættes endvidere med ændringen, at bestemmelsen anvendes til at fastsætte regler om etablering af et samlet administrativt klagenævn, der har kompetence til at behandle klager vedrørende alle produkter og tjenester, som omfattes af lovforslaget.
Undtaget herfra er dog de specifikke tilgængelighedskrav vedrørende alarmkommunikation til alarmnummer 112.
 De nærmere regler om etableringen af klagenævnet, herunder den konkrete opgavevaretagelse, sammensætning og fysisk placering, fastsættes administrativt.
Til nr. 15 Ændringsforslaget pålægger erhvervsministeren at fremsætte lovforslag om revision af loven i folketingsåret 2027-28.
Til nr. 16 Der foreslås en sproglig præcisering, hvorefter det tydeligt fremgår, at det er oplysningerne, der skal angives på emballagen.
Til nr. 17 Der foreslås en sproglig præcisering, hvorefter det tydeligt fremgår, at det er indhold, der præsenteres.
Til nr. 18 Med forslaget slettes en fejlagtigt indsat overskrift i bilag 4. Den korrekte overskrift fremgår af bilag 4 og er »Oplysninger om tjenester, der opfylder tilgængelighedskravene«.
4. Udvalgsarbejdet Lovforslaget blev fremsat den 23. februar 2022 og var til 1. behandling den 1. marts 2022. Lovforslaget blev efter 1. behandling henvist til behandling i Erhvervsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og erhvervsministeren sendte den 18. januar 2022 dette udkast til udvalget, jf.
ERU alm. del  bilag 150. Den 23. februar 2022 sendte erhvervsministeren høringssvarene og et høringsnotat til udvalget.
Bilag Under udvalgsarbejdet er der omdelt 9 bilag på lovforslaget.
Skriftlige henvendelser Udvalget har under udvalgsarbejdet modtaget 2 skriftlige henvendelser om lovforslaget.
Deputationer Udvalget har under udvalgsarbejdet modtaget 2 deputationer, der mundtligt har redegjort for deres holdning til lovforslaget.
Spørgsmål Udvalget har under udvalgsarbejdet stillet 22 spørgsmål til erhvervsministeren til skriftlig besvarelse, som ministeren har besvaret.
Birgitte Vind (S) Tanja Larsson (S) Camilla Fabricius (S) Thomas Jensen (S) Anders Kronborg (S) Kasper Roug (S) nfmd.
Malte Larsen (S) Orla Hav (S) Rasmus Stoklund (S) Lisbeth Bech-Nielsen (SF) Ina Strøjer-Schmidt (SF) Katrine Robsøe (RV) Samira Nawa (RV) Victoria Velasquez (EL) Rune Lund (EL) Susanne Zimmer (FG) Torsten Schack Pedersen (V) Kenneth Mikkelsen (V) Anni Matthiesen (V) fmd.
Anne Honoré Østergaard (V) Maja Torp (V) Heidi Bank (V) Marie Bjerre (V) Hans Kristian Skibby (UFG) Mette Hjermind Dencker (DF) Mona Juul (KF) Niels Flemming Hansen (KF) Birgitte Bergman (KF) Alex Vanopslagh (LA) Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
