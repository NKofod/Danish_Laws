SU - udmeldelse - tilbagevirkende kraft Resumé:
En studerende kan ikke udmeldes fra sin uddannelsesinstitution med tilbagevirkende kraft med virkning for den pågældendes ret til SU.
Dette gælder også, selvom uddannelsesinstitutionen tidligere har oplyst, at den studerende ville blive udmeldt.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017:
 § 2, stk. 1, nr. 2, om studieaktivitet som en betingelse for at modtage SU Bekendtgørelse om statens uddannelsesstøtte (SU-bekendtgørelsen), bekendtgørelse nr. 1515 af 13. december 2017:
 § 11, stk. 1, om hvornår den studerende anses for studieaktiv Sagsfremstilling Den studerende dumpede en eksamen i sit tredje eksamensforsøg.
Uddannelsesstedet sendte den 2. december 2019 varsel om udmeldelse fra uddannelsen.
Det fremgik af varslet, at den studerende ville blive udmeldt af uddannelsen, medmindre hun søgte om og fik dispensation til et fjerde eksamensforsøg.
Uddannelsesstedet udmeldte den 21. januar 2020 den studerende fra uddannelsen.
Det fremgik ikke af udmeldelsen, hvornår hun var udmeldt fra, men der henvistes til, at fristen for at søge om dispensation var den 16. december 2019. I det studieadministrative system står hun med ophørsdato den 18. december 2019.
 Styrelsen krævede SU for januar 2020 tilbagebetalt.
 Ankenævnet fandt, at den studerende havde ret til SU frem til den 21. januar 2020. Hun skulle derfor ikke tilbagebetale SU for januar 2020.
 Ankenævnet lagde vægt på, at der ikke er hjemmel i reglerne til at udmelde den studerende med tilbagevirkende kraft med virkning for hendes SU.
 Afgørelse:
 Ankenævnet for Statens Uddannelsesstøtteordninger fandt, at den studerende var berettiget til SU frem til den 21. januar 2020. Hun skulle derfor ikke tilbagebetale SU for januar 2020.
 Begrundelse for afgørelsen:
 Vi vurderer, at du ikke skal tilbagebetale den SU, som du har modtaget for januar 2020.
 Vi vurderer i den forbindelse, at du var berettiget til SU frem til den 21. januar 2020.
 Vi har lagt vægt på, at du den 21. januar 2020 har modtaget en udmeldelsesbekræftelse fra [uddannelsesstedet].
 Det fremgår ikke af udmeldelsesbekræftelsen, fra hvilken dato du er udmeldt, men der henvises til brev af 2. december 2019 og mail af 18. december 2019. Du er i det studieadministrative system udmeldt fra den 18. december 2019.
 Den omstændighed, at [uddannelsesstedet] den 2. december 2019 har oplyst dig om, at du vil blive udmeldt af [uddannelsen], når du har brugt dine 3 eksamensforsøg uden at bestå, kan ikke føre til, at du ikke har ret til SU i januar 2020.
 Vi har i den forbindelse lagt vægt på, at der ikke er hjemmel til at udmelde dig med tilbagevirkende kraft med virkning for din ret til SU.
 Efter reglerne er retten til SU afhængig af, at man er indskrevet på og gennemgår en uddannelse.
 Det følger ligeledes af reglerne, at den uddannelsessøgende anses for at være studieaktiv, indtil andet konstateres.
