Fremsat den 1. marts 2000 af  

 justitsministeren (Frank Jensen) Forslag til Lov om politimæssigt samarbejde i  

 Øresundsregionen § 1. Aftalen af 6. oktober 1999 mellem Kongeriget Danmarks  

 regering og Kongeriget Sveriges regering om politimæssigt samarbejde i  

 Øresundsregionen kan tiltrædes på Danmarks vegne.
 § 2. Polititjenestemænd fra Danmark kan udføre  

 opgaver i Sverige efter aftalens artikel 6-8.
 § 3. Polititjenestemænd fra Sverige kan udføre  

 opgaver i Danmark efter aftalens artikel 6-8.
 § 4. Polititjenestemænd fra Sverige, som udfører  

 opgaver i Danmark efter aftalens artikel 6-8, har ret til at bære  

 tjenestevåben efter aftalens regler.
 § 5. Bestemmelserne i straffelovens kapitel 14 om forbrydelser  

 mod den offentlige myndighed og kapitel 16 om forbrydelser i offentlig  

 tjeneste eller hverv finder også anvendelse, når forholdet er  

 begået mod eller af polititjenestemænd fra Sverige under  

 udførelse af opgaver i Danmark efter aftalens artikel 6-8.
 § 6. Forvolder polititjenestemænd fra Sverige under  

 udførelse af opgaver i Danmark efter aftalen skader, som efter dansk  

 ret medfører erstatningspligt, udbetales erstatningen af  

 justitsministeren.
 § 7. Lovens § 1 træder i kraft dagen efter  

 bekendtgørelsen i Lovtidende.
 Stk. 2. Lovens øvrige bestemmelser træder i kraft  

 den 1. juni 2000.
 § 8. Loven gælder ikke for Færøerne og  

 Grønland.
Bemærkninger til  

 lovforslaget Almindelige bemærkninger 1. Lovforslagets formål og baggrund Lovforslagets formål er at skabe grundlag for dansk  

 tiltrædelse af aftalen af 6. oktober 1999 mellem Danmark og Sverige om  

 politimæssigt samarbejde i Øresundsregionen.
Aftalen er optaget  

 som bilag til lovforslaget.
 Denne aftale vil styrke de to landes politimæssige  

 samarbejde i tilknytning til etableringen af den faste forbindelse over  

 Øresund, der forventes åbnet den 1. juli 2000.
 Med Øresundsforbindelsen bliver der i et tæt  

 befolket område skabt en landbaseret grænse, som hver dag  

 passeres af et meget betydeligt antal personer enten i bil eller med tog.  

 På den baggrund er regeringerne i de to lande enige om, at der vil  

 være et særligt behov for samarbejde mellem landenes myndigheder  

 om udførelsen af politimæssige opgaver i  

 Øresundsregionen.
Efter aftalen vil det fortsat i almindelighed være  

 forbeholdt hvert af de to landes myndigheder at udøve  

 politimæssige tvangsbeføjelser på eget territorium.  

 Aftalen indebærer dog, at hvert lands politimyndigheder under  

 nærmere angivne betingelser kan udøve visse beføjelser  

 på den anden side af territorialgrænsen.
Denne grænse  

 ligger på Øresundsforbindelsen ca. 10,5 km fra den danske kyst  

 og ca. 5,5 km fra den svenske kyst.
Aftalen har i øvrigt til formål at supplere  

 og udfylde Schengen-konventionen, herunder navnlig konventionens bestemmelser  

 om grænseoverskridende observation og forfølgelse.
Både  

 Danmark og Sverige har i 1996 indgået aftaler om tiltrædelse af  

 Schengen-konventionen, der med Amsterdam-traktatens ikrafttræden den 1.  

 maj 1999 er blevet integreret i EU.
Med henblik på dansk  

 tiltrædelse af konventionen er bl.a. gennemført lov nr. 418 af  

 10. juni 1997 om Danmarks tiltrædelse af Schengen-konventionen.
Det er Justitsministeriets vurdering, at aftalen om  

 politimæssigt samarbejde i Øresundsregionen ikke kan opfyldes  

 fra dansk side med loven om Danmarks tiltrædelse af  

 Schengen-konventionen.
Det skyldes navnlig, at aftalen - i lyset af det  

 særlige behov for politimæssigt samarbejde i forbindelse med  

 Øresundsforbindelsen - indeholder regler, der i et vist omfang  

 går videre end Schengen-konventionens regler om  

 grænseoverskridende politisamarbejde.
I øvrigt vil lovgivningen  

 i forbindelse med dansk tiltrædelse af Schengen-konventionen  

 først vil blive sat i kraft i sin helhed, når Danmark  

 indtræder i det praktiske Schengen-samarbejde.
Ligesom for Sveriges  

 vedkommende forventes dette at ske i marts 2001.
Lovforslaget indeholder ikke nogen almindelig bestemmelse  

 om, at aftalen »gælder her i landet«.
Baggrunden for det er, at en  

 række af aftalens bestemmelser kan opfyldes uden lovgivning.  

 Lovforslagets § 1 indebærer derfor blot, at regeringen på  

 Danmarks vegne kan tiltræde aftalen.
Herudover indeholder lovforslagets  

 §§ 2-6 enkelte bestemmelser, der angår opfyldelsen af aftalen.  

 §§ 7 og 8 vedrører henholdsvis lovens ikrafttræden og  

 forholdet til Færøerne og Grønland.
 Lovforslaget er samtidig fremsat med henblik på  

 herigennem at opnå Folketingets samtykke efter grundlovens § 19  

 til regeringens tiltrædelse af aftalen.
2. Aftalens indhold 2.1. Efter aftalens præambel og artikel 1 har  

 aftalen til formål at styrke samarbejdet mellem de to landes  

 politimyndigheder med henblik på afværgelse af trusler mod den  

 offentlige sikkerhed og orden samt forebyggelse og forfølgning af  

 strafbare forhold.
 I tilknytning hertil er der i aftalens præambel  

 bl.a. henvist til aftalen af 23. marts 1991 mellem regeringerne i Danmark og  

 Sverige om en fast forbindelse over Øresund, herunder denne aftales  

 artikel 18, hvorefter de to lande kan indgå særskilte aftaler om  

 dansk og svensk myndighedsudøvelse, der vedrører  

 Øresundsforbindelsen.
Aftalen om politimæssigt samarbejde i  

 Øresundsregionen indeholder i artikel 2 en definition, hvorefter  

 Øresundsforbindelsen for togtrafikkens vedkommende skal forstås  

 som strækningen mellem stationen i Københavns lufthavn i Kastrup  

 og henholdsvis den sidste påstigningsmulighed og den første  

 afstigningsmulighed i Sverige.
I øvrigt skal udtrykket  

 Øresundsforbindelsen forstås som strækningen mellem  

 på den ene side den sidste tilkørsels- eller den første  

 frakørselsmulighed i Danmark og på den anden side  

 tilkørslen eller frakørslen ved betalingsstationen i Lernacken.
I artikel 3 fastsættes det, at Rigspolitichefen,  

 øvrige danske politimyndigheder, Rikspolisstyrelsen og de svenske  

 politimyndigheder er omfattet af aftalen.
Aftalens regler om  

 grænseoverskridende observation og forfølgelse omfatter de  

 nationale politimyndigheder m.v., der er nævnt i aftalerne om Danmarks  

 og Sveriges tiltrædelse af Schengen-konventionen.
2.2. Som led i aftalen skal myndighederne i de to lande  

 straks underrette hinanden om kriminalitet, der vedrører  

 Øresundsregionen, jf. artikel 4, stk. 1. I den forbindelse skal  

 myndighederne udveksle oplysninger om sagsforhold og personer i enkeltsager,  

 om forestående politimæssigt relevante begivenheder og aktioner  

 samt oplysninger, der giver modtageren mulighed for i god tid at træffe  

 de nødvendige foranstaltninger til at afværge trusler mod den  

 offentlige sikkerhed og orden.
Udveksling af sådanne oplysninger sker  

 inden for rammerne af de to landes nationale lovgivning.
Der henvises herved  

 til artikel 4, stk. 2.
Danske og svenske politimyndigheder skal desuden  

 samarbejde i forbindelse med kontrol-, overvågnings- og  

 efterforskningsaktioner, jf. artikel 4, stk. 3. Samarbejdet sker under  

 ledelse af myndighederne i det land, på hvis territorium indsatsen  

 finder sted.
Det andet lands myndigheder kan efter aftalen alene varetage  

 informations- og rådgivningsopgaver i forbindelse med den enkelte  

 aktion.
 Efter artikel 4, stk. 3, samarbejder de to landes  

 myndigheder endvidere om deltagelse i grænseoverskridende  

 eftersøgningsaktioner ifølge fastlagte planer samt om  

 planlægning og gennemførelse af fælles initiativer, der  

 vedrører kriminalitetsforebyggelse.
De to lande kan efter artikel 5 indgå aftaler om  

 udstationering af forbindelsesofficerer, udveksling af ansatte samt om  

 deltagelse af repræsentanter for det ene land som observatører  

 ved det andet lands politimæssige foranstaltninger.
Bestemmelsen giver  

 ikke mulighed for, at de pågældende polititjenestemænd kan  

 udøve myndighedsbeføjelser på det andet lands  

 territorium.
2.3. Når det af trafikale hensyn er  

 nødvendigt, kan den ene parts polititjenestemænd efter artikel  

 6, stk. 1, færdes på den anden parts territoriale del af  

 Øresundsforbindelsen og frem til nærmeste mulighed for at vende  

 om og komme tilbage til eget territorium.
Om aftalens definition af  

 Øresundsforbindelsens udstrækning henvises til pkt. 2.1  

 ovenfor.
Bestemmelsen skal ses i lyset af, at det normalt ikke vil  

 være muligt at vende om under kørsel på  

 Øresundsforbindelsen.
For at de to landes politimyndigheder kan  

 løse politimæssige opgaver overalt på deres egen  

 territoriale del af Øresundsforbindelsen, er det derfor  

 nødvendigt, at de danske og svenske polititjenestemænd  

 også kan færdes på den øvrige del af forbindelsen  

 med henblik på at komme tilbage til eget territorium.
Bestemmelsen i artikel 6, stk. 1, indebærer  

 bl.a., at svensk politi, som på den svenske del af  

 Øresundsforbindelsen måtte have anholdt en person på vej  

 mod Danmark, kan anvende den danske del af Øresundsforbindelsen som  

 transitområde ved transport af den anholdte til en politistation i  

 Sverige.
Den anholdte person kan således føres tilbage til  

 svensk territorium igen, uden at dette kræver konkret tilladelse fra de  

 danske myndigheder.
 2.4. Når polititjenestemænd fra det ene land  

 færdes på det andet lands territoriale del af  

 Øresundsforbindelsen efter artikel 6, stk. 1, kan de om  

 fornødent foretage »sædvanlige politimæssige opgaver af  

 ordensmæssig karakter«, indtil sidstnævnte lands myndigheder, der  

 straks skal underrettes herom, kan nå frem og overtage  

 udførelsen af opgaverne eller kræver de pågældende  

 foranstaltninger indstillet, jf. artikel 6, stk. 2. De  

 politimæssige opgaver skal i alle tilfælde udføres i  

 overensstemmelse med lovgivningen og administrativt fastsatte bestemmelser i  

 det land, på hvis territorium polititjenestemændene befinder  

 sig.
 Artikel 6, stk. 2, indebærer, at dansk og  

 svensk politi kan foretage en række politimæssige opgaver  

 på den anden aftaleparts territoriale del af  

 Øresundsforbindelsen i tilfælde, hvor øjemedet hermed  

 ville være helt eller delvis forspildt, hvis man skulle afvente, at  

 hjemlandets politimyndigheder når frem til stedet.
Eksempelvis vil svensk politi kunne bringe en bilist, som  

 befinder sig på den danske del af Øresundsforbindelsen, til  

 standsning, hvis der er mistanke om, at vedkommende overtræder dansk  

 lovgivning om spirituskørsel.
Svensk politi vil endvidere efter  

 aftalens artikel 6, stk. 2, kunne tilbageholde den formodede  

 spiritusbilist med henblik på hurtigst muligt at overgive vedkommende  

 til dansk politi.
Svensk politi, som måtte tilbageholde en bilist  

 på den danske del af Øresundsforbindelsen, vil derimod ikke uden  

 videre kunne tage den anholdte med tilbage til Sverige.
Dette vil  

 kræve, at de danske myndigheder efter svensk anmodning træffer  

 beslutning om udlevering efter de almindelige regler herom.
 Som andre eksempler på anvendelsesområdet for  

 artikel 6, stk. 2, kan nævnes, at den ene parts  

 polititjenestemænd på den anden parts del af den faste  

 forbindelse over Øresund vil kunne dirigere færdslen ved  

 trafikuheld samt gribe ind i tilfælde, hvor en person i strid med  

 færdselslovgivningen måtte færdes til fods på  

 Øresundsforbindelsens motorvej.
Bestemmelsen i artikel 6 omfatter også  

 polititjenestemænd, som befinder sig i et tog på vej over  

 Øresundsforbindelsen.
Det vil derfor efter artikel 6, stk. 2,  

 være muligt for det ene lands polititjenestemænd at tilbageholde  

 en person, som f.eks. måtte begå en voldshandling, mens toget  

 befinder sig på det andet lands del af Øresundsforbindelsen som  

 defineret i aftalen.
Vedkommende skal herefter hurtigst muligt overgives til  

 myndighederne i sidstnævnte land.
Artikel 6, stk. 2, indeholder ikke hjemmel til at  

 udøve politimæssige beføjelser, der er uden  

 ovennævnte uopsættelige karakter.
Bestemmelsen giver derfor bl.a.  

 ikke mulighed for på den anden aftaleparts territorium at  

 gennemføre en razzia, hvor forbipasserende trafikanter bliver standset  

 med henblik på stikprøvekontrol efter  

 færdselslovgivningen.
 2.5. Når det ene lands polititjenestemænd  

 befinder sig på det andet lands territoriale del af  

 Øresundsforbindelsen efter artikel 6, stk. 1, kan de  

 pågældende efter artikel 6, stk. 3, optage  

 forfølgelsen af personer, som er taget på fersk gerning i  

 færd med at begå eller medvirke til en strafbar handling eller er  

 undveget fra varetægtsfængsel eller fængsel.
Denne bestemmelse går videre end  

 Schengen-konventionens artikel 41, der omhandler  

grænseoverskridende forfølgelse - dvs. tilfælde,  

 hvor forfølgelsen allerede er iværksat, inden  

 territorialgrænsen bliver overskredet.
Om denne form for  

 forfølgelse henvises til aftalens artikel 8, der er kort omtalt  

 nedenfor under pkt. 2.8.
 Desuden indebærer artikel 6, stk. 3 - som en  

 udvidelse i forhold til ordlyden af Schengen-konventionens artikel 41 - at  

 forfølgelse tillige kan ske af personer, som er undveget fra andre  

 frihedsberøvende foranstaltninger end de ovennævnte,  

 såfremt foranstaltningen er begrundet i et strafbart forhold (f.eks.  

 anholdelse efter retsplejelovens § 755, stk. 1), samt af personer,  

 som er undveget fra andre frihedsberøvende foranstaltninger,  

 såfremt udlevering med henblik på gennemførelse af en  

 beslutning om forsorg eller behandling kan komme på tale, jf. herved  

 lov nr. 498 af 23. december 1970 om udlevering til et andet nordisk land i  

 anledning af visse beslutninger om forsorg eller behandling.
Forfølgelse efter artikel 6, stk. 3, sker i  

 øvrigt på de betingelser, der er fastsat i  

 Schengen-konventionens artikel 41 med tilhørende nationale  

 erklæringer.
Efter sidstnævnte bestemmelse kan et medlemslands  

 politimyndigheder foretage forfølgelse på et andet medlemslands  

 territorium, når der ikke er tid til at underrette det andet  

 medlemslands myndigheder, eller når disse myndigheder ikke kan nå  

 frem i tide til at overtage forfølgelsen.
Schengen-konventionens artikel 41, stk. 5, indeholder  

 en række nærmere betingelser for forfølgelsen.
Heraf  

 fremgår bl.a., at lovgivningen i det medlemsland, på hvis  

 territorium forfølgningen foregår, skal overholdes, og at de  

 forfølgende polititjenestemænd ikke har adgang til private  

 boliger og andre ikke offentligt tilgængelige steder.
Efter konventionens artikel 41, stk. 9, skal  

 medlemslandene afgive en erklæring om, på hvilke nærmere  

 vilkår m.v. de tilgrænsende medlemslande kan fortsætte en  

 forfølgelse.
I erklæringen, der afgives på grundlag af  

 bestemmelserne i stk. 2, 3 og 4, skal der bl.a. tages stilling til, om  

 det andet medlemslands politimyndigheder alene har ret til at forfølge  

 eller tillige har ret til under visse betingelser at pågribe den  

 pågældende person.
Danmark har i forhold til Tyskland afgivet en  

 erklæring efter Schengen-konventionens artikel 41, stk. 9,  

 hvorefter tysk politi må foretage forfølgelse indtil 25 km fra  

 den dansk-tyske landgrænse.
Efter erklæringen må tysk  

 politi ikke standse personer på dansk territorium.
Der henvises herved  

 til bemærkningerne til forslag til lov om Danmarks tiltrædelse af  

 Schengen-konventionen (Folketingstidende 1996-97, Tillæg A, sp. 4697).
Af den danske erklæring afgivet efter  

 Schengen-konventionens artikel 41, stk. 9, i forbindelse med  

 indgåelsen af nærværende aftale fremgår det, at  

 svensk politis forfølgelse på dansk grund kan ske for ethvert  

 strafbart forhold, der er undergivet offentlig påtale i Danmark og  

 Sverige, så længe de svenske polititjenestemænd befinder  

 sig på Øresundsforbindelsen.
For at kunne fortsætte  

 forfølgelsen på dansk territorium efter  

 Øresundsforbindelsens afslutning kræves det, at der er tale om  

 en af de forbrydelser, der er nævnt i Schengen-konventionens artikel  

 41, stk. 4, litra b, herunder drab, bortførelse, gidseltagning,  

 menneskehandel, ulovlig handel med narkotika samt ulovlig transport af  

 farligt affald.
Endvidere følger det af den danske erklæring, at  

 svenske myndigheder i alle tilfælde kun har ret til at fortsætte  

 en forfølgelse på dansk grund i en afstand på op til 25 km  

 fra Øresundsforbindelsens afslutning.
Så længe de svenske politimyndigheder under en  

 forfølgelse på dansk territorium befinder sig på  

 Øresundsforbindelsen, har de efter den afgivne erklæring ret til  

 at pågribe personer i overensstemmelse med Schengen-konventionens  

 artikel 41, stk. 2, litra b.
Det betyder, at den pågældende  

 person hurtigst muligt skal overgives til det danske politi.
I forbindelse  

 med en sådan transport af vedkommende til f.eks. politistationen i  

 Tårnby kan svensk politi kropsvisitere den tilbageholdte person,  

 beslaglægge genstande i vedkommendes besiddelse samt om  

 fornødent lægge vedkommende i håndjern, jf.  

 Schengen-konventionens artikel 41, stk. 5, litra f.
Den svenske regering har i sin erklæring efter  

 artikel 41, stk. 9, i Schengen-konventionen fastsat, at danske  

 polititjenestemænd kan foretage forfølgelse i Sverige efter  

 artikel 6 af enhver person, som er antruffet på fersk gerning i  

 færd med at begå en strafbar handling, der er undergivet  

 offentlig påtale i Danmark og Sverige.
Danske polititjenestemænd  

 har endvidere ret til at pågribe sådanne personer i  

 overensstemmelse med Schengen-konventionens artikel 41, stk. 2, litra b.  

 Der gælder efter erklæringen ikke nogen geografisk eller  

 tidsmæssig begrænsning med hensyn til dansk politis  

 forfølgelse af personer på svensk territorium.
 Den danske og svenske erklæring efter  

 Schengen-konventionens artikel 41, stk. 9, er optaget som bilag til  

 aftalen mellem Danmark og Sverige om politimæssigt samarbejde i  

 Øresundsregionen, jf. bilaget til nærværende lovforslag.
2.6. Efter artikel 6, stk. 4, kan de to landes  

 politimyndigheder gennemføre fælles patruljeringsvirksomhed  

 på Øresundsforbindelsen.
Patruljeringen vil i givet fald ske i  

 overensstemmelse med de to landes lovgivning og under ledelse af  

 myndighederne i det land, hvor patruljen befinder sig.
Artikel 6,  

 stk. 4, giver ikke i sig selv politimyndighederne fra det ene land ret  

 til under fælles patruljering at udøve politimæssige  

 tvangsbeføjelser på det andet lands territoriale del af  

 Øresundsforbindelsen.
2.7. Artikel 7 fastsætter, at  

 grænseoverskridende observation sker i henhold til de betingelser, der  

 er nævnt i Schengen-konventionens artikel 40. Efter denne bestemmelse  

 kan politiet i et medlemsland under visse betingelser med det andet  

 medlemslands tilladelse fortsætte en observation på  

 sidstnævnte lands territorium.
I særligt hastende tilfælde,  

 hvor det ikke er muligt at anmode om tilladelse, kan et medlemsland uden  

 tilladelse fortsætte en observation på det andet lands  

 territorium.
Det kan dog kun ske i tilfælde af alvorlige forbrydelser  

 som nævnt i artikel 40, stk. 2, herunder f.eks. drab,  

 gidseltagning og bortførelse samt ulovlig handel med narkotika.
Det  

 pågældende lands myndigheder skal underrettes om, at  

 grænsen vil blive passeret, og kan til enhver tid forlange, at  

 observationen bliver indstillet.
Schengen-konventionens artikel 40, stk. 3, indeholder  

 en række almindelige betingelser for den nævnte observation.
Det  

 er bl.a. bestemt, at medlemslandenes politimyndigheder skal overholde  

 lovgivningen i det land, på hvis territorium observationen finder sted,  

 og at de ikke har adgang til private boliger eller andre ikke offentligt  

 tilgængelige steder.
De må ikke pågribe den, som  

 observeres.
 Om adgangen til at medbringe våben i forbindelse med  

 observation henvises til pkt. 2.10 nedenfor.
2.8. Artikel 8 omhandler retten til  

grænseoverskridende forfølgelse.
Til forskel fra  

 forfølgelse efter artikel 6, stk. 3, er der tale om  

 tilfælde, hvor forfølgelsen er indledt, inden  

 territorialgrænsen på Øresundsforbindelsen passeres.
I  

 øvrigt gælder de samme betingelser som for forfølgelse  

 efter artikel 6, stk. 3, jf. herom ovenfor under pkt. 2.5.
2.9. Efter artikel 9 skal polititjenestemænd, der  

 udfører opgaver på det andet lands territorium, overholde dette  

 lands lovgivning, administrativt fastsatte bestemmelser og påbud.
Dette  

 indebærer, at svenske polititjenestemænd, der efter aftalens  

 artikel 6-8 befinder sig på dansk grund, skal efterkomme anvisninger,  

 som bliver modtaget via radio m.v. fra dansk politi.
 Artikel 10 fastsætter, at afgørelse om  

 polititjenestemænds adfærd og de politimæssige  

 dispositioner, herunder om disciplinære foranstaltninger, træffes  

 af myndighederne i det land, hvor de pågældende  

 polititjenestemænd er hjemmehørende.
Det vil således være de kompetente svenske  

 myndigheder, der skal træffe afgørelse i sager, hvor der  

 måtte blive rejst spørgsmål om svenske  

 polititjenestemænds adfærd i forbindelse med udførelsen af  

 opgaver i Danmark.
Det samme gælder med hensyn til afgørelsen om  

 eventuelle disciplinære skridt i forhold til vedkommende  

 polititjenestemænd.
Samtidig fremgår det af bestemmelsen, at  

 myndighederne i det land, hvor den pågældende adfærd er  

 udøvet, i overensstemmelse med national lovgivning og bestemmelserne  

 herom i Schengen-konventionens artikel 40, stk. 3, litra g, og artikel  

 41, stk. 5, litra g, tilvejebringer de fornødne oplysninger til  

 brug for den afgørelse, der skal træffes af hjemlandets  

 myndigheder.
Selv om afgørelseskompetencen i de nævnte  

 sager ligger hos hjemlandets myndigheder, er en borger ikke afskåret  

 fra i givet fald at rette henvendelse til f.eks. de danske myndigheder i  

 anledning af den adfærd, som svenske polititjenestemænd har  

 udvist under udførelsen af opgaver i Danmark.
Bestemmelsen i aftalens  

 artikel 10 er endvidere ikke til hinder for, at de danske myndigheder -  

 f.eks. i forbindelse med modtagelsen af en klage - kan udtale sig om det  

 forløb, der har givet anledning til klagen.
Artikel 10 vedrører ikke strafferetlig  

 forfølgning af polititjenestemænd fra de to lande.
Dette  

 indebærer bl.a., at en svensk politimand, der måtte begå  

 strafbart forhold på den danske del af Øresundsforbindelsen, vil  

 kunne strafforfølges her i landet efter de almindelige regler  

 herom.
Aftalens artikel 10 vedrører heller ikke  

 spørgsmål om erstatning i anledning af uberettiget  

 tilbageholdelse m.v.
Rejses der på baggrund af svenske  

 polititjenestemænds dispositioner i Danmark krav om erstatning i  

 anledning af strafferetlig forfølgning, vil det derfor være de  

 danske myndigheder, der skal tage stilling til kravet.
Afgørelsen skal  

 træffes efter de almindelige regler herom i retsplejelovens kapitel 93  

 a, hvilket bl.a. indebærer, at vedkommende kan begære sagen  

 indbragt for retten, hvis anklagemyndigheden ikke imødekommer det  

 rejste krav.
 Efter artikel 11 skal polititjenestemænd, som efter  

 aftalens artikel 6 og 8 udfører opgaver i nabolandet, sidestilles med  

 dette lands egne polititjenestemænd for så vidt angår  

 eventuelle lovovertrædelser, der begås mod eller af dem.
Efter artikel 12 er det land, hvis  

 polititjenestemænd efter aftalen udfører opgaver på den  

 anden aftaleparts territorium, erstatningsansvarlig efter sidstnævnte  

 lands lovgivning for den skade, som i den anledning måtte være  

 forvoldt.
Erstatning kan forlanges udbetalt af myndighederne i det land, hvor  

 den erstatningspådragende handling er foretaget.
Der kan herefter  

 gøres regreskrav gældende over for det land, hvor de  

 skadeforvoldende polititjenestemænd er hjemmehørende.
 Artikel 13 fastslår, at de to lande i øvrigt  

 tilstræber inden for rammerne af national lovgivning at yde hinandens  

 polititjenestemænd den samme beskyttelse og bistand under  

 udførelsen af tjenesten, som de yder egne  

 polititjenestemænd.
 2.10. Efter artikel 14, stk. 1, har en aftaleparts  

 polititjenestemænd, som opholder sig på den anden aftaleparts  

 territorium i tilfælde omfattet af aftalens artikel 6 og 8 samt  

 Schengen-konventionens artikel 40-41, ret til at bære national  

 tjenesteuniform eller andet synligt kendetegn.
 I øvrigt fremgår det af  

 Schengen-konventionen, at et medlemslands polititjenestemænd altid skal  

 kunne legitimere sig under udførelse af opgaver på et andet  

 medlemslands territorium efter konventionens artikel 40 og 41. Er der tale om  

 forfølgelse på det andet medlemslands territorium, skal de  

 forfølgende polititjenestemænd let kunne identificeres f.eks.  

 ved hjælp af uniform.
 Når polititjenestemænd fra det ene land  

 befinder sig på det andet lands territorium under udførelse af  

 opgaver efter aftalens artikel 6 og 8 eller Schengen-konventionens artikel 40  

 og 41, kan de pågældende bære de tjenestevåben, der  

 er tilladt efter reglerne i det land, hvor de er hjemmehørende, jf.  

 artikel 14, stk. 2.
 I tilfælde af grænseoverskridende observation  

 er retten til at bære tjenestevåben dog underlagt de  

 begrænsninger, der følger af de erklæringer, som de to  

 lande måtte have afgivet i forbindelse med tiltrædelse af  

 Schengen-konventionen.
Fra dansk side er det med henvisning til forarbejderne til  

 lov om Danmarks tiltrædelse af Schengen-konventionen tilkendegivet over  

 for de andre Schengen-lande, at man går ud fra, at der i de fleste  

 tilfælde, hvor det kan komme på tale at fortsætte en  

 observation på dansk område, vil blive indhentet tilladelse fra  

 dansk politi efter konventionens artikel 40, stk. 1. Det bør i  

 den forbindelse være op til politiet efter en konkret vurdering at tage  

 stilling til, om der er grundlag for at modsætte sig, at  

 tjenestevåben medbringes.
I hastende tilfælde som omtalt i  

 konventionens artikel 40, stk. 2, hvor det ikke er muligt for de  

 pågældende polititjenestemænd at anmode om tilladelse til  

 fortsat observation, er der ikke grundlag for at modsætte sig, at der  

 medbringes tjenestevåben, hvis observationen fortsættes over en  

 landgrænse (modsat sø- og luftgrænser). I sådanne  

 tilfælde vil det normalt være meget vanskeligt at træffe  

 foranstaltninger for at skaffe sig af med tjenestevåbnene.
Er der  

 derimod tale om, at observationen fortsættes på dansk  

 område med skib eller fly, bør udgangspunktet være, at der  

 ikke kan medbringes tjenestevåben.
Der kan dog foreligge særlige  

 omstændigheder, hvor dette udgangspunkt må fraviges.
Om  

 spørgsmålet henvises i øvrigt til Folketingstidende  

 1996-97, Tillæg A, sp. 4697 f., hvor som landgrænse er  

 nævnt den dansk-tyske grænse og »om nogle år  

 Øresundsforbindelsen«.
 I det omfang der er ret til at bære  

 tjenestevåben på den anden aftaleparts territorium, er brug af  

 våbnet kun tilladt i tilfælde af nødværge, jf  

 artikel 14, stk. 6.
 Artikel 14, stk. 3, indebærer, at en aftalepart  

 i særlige tilfælde - uanset stk. 1 og 2 - kan nægte  

 den anden aftaleparts polititjenestemænd at bære  

 tjenestevåben, tjenesteuniform eller andre synlige kendetegn.
 En aftaleparts polititjenestemænd, som i  

 medfør af aftalen opholder sig på den anden aftaleparts  

 territorium i andre tilfælde end de ovennævnte (dvs.  

 tilfælde, der ikke er omfattet af aftalens artikel 6-8 og  

 Schengen-konventionens artikel 40-41), kan bære national  

 tjenesteuniform eller andre synlige kendetegn, hvis sidstnævnte lands  

 myndigheder giver konkret tilladelse til det, jf. artikel 14,  

 stk. 4.
 2.11. Efter artikel 15 kan en aftalepart afvise en  

 anmodning eller gennemførelse af en foranstaltning efter aftalen, hvis  

 opfyldelsen i det konkrete tilfælde kan skade landets  

 suverænitet, sikkerhed eller væsentlige nationale interesser,  

 eller hvis opfyldelsen ville stride mod national lovgivning.
 Artikel 16 fastsætter, at de pågældende  

 myndigheder i de to lande inden for aftalens rammer kan indgå  

 yderligere aftaler, der tager sigte på den administrative  

 gennemførelse og de praktiske fremgangsmåder.
Artikel 17 og 18 indeholder bestemmelser om aftalens  

 ikrafttræden m.v.
Endvidere er det bestemt, at aftaleparterne senest 5  

 år efter aftalens ikrafttræden vurderer gennemførelsen og  

 anvendelsen af aftalen, herunder behovet for at ændre aftalen eller de  

 ensidige erklæringer, der er afgivet efter Schengen-konventionens  

 artikel 41, stk. 9.
3. Forholdet til grundloven 3.1. Aftalen indebærer, at svensk politi under  

 nærmere angivne betingelser kan udføre visse politimæssige  

 opgaver på dansk territorium, herunder udøve visse  

 tvangsbeføjelser.
 Justitsministeriet har derfor overvejet, om aftalen kan  

 gennemføres inden for grundlovens rammer.
 I forbindelse med vedtagelsen af lov om Danmarks  

 tiltrædelse af Schengen-konventionen er det lagt til grund, at  

 grundloven ikke er til hinder for, at Danmark tiltræder konventionen og  

 herunder opfylder pligten til at tillade grænseoverskridende  

 observation og forfølgelse efter konventionens artikel 40 og 41, jf.  

 bemærkningerne til forslaget til denne lov (Folketingstidende 1996-97,  

 Tillæg A, sp. 4705 ff). Der er i den forbindelse bl.a. henvist til den  

 danske erklæring om, at tysk politi kun kan udøve retten til  

 fortsat forfølgelse på dansk grund efter konventionens artikel  

 41 i et område op til 25 km fra den dansk-tyske landgrænse, og at  

 tysk politi ikke vil få adgang til at udøve nogen form for  

 fysisk magtanvendelse (bortset fra nødværge) under  

 udførelse af opgaver i Danmark efter konventionens regler.
 3.2. På en række punkter giver den  

 dansk-svenske aftale svenske myndigheder en videre adgang til at  

 udføre politimæssige opgaver på dansk område end  

 det, der gælder i forhold til Tyskland efter Schengen-konventionens  

 artikel 40 og 41 (med tilhørende dansk erklæring over for  

 Tyskland).
Det drejer sig navnlig om bestemmelsen i aftalens artikel  

 6, stk. 2, der er nærmere omtalt ovenfor under pkt. 2.4.  

 Bestemmelsen indebærer bl.a., at svenske politimyndigheder vil få  

 mulighed for at udøve visse tvangsbeføjelser på den  

 danske del af Øresundsforbindelsen.
Også bestemmelserne om  

 forfølgelse i aftalens artikel 6, stk. 3, og artikel 8  

 sammenholdt med den erklæring, der afgives i forhold til Sverige efter  

 Schengen-konventionens artikel 41, stk. 9, giver svensk politi adgang  

 til at udøve visse tvangsbeføjelser på den danske del af  

 Øresundsforbindelsen.
I det følgende behandles spørgsmålet  

 om, hvorvidt aftalen mellem Danmark og Sverige kan gennemføres inden  

 for grundlovens rammer.
Spørgsmålet behandles navnlig med  

 henblik på de bestemmelser i aftalen, der tillægger svenske  

 myndigheder en adgang til at udføre politimæssige opgaver  

 på dansk område i videre omfang end, hvad der følger af  

 den ordning, der er lagt til grund for den grundlovsmæssige vurdering i  

 forbindelse med loven om Danmarks tiltrædelse af Schengen-konventionen.
 Det bemærkes, at en anvendelse af grundlovens  

 § 20 ikke kan komme på tale i et tilfælde som det  

 foreliggende, hvor der ikke er spørgsmål om at overlade  

 beføjelser til en mellemfolkelig myndighed.
 3.3. Både efter folkeretten og statsretten anses  

 danske myndigheder som udgangspunkt for at være enekompetente til at  

 udøve myndighedsbeføjelser inden for det danske  

 territorium.
Det antages, at grundloven ikke er til hinder for, at et  

 fremmed lands myndigheder efter folkeretlig aftale om afgrænsning af de  

 indbyrdes jurisdiktionsforhold opnår adgang til på dansk  

 territorium at udøve visse beføjelser i forhold til personer  

 m.v., som også har en særlig tilknytning til det  

 pågældende andet land.
Vurderingen af sådanne  

 såkaldte jurisdiktionsaftalers forhold til grundloven beror på  

 den enkelte aftales formål og nærmere indhold, herunder  

 karakteren og omfanget af de udenlandske myndigheders beføjelser  

 på dansk område.
 I overensstemmelse hermed er der i lovgivningspraksis m.v.  

 flere eksempler på, at et fremmed lands myndigheder er tillagt  

 beføjelser på dansk territorium, herunder som led i et  

 særligt samarbejde i grænseområdet mellem de to lande.
Lov nr. 316 af 28. november 1935 om tillæg til lov  

 af 13. november 1926 om foranstaltninger mod smugleri m.v. indeholdt  

 således bestemmelse om, at det ved kongelig anordning kunne besluttes,  

 at bevogtningspersonalet fra en fremmed stat, med hvilken der træffes  

 overenskomst om fælles bevogtning af visse farvande til  

 bekæmpelse af ulovlig indførsel af alkoholholdige varer, under  

 udøvelsen af deres virksomhed på de af overenskomsten omfattede  

 dele af dansk toldområde, skulle have samme beføjelser, som  

 tilkommer danske toldere.
En tilsvarende bestemmelse findes i dag i  

 toldlovens § 65, stk. 2. Der henvises endvidere til § 17 i  

 bekendtgørelse nr. 467 af 15. juni 1999 om toldbehandling.
Som et andet eksempel kan nævnes lov nr. 227 af 3.  

 juni 1967 om fælles grænseekspedition.
Efter denne lov kan  

 udenlandske grænsefunktionærer - når der måtte  

 være indgået overenskomst med Danmark herom - bl.a.  

 beslaglægge og anholde på dansk område under  

 udførelse af grænseekspedition.
Beslaglæggelsen m.v. sker  

 i så fald efter det pågældende andet lands lovgivning.
I  

 lovens forarbejder er det bl.a. anført, at indgåelse af aftaler  

 om grænseekspedition f.eks. kunne tænkes at blive aktuel med  

 hensyn til fælles dansk-svensk grænseekspedition, navnlig efter  

 opførelsen af en Øresundsbro, jf.
Folketingstidende 1966-67,  

 Tillæg A, sp. 2050.
Endelig kan som eksempel nævnes lov om  

 retsstillingen for styrker tilhørende deltagerne i NATO og Partnerskab  

 for Fred m.v. (lov nr. 143 af 29. april 1955 som ændret ved lov nr. 201  

 af 7. april 1999). Loven gennemfører overenskomsten af 19. juni 1951  

 mellem deltagerne i NATO vedrørende status for deres styrker, protokol  

 af 28. august 1952 om status for internationale militære hovedkvarterer  

 oprettet i henhold til Den Nordatlantiske Traktat samt overenskomsten af 19.  

 juni 1995 mellem deltagerne i NATO og de øvrige deltagende stater i  

 Partnerskab for Fred vedrørende status for deres styrker med  

 tilhørende tillægsprotokoller.
Lovens § 2 indebærer,  

 at et fremmed lands militære myndigheder efter nærmere regler i  

 de nævnte overenskomster kan udøve strafferetlig og  

 disciplinær jurisdiktion på dansk territorium over personer, som  

 er undergivet det pågældende lands militære lovgivning.  

 Disse regler bygger således ikke på den territoriale tilknytning,  

 der kan begrunde særlige jurisdiktionsordninger i  

 grænseområdet mellem to lande.
Ordningerne på det  

 militære område bygger i højere grad på den  

 personelle tilknytning, der består mellem et land og dets egne  

 militære styrker, også når de er i tjeneste i udlandet.
På den anførte baggrund er det  

 Justitsministeriets opfattelse, at der ved vurderingen af forholdet til  

 grundloven må lægges vægt på de særlige behov,  

 der kan være for, at Danmark og Sverige ved aftale nærmere  

 afgrænser deres indbyrdes politimæssige jurisdiktionsforhold i  

 tilknytning til etableringen af Øresundsforbindelsen.
Herom henvises  

 til pkt. 3.4 umiddelbart nedenfor.
 Endvidere må der lægges vægt på  

 karakteren og omfanget af de beføjelser, der efter aftalen bliver  

 tillagt svenske myndigheder på dansk territorium, jf. pkt. 3.5  

 nedenfor.
3.4. Med Øresundsforbindelsen bliver der etableret  

 et landbaseret grænseområde mellem Danmark og Sverige.
Som  

 anført under pkt. 2.3 er det normalt ikke muligt at vende om under  

 kørsel på Øresundsforbindelsen.
For at dansk og svensk  

 politi kan komme frem til alle dele af deres eget territorium på den  

 faste forbindelse, vil det derfor nødvendigvis kræve, at de to  

 landes politimyndigheder også kan færdes på den del af  

 Øresundsforbindelsen, der hører under den anden parts  

 territorium.
 Uden anden aftale om den nærmere afgrænsning  

 af de to landes politimæssige jurisdiktionsforhold er det imidlertid  

 alene territorialgrænsen, der vil være afgørende for, hvor  

 danske og svenske politimyndigheder kan udøve politimæssige  

 beføjelser på Øresundsforbindelsen.
I så fald ville det f.eks. ikke være muligt  

 for svenske polititjenestemænd, som befinder sig på den danske  

 del af Øresundsforbindelsen på vej mod Amager, at gribe ind med  

 politimæssige foranstaltninger f.eks. ved et færdselsuheld  

 forårsaget af en formodet spiritusbilist.
Politimæssig indgriben  

 ville da normalt først være mulig, når dansk politi har  

 passeret forbindelsen over til Sverige og derfra er returneret til det  

 pågældende sted på den danske del af  

 Øresundsforbindelsen, eller når vedkommende bilist  

 efterfølgende er nået frem til Amager.
 Tilsvarende ville svenske polititjenestemænd, som  

 på vej fra Sverige måtte befinde sig i et tog på den danske  

 del af Øresundsforbindelsen, være afskåret fra f.eks. at  

 tilbageholde en passager, som er eftersøgt i anledning af flugt fra et  

 fængsel.
 Gives dansk og svensk politi ikke adgang til at  

 udøve visse beføjelser på den anden parts del af  

 Øresundsforbindelsen, ville konsekvensen endvidere bl.a. blive, at  

 svensk politi, som måtte befinde sig på den danske del af  

 Øresundsforbindelsen i retning mod Sverige, ville være  

 afskåret fra at gribe ind over for konstaterede lovovertrædelser  

 - f.eks. spirituskørsel - så længe vedkommende person ikke  

 har passeret territorialgrænsen og dermed er nået ind på  

 svensk territorium.
 Hensynet til at kunne udføre - ifølge sagens  

 natur ofte hastende - politimæssige opgaver overalt på  

 Øresundsforbindelsen taler derfor for, at hver parts  

 politimyndigheder, som på vej tilbage til eget territorium færdes  

 på den del af Øresundsforbindelsen, der hører under den  

 andens parts territorium, får adgang til at udøve visse  

 beføjelser på sidstnævnte område.
Hertil kommer, at der normalt ikke vil blive udført  

 politimæssig grænsekontrol af personer, som passerer den kommende  

 landbaserede grænse mellem Danmark og Sverige.
Også dette forhold  

 taler for et særligt grænseoverskridende politisamarbejde bl.a.  

 med henblik på at modvirke, at den fri grænsepassage bliver  

 udnyttet af eftersøgte personer m.v., som krydser  

 Øresundsforbindelsen.
3.5. Det følger af aftalen, at svensk politis  

 udøvelse af beføjelser på dansk territorium normalt kun  

 vil komme på tale i forhold til personer, som enten er på vej til  

 eller kort forinden har forladt svensk territorium.
Der vil således  

 være tale om at udøve beføjelser i forhold til personer,  

 som også har en tilknytning til svensk territorium.
Efter artikel 6, stk. 2, er svensk politis adgang til  

 at udføre politimæssige opgaver - herunder foretage visse  

 tvangsbeføjelser - på dansk territorium begrænset til den  

 danske del af Øresundsforbindelsen som nærmere defineret i  

 aftalen.
Den samme geografiske begrænsning gælder med hensyn til  

 svenske politimyndigheders adgang til at optage forfølgelse på  

 dansk område, jf. aftalens artikel 6, stk. 3. Også adgangen  

 for svensk politi til i forbindelse med forfølgelse at pågribe  

 personer på dansk område er begrænset til den danske del af  

 Øresundsforbindelsen.
Denne territoriale begrænsning i adgangen  

 til at pågribe følger af den erklæring, som afgives i  

 forhold til Sverige efter Schengen-konventionens artikel 41, stk. 9.  

 Begrænsningen gælder, hvad enten forfølgelsen er  

 påbegyndt på dansk område, jf. aftalens artikel 6,  

 stk. 3, eller der er tale om grænseoverskridende  

 forfølgelse efter aftalens artikel 8.
 Endvidere følger det af den nævnte  

 erklæring, at svenske politimyndigheders forfølgelse på  

 dansk område højst kan fortsætte i en afstand på op  

 til 25 km fra Øresundsforbindelsens afslutning.
Aftalen indebærer ikke nogen indskrænkning af  

 danske politimyndigheders kompetence.
De kompetente danske myndigheder kan  

 således i det enkelte tilfælde kræve, at de svenske  

 myndigheder indstiller deres myndighedsudøvelse på dansk  

 område, eller at myndighedsudøvelsen bliver overtaget af det  

 danske politi.
Desuden skal svenske myndigheders udøvelse af  

 beføjelser på dansk territorium i alle tilfælde ske i  

 overensstemmelse med dansk lovgivning og administrative forskrifter.
 Endelig hviler aftalen på et princip om gensidighed.  

 Det betyder, at danske politimyndigheder bliver tillagt beføjelser af  

 (mindst) tilsvarende karakter på den svenske side af grænsen  

 mellem de to lande.
 3.6. Sammenfattende finder Justitsministeriet, at  

 aftalen om politimæssigt samarbejde i Øresundsregionen med  

 tilhørende dansk erklæring har karakter af en  

 jurisdiktionsaftale, som Danmark kan gennemføre inden for grundlovens  

 rammer.
 Der er herved lagt vægt på, at der med  

 etableringen af det nye landbaserede grænseområde mellem Danmark  

 og Sverige i form af Øresundsforbindelsen vil være et  

 særligt behov for, at de to lande ved aftale nærmere  

 afgrænser deres indbyrdes politimæssige jurisdiktionsforhold.  

 Endvidere er der lagt vægt på karakteren og omfanget af de  

 beføjelser, der efter aftalen bliver tillagt svenske  

 politimyndigheder.
Det kan i øvrigt oplyses, at der for tiden verserer  

 en retssag om grundlovsmæssigheden af Danmarks deltagelse i  

 Schengen-samarbejdet.
Sagen er anlagt af Foreningen Grundlovsværn 1997  

 som mandatar for en række borgere.
Vestre Landsret har i en dom af 2.  

 november 1998 afvist at realitetsbehandle sagsøgernes påstande  

 under henvisning til, at sagsøgerne ikke har fornøden retlig  

 interesse i at få prøvet deres påstande.
Dommen er  

 indbragt for Højesteret, hvor der endnu ikke er truffet  

 afgørelse med hensyn til spørgsmålet om  

 sagsøgernes søgsmålskompetence.
 4. Økonomiske og administrative konsekvenser m.v.
 Lovforslaget skønnes ikke at have økonomiske  

 eller administrative konsekvenser for det offentlige af betydning.
Lovforslaget har ikke økonomiske eller  

 administrative konsekvenser for erhvervslivet.
Lovforslaget har ingen  

 miljømæssige konsekvenser.
 Lovforslaget indeholder ikke EU-retlige aspekter, idet det  

 dog tilføjes, at den dansk-svenske aftale om politimæssigt  

 samarbejde i Øresundsregionen bl.a. har til formål at supplere  

 og udfylde Schengen-konventionen, der med Amsterdam-traktatens  

 ikrafttræden er blevet en del af EU-samarbejdet, jf. de almindelige  

 bemærkninger, pkt. 1.
 Lovforslagets konsekvenser er således i  

 hovedtræk:
Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter Lovforslaget er drøftet med  

 Rigsadvokaten, Politidirektøren i København, Politimesteren i  

 Tårnby og Rigspolitichefen.
 Lovforslaget er samtidig med fremsættelsen for  

 Folketinget sendt til høring hos præsidenterne for Østre  

 og Vestre Landsret, Sø- og Handelsretten og retterne i  

 København, Århus, Odense, Aalborg og Roskilde, Den Danske  

 Dommerforening, Dommerfuldmægtigforeningen, Foreningen af Politimestre  

 i Danmark, Politifuldmægtigforeningen, Rigsadvokaten,  

 Politidirektøren i København, Politimesteren i Tårnby,  

 Rigspolitichefen, Politiforbundet i Danmark, Advokatrådet, Det Danske  

 Center for Menneskerettigheder og Nævnet for Etnisk Ligestilling.
Bemærkninger til lovforslagets enkelte  

 bestemmelser Til § 1 Bestemmelsen indebærer, at Folketinget efter  

 grundlovens § 19, stk. 1, giver samtykke til, at regeringen  

 på Danmarks vegne kan tiltræde aftalen.
 Aftalen er nærmere omtalt ovenfor under pkt. 2 i de  

 almindelige bemærkninger.
Til § 2 Artikel 6-8 i den indgåede aftale betyder, at dansk  

 politi kan udføre en række politimæssige opgaver på  

 svensk territorium, herunder udøve visse tvangsmæssige  

 beføjelser over for personer - såvel danske statsborgere som  

 andre - der befinder sig i Sverige.
De pågældende bestemmelser er nærmere  

 omtalt i pkt. 2.4-2.8 i de almindelige bemærkninger.
Her fremgår  

 det bl.a., at dansk politi får mulighed for på den svenske del af  

 Øresundsforbindelsen at udøve en række  

 politimæssige opgaver, hvor øjemedet ville være helt eller  

 delvis forspildt, hvis man skulle afvente, at svensk politi når frem  

 til stedet.
Som anført i pkt. 1 i de almindelige  

 bemærkninger vil Øresundsforbindelsen komme til at udgøre  

 en landbaseret grænse i et tæt befolket område.
Det  

 må derfor forventes, at de omtalte bestemmelser i aftalens artikel 6-8  

 samlet vil få en ikke uvæsentlig praktisk betydning for  

 udførelsen af politimæssige opgaver i det pågældende  

 grænseområde mellem de to lande.
 På den anførte baggrund finder  

 Justitsministeriet det rigtigst, at der i lovteksten indsættes en  

 selvstændig hjemmel for dansk politis adgang til at udføre  

 opgaver i Sverige efter aftalens artikel 6-8.
Til § 3 Aftalens artikel 6-8 indebærer desuden, at svensk  

 politi kan udføre en række politimæssige opgaver på  

 dansk territorium, herunder visse tvangsmæssige beføjelser.
 På den baggrund indeholder lovforslagets § 3 en  

 bestemmelse, der giver polititjenestemænd fra Sverige hjemmel til at  

 udføre opgaver i Danmark efter aftalens artikel 6-8.
 De opgaver, som svensk politi efter disse bestemmelser i  

 aftalen kan udføre på dansk territorium, er nærmere  

 beskrevet i de almindelige bemærkninger, pkt. 2.4-2.8. Heraf  

 fremgår det, at svenske polititjenestemænd under nærmere  

 angivne betingelser kan tilbageholde personer på den danske del  

 af Øresundsforbindelsen med henblik på hurtigst muligt at  

 overgive vedkommende til de danske myndigheder.
Endvidere fremgår det bl.a., at svensk politi, som  

 på den svenske del af Øresundsforbindelsen måtte  

 have anholdt en person på vej mod Danmark, kan anvende den danske del  

 af forbindelsen som transitområde ved transport af den anholdte til en  

 politistation i Sverige.
Den anholdte person kan således føres  

 tilbage til svensk territorium igen, uden at dette kræver konkret  

 tilladelse fra de danske myndigheder.
Dette gælder, selv om den  

 anholdte måtte være dansk statsborger.
Tilfælde af denne  

 karakter vil derfor ikke skulle anses for omfattet af reglerne i lov nr. 27  

 af 3. februar 1960 om udlevering af lovovertrædere til Finland, Island,  

 Norge og Sverige, som ændret ved lov nr. 251 af 12. juni 1975.
 Udtrykket »polititjenestemænd«, der er anvendt i den  

 foreslåede bestemmelse, skal forstås i overensstemmelse med  

 aftalens artikel 3, jf. herom pkt. 2.1. i de almindelige bemærkninger.  

 Det samme gælder med hensyn til de foreslåede bestemmelser i  

 §§ 2, 4, 5 og 6.
Til § 4 Aftalens artikel 14 indebærer, at svenske  

 polititjenestemænd, som efter aftalens artikel 6 og 8 samt  

 Schengen-konventionens artikel 40-41 udfører opgaver på dansk  

 territorium, kan medbringe deres tjenestevåben.
Våbnene må  

 kun benyttes i tilfælde af nødværge.
På den baggrund foreslås det, at svenske  

 polititjenestemænd, der udfører opgaver i Danmark efter de  

 nævnte regler, har ret til at bære tjenestevåben efter  

 aftalens regler herom.
Da der i aftalens artikel 7 og 8 er henvist til  

 Schengen-konventionens artikel 40 og 41, er den foreslåede bestemmelse  

 formuleret således, at retten til at bære tjenestevåben  

 omfatter de tilfælde, hvor svenske politimyndigheder udfører  

 opgaver i Danmark efter aftalens artikel 6-8.
Adgangen til at medbringe tjenestevåben under  

 fortsat observation gælder efter aftalens artikel 14 - der henviser til  

 Schengen-konventionens artikel 40, stk. 3, litra d - ikke, hvis det  

 pågældende land udtrykkeligt modsætter sig det.
Danmark har  

 i forbindelse med tiltrædelse af Schengen-konventionen afgivet en  

 erklæring efter denne bestemmelse over for de andre medlemslande m.v.,  

 jf. nærmere pkt. 2.10 i lovforslagets almindelige bemærkninger.  

 Retten til efter den foreslåede bestemmelse at medbringe  

 tjenestevåben skal forstås i overensstemmelse med denne  

 erklæring.
Til § 5 Efter aftalens artikel 11 skal polititjenestemænd,  

 der efter bestemmelserne i artikel 6 og 8 udfører opgaver på den  

 anden aftaleparts territorium, sidestilles med dette lands egne  

 polititjenestemænd, for så vidt angår eventuelle  

 lovovertrædelser, der begås af eller imod dem.
 Det er almindeligt antaget, at bestemmelserne i  

 straffelovens kapitel 14 og 16 om henholdsvis forbrydelser mod den offentlige  

 myndighed m.v. og forbrydelser i offentlig tjeneste eller hverv m.v. ikke  

 omfatter udenlandske myndigheder, medmindre andet udtrykkeligt er  

 fastsat.
 På den baggrund foreslås det, at de  

 nævnte bestemmelser i straffeloven også gælder, når  

 forholdet er begået mod eller af en polititjenestemænd fra  

 Sverige under udførelse af opgaver på dansk område efter  

 aftalens artikel 6 og 8. Det indebærer f.eks., at vold eller trussel om  

 vold mod en svensk polititjenestemand, som befinder sig på den danske  

 del af Øresundsforbindelsen i overensstemmelse med aftalens artikel 6,  

 vil kunne straffes efter straffelovens § 119, stk. 1.
Den foreslåede bestemmelse omfatter efter sin ordlyd  

 alle bestemmelserne i straffelovens kapitel 14 og 16. Det er dog selvsagt en  

 forudsætning, at den enkelte bestemmelse efter sit eget indhold kan  

 finde anvendelse.
F.eks. vil straffelovens § 148 om den, som har  

 domsmyndighed eller anden anden offentlig myndighed til at træffe  

 afgørelse i retsforhold, ikke kunne anvendes på andre  

 medlemslandes polititjenestemænd.
Det skyldes, at aftalen ikke hjemler  

 de nævnte polititjenestemænd sådanne beføjelser her  

 i landet.
 Efter aftalens artikel 11 er der ikke pligt til i den  

 nævnte strafferetlige henseende at sidestille svenske  

 polititjenestemænd med danske polititjenestemænd i  

 tilfælde, hvor svenske polititjenestemænd opholder sig her i  

 landet i forbindelse med grænseoverskridende observation efter aftalens  

 artikel 7. Imidlertid følger det af Schengen-konventionens artikel 42,  

 at pligten til strafferetlig sidestilling også gælder i  

 tilfælde af grænseoverskridende observation efter konventionens  

 artikel 40, jf. herved § 3, stk. 2, i lov nr. 418 af 10. juni 1997  

 om Danmarks tiltrædelse af Schengen-konventionen.
 I overensstemmelse hermed omfatter lovforslagets § 5  

 også tilfælde, hvor svenske polititjenestemænd måtte  

 befinde sig her i landet i forbindelse med grænseoverskridende  

 observation efter aftalens artikel 7, der i det hele henviser til  

 Schengen-konventionens artikel 40.
Til § 6 Efter aftalens artikel 12 er den aftalepart, hvis  

 polititjenestemænd i medfør af aftalen befinder sig på den  

 anden aftaleparts territorium, erstatningsansvarlig efter den lovgivning  

 m.v., der gælder i det sidstnævnte medlemsland.
Efter  

 bestemmelsen er det myndighederne i det medlemsland, hvor skaden sker, som  

 umiddelbart udbetaler erstatningen over for skadelidte.
Dette medlemsland kan  

 herefter gøre regreskrav gældende over for det andet  

 medlemsland.
 Da der er tale om en rettighed for borgerne over for den  

 danske stat, bør der efter Justitsministeriets opfattelse optages en  

 udtrykkelig bestemmelse herom i loven.
Efter den foreslåede bestemmelse udbetales  

 erstatning af justitsministeren.
I overensstemmelse med almindelig praksis  

 på området, jf.
Justitsministeriets cirkulæreskrivelse af  

 20. juni 1988, vil anmodninger om erstatning normalt blive behandlet af den  

 pågældende politimester eller af Rigspolitichefen med mulighed  

 for at få spørgsmålet indbragt for Justitsministeriet.
 Om spørgsmålet om erstatning i anledning af  

 strafferetlig forfølgning efter retsplejelovens kapitel 93a henvises  

 til de almindelige bemærkninger, pkt. 2.9. Heraf fremgår det, at  

 en person, som måtte kræve denne form for erstatning i anledning  

 af svenske polititjenestemænds dispositioner på dansk  

 område, er stillet på samme måde som i tilfælde, hvor  

 der er spørgsmål om erstatning i anledning af dansk politis  

 strafferetlige forfølgning.
Til § 7 Det foreslås, at bestemmelsen i lovens § 1,  

 hvorefter regeringen bemyndiges til at tiltræde aftalen på  

 Danmarks vegne, træder i kraft dagen efter bekendtgørelsen i  

 Lovtidende.
 Endvidere foreslås det, at lovens øvrige  

 bestemmelser træder i kraft den 1. juni 2000, således at det  

 dansk-svenske politisamarbejde efter aftalen kan være på plads  

 forud for den officielle indvielse af Øresundsforbindelsen den 1. juli  

 2000.
Til § 8 Da loven vedrører politimæssigt samarbejde i  

 Øresundsregionen, foreslås det, at loven ikke skal gælde  

 for Færøerne og Grønland.
Bilag Aftale mellem Kongeriget Danmarks regering og Kongeriget Sveriges regering om politimæssigt samarbejde i  

 Øresundsregionen Kongeriget Danmarks regering og Kongeriget Sveriges regering som bekræfter deres vilje til at styrke samarbejdet  

 mellem myndigheder med politimæssige opgaver i  

 Øresundsregionen, som lægger vægt på, at denne aftale skal  

 supplere det allerede eksisterende samarbejde mellem de danske og de  

 svenske myndigheder med politimæssige opgaver, og at intet i  

 aftalen må fortolkes således, at det begrænser det  

 eksisterende dansk-svenske samarbejde eller det internationale samarbejde om  

 kriminalitetsbekæmpelse, som bestræber sig på at bekæmpe illegal  

 indvandring og grænseoverskridende kriminalitet, at sikre den  

 offentlige sikkerhed og orden og at opretholde en effektiv  

 kriminalitetsbekæmpelse, som henviser til aftalen af 23. marts 1991 mellem Danmarks  

 regering og Sveriges regering om en fast forbindelse over Øresund,  

 herunder særlig aftalens artikel 18, hvorefter regeringerne i Danmark  

 og Sverige kan indgå særskilte aftaler om dansk og svensk  

 myndighedsudøvelse i andre spørgsmål, som vedrører  

 den faste forbindelse over Øresund, i det følgende  

 benævnt Øresundsforbindelsen, som ønsker at udfylde og supplere konventionen af  

 19. juni 1990 om gennemførelsen af Schengen-aftalen af 14. juni 1985  

 (i det følgende benævnt Schengen-konventionen) og de i  

 forbindelse hermed vedtagne gennemførelsesbestemmelser, som betragter Øresundsregionen som et område,  

 hvor et effektivt samarbejde mellem myndighederne er nødvendigt med  

 henblik på at bekæmpe kriminalitet og sikre den offentlige  

 sikkerhed og orden, har aftalt følgende:
Artikel 1 Stk. 1. Aftaleparterne samarbejder i Øresundsregionen.  

 Formålet med aftalen er at styrke samarbejdet mellem myndigheder  

 med politimæssige opgaver med henblik på afværgelse af  

 trusler mod den offentlige sikkerhed og orden samt forebyggelse og  

 forfølgning af strafbare forhold.
Samarbejdet består fortsat i  

 det tilfælde, hvor en aftalepart midlertidigt genoptager  

 personkontrollen ved grænsen til den anden aftaleparts territorium i  

 medfør af Schengen-konventionens artikel 2, stk. 2.
 Stk. 2. Samarbejdet finder sted på grundlag af og i  

 henhold til national ret, Schengen-konventionen og folkeretlige  

 overenskomster mellem aftaleparterne, uden at dette berører  

 aftaleparternes forpligtelser i henhold til fællesskabsretten.
Artikel 2 Stk. 1. Ved »Øresundsforbindelsen« forstås  

 i denne aftale og de tilhørende erklæringer den faste  

 forbindelse over Øresund, jf. stk. 2 og 3 med eventuelle  

 tilhørende nationale erklæringer.
 Stk. 2. For togtrafik afgrænses  

 »Øresundsforbindelsen« som strækningen mellem på dansk  

 territorium stationen i Københavns lufthavn i Kastrup og på  

 svensk territorium henholdsvis den sidste påstignings- eller den  

 første afstigningsmulighed.
 Stk. 3. I øvrigt afgrænses  

 »Øresundsforbindelsen« som strækningen mellem på dansk  

 territorium henholdsvis den sidste tilkørsels- eller den første  

 frakørselsmulighed og på svensk territorium tilkørsels-  

 eller frakørselsmuligheden ved betalingsstationen ved Lernacken.
Artikel 3 Stk. 1. I Kongeriget Danmark er følgende myndigheder  

 omfattet af aftalen:
 Rigspolitichefen og de øvrige danske  

 politimyndigheder.
 Stk. 2. I Kongeriget Sverige er følgende myndigheder  

 omfattet af aftalen:
 Rikspolisstyrelsen og de svenske politimyndigheder.
 Stk. 3. Det fremgår af henholdsvis artikel 2 og artikel  

 3 i Tiltrædelsesaftale for Kongeriget Danmark til Schengen-konventionen  

 og af artikel 2 og artikel 3 i Tiltrædelsesaftale for Kongeriget  

 Sverige til Schengen-konventionen, hvilke polititjenestemænd der er  

 omfattet af Schengen-konventionens artikel 40, stk. 4, og artikel 41,  

 stk. 7.
Artikel 4 Stk. 1. De i artikel 3 nævnte myndigheder skal  

 omgående træffe alle egnede forholdsregler til  

 gennemførelse af aftalen.
De skal straks underrette hinanden om  

 forhold, som vedrører kriminalitet, der er af betydning i  

 Øresundsregionen.
Stk. 2. Myndighederne skal i den forbindelse blandt  

 andet sikre en fortsat tæt udveksling af information og en fortsat  

 udvikling af kommunikationsstrukturerne inden for politisamarbejdet i henhold  

 til afsnit III i Schengen-konventionen, idet de i overensstemmelse med  

 national lovgivning i enkeltsager udveksler oplysninger om sagsforhold og  

 personer, snarest muligt underretter hinanden direkte om forestående  

 politimæssigt relevante begivenheder og aktioner samt i det enkelte  

 tilfælde videregiver oplysninger i så god tid, at modtageren i  

 tide kan træffe de nødvendige foranstaltninger til  

 afværgelse af trusler mod den offentlige sikkerhed og orden.
Stk. 3. Myndighederne skal i den forbindelse endvidere sikre  

 en intensivering af samarbejdet i forbindelse med indsats og efterforskning  

 til forebyggelse og forfølgning af strafbare forhold, idet de alt efter nødvendigheden heraf samarbejder i forbindelse med  

 kontrol-, overvågnings- og efterforskningsforanstaltninger, idet den  

 ene aftaleparts ansatte inden for rammerne af deres nationale kompetence  

 varetager informations- og rådgivningsopgaver ved indsats på den  

 anden aftaleparts territorium efter nærmere aftale mellem de kompetente  

 myndigheder og under ledelse af den aftaleparts myndigheder, på hvis  

 territorium indsatsen finder sted, deltager i grænseoverskridende eftersøgningsaktioner  

 ifølge fastlagte planer, efter behov kan planlægge og gennemføre fælles  

 initiativer vedrørende kriminalitetsforebyggende  

 arbejde.
Artikel 5 De i artikel 3, stk. 1 og 2, nævnte myndigheder  

 kan indgå aftaler om deltagelse af repræsentanter for den ene  

 aftalepart som observatører i den anden aftaleparts  

 politimæssige foranstaltninger, om udveksling af ansatte, uden at disse  

 herved får beføjelse til myndighedsudøvelse, og om  

 udstationering af forbindelsesofficerer i medfør af  

 Schengen-konventionens artikel 47.
Artikel 6 Stk. 1. I det omfang det af trafikale hensyn er  

 nødvendigt, er det tilladt de polititjenestemænd, der er  

 nævnt i artikel 3, stk. 3, at færdes på den  

 anden aftaleparts territoriale del af Øresundsforbindelsen, jf.  

 artikel 2, og frem til nærmeste mulighed for at vende om og komme  

 tilbage til eget territorium.
 Stk. 2. I de i stk. 1 nævnte tilfælde kan den  

 ene aftaleparts polititjenestemænd på den anden aftaleparts  

 territoriale del af Øresundsforbindelsen om fornødent  

 udføre sædvanlige politimæssige opgaver af  

 ordensmæssig karakter i overensstemmelse med den anden aftaleparts  

 nationale lovgivning og administrativt fastsatte bestemmelser, indtil den  

 anden aftaleparts myndigheder, der straks skal underrettes om  

 iværksatte foranstaltninger, overtager gennemførelsen heraf  

 eller kræver foranstaltningerne afbrudt.
 Stk. 3. I de i stk. 1 nævnte tilfælde kan den  

 ene aftaleparts polititjenestemænd på den anden aftaleparts  

 territoriale del af Øresundsforbindelsen optage forfølgelse i  

 henhold til betingelserne i Schengen-konventionens artikel 41 og  

 gennemførelsesbestemmelserne dertil under iagttagelse af de nationale  

 erklæringer, der er afgivet i forbindelse med indgåelsen af denne  

 aftale, eller i overensstemmelse med Schengen-konventionens artikel 41,  

 stk. 9. Forfølgelse kan tillige ske dels af personer, som er  

 undveget fra enhver frihedsberøvende foranstaltning, der er begrundet  

 i et strafferetligt forhold, dels af personer, som er undveget fra andre  

 frihedsberøvende foranstaltninger, såfremt udlevering med  

 henblik på gennemførelse af en beslutning om forsorg eller  

 behandling kan komme på tale.
 Stk. 4. De i artikel 3, stk. 1 og 2, nævnte  

 myndigheder kan endvidere gennemføre fælles  

 patruljeringsvirksomhed på hele Øresundsforbindelsen.  

 Patruljeringsvirksomheden gennemføres i overensstemmelse med  

 aftaleparternes nationale lovgivning og under ledelse af den aftaleparts  

 myndigheder, på hvis territorium patruljeringsvirksomheden finder  

 sted.
Artikel 7 Grænseoverskridende observation sker i henhold til  

 de i Schengen-konventionens artikel 40 nævnte betingelser.
Artikel 8 Stk. 1. Grænseoverskridende forfølgelse sker i  

 henhold til betingelserne i Schengen-konventionens artikel 41 og  

 gennemførelsesbestemmelserne dertil under iagttagelse af de nationale  

 erklæringer, der er afgivet i forbindelse med indgåelsen af denne  

 aftale, eller i overensstemmelse med Schengen-konventionens artikel 41,  

 stk. 9. Grænseoverskridende forfølgelse kan tillige ske  

 dels af personer, som er undveget fra enhver frihedsberøvende  

 foranstaltning, der er begrundet i et strafferetligt forhold, dels af  

 personer, som er undveget fra andre frihedsberøvende foranstaltninger,  

 såfremt udlevering med henblik på gennemførelse af en  

 beslutning om forsorg eller behandling kan komme på tale.
 Stk. 2. Ved grænseoverskridende forfølgelse
i Kongeriget Danmark skal der gives meddelelse til følgende  

 myndighed:
 Københavns Politi.
 Stk. 3. Ved grænseoverskridende forfølgelse
i Kongeriget Sverige skal der gives meddelelse til følgende  

 myndighed:
 Polismyndigheten i Skåne.
Artikel 9 Under udførelse af opgaver på den anden  

 aftaleparts territorium skal den ene aftaleparts  

 polititjenestemænd overholde den anden aftaleparts nationale lovgivning  

 og administrativt fastsatte bestemmelser samt efterkomme påbud fra den  

 anden aftaleparts kompetente myndigheder.
Den anden aftaleparts kompetente  

 myndigheder træffer de nødvendige ledelsesmæssige  

 dispositioner på denne aftaleparts territorium fra det tidspunkt, hvor  

 der gives underretning om iværksatte foranstaltninger i  

 overensstemmelse med artikel 6, eller fra det tidspunkt, hvor der tages  

 kontakt med de kompetente myndigheder i overensstemmelse med  

 Schengen-konventionens artikel 41.
Artikel 10 Stk. 1. Afgørelse om polititjenestemænds  

 adfærd og de politimæssige dispositioner, herunder om  

 disciplinære foranstaltninger, i forbindelse med udførelsen af  

 opgaver som nævnt i denne aftale, træffes af de kompetente  

 myndigheder hos den aftalepart, hvor de pågældende  

 polititjenestemænd er hjemmehørende.
Stk. 2. Indgives der klage over forhold som nævnt  

 i stk. 1 til myndighederne hos den aftalepart, hvor de  

 pågældende polititjenestemænd ikke er hjemmehørende,  

 videresendes klagen til de kompetente myndigheder hos den aftalepart, hvor de  

 pågældende er hjemmehørende.
Den førstnævnte  

 aftaleparts myndigheder tilvejebringer i overensstemmelse med national  

 lovgivning og bestemmelserne i Schengen-konventionens artikel 40,  

 stk. 3, litra g, og artikel 41, stk. 5, litra g, de fornødne  

 oplysninger til brug for den i stk. 1 nævnte afgørelse.
 Stk. 3. Denne bestemmelse vedrører ikke strafferetlig  

 forfølgning af polititjenestemænd.
Artikel 11 Polititjenestemænd, der udfører opgaver  

 på den anden aftaleparts territorium i overensstemmelse med artikel 6  

 og artikel 8, sidestilles med denne aftaleparts egne polititjenestemænd  

 for så vidt angår eventuelle lovovertrædelser, der  

 begås mod eller af dem.
Artikel 12 Stk. 1. Når en aftaleparts polititjenestemænd  

 inden for rammerne af denne aftale befinder sig på den anden  

 aftaleparts territorium, er den førstnævnte aftalepart ansvarlig  

 for skader, som denne aftaleparts polititjenestemænd måtte  

 forvolde under udførelsen af deres opgaver, i overensstemmelse med den  

 anden aftaleparts lovgivning.
 Stk. 2. Den aftalepart, på hvis territorium de i  

 stk. 1 nævnte skader forvoldes, erstatter disse skader på  

 samme måde som skader forvoldt af dens egne  

 polititjenestemænd.
 Stk. 3. Den aftalepart, hvis polititjenestemænd har  

 forvoldt skader på den anden aftaleparts territorium, skal  

 godtgøre hele det beløb, som sidstnævnte har udbetalt i  

 skadeserstatning.
Artikel 13 Aftaleparterne tilstræber i øvrigt inden for  

 rammerne af national lovgivning at yde den anden aftaleparts  

 polititjenestemænd den samme beskyttelse og bistand under  

 udøvelsen af tjenesten, som de yder deres egne  

 polititjenestemænd.
Artikel 14 Stk. 1. En aftaleparts polititjenestemænd, der opholder  

 sig på den anden aftaleparts territorium, kan i de tilfælde, der  

 er nævnt i Schengen-konventionens artikel 40 og artikel 41 samt i denne  

 aftales artikel 6 og artikel 8, bære deres nationale tjenesteuniform  

 eller andet synligt kendetegn.
Stk. 2. I de tilfælde, der er nævnt i stk. 1,  

 kan aftaleparternes polititjenestemænd endvidere bære de  

 tjenestevåben, der er tilladt efter den nationale ret i det land, hvor  

 de er hjemmehørende.
I de i Schengen-konventionens artikel 40  

 nævnte tilfælde er retten til at bære tjenestevåben  

 dog underlagt de særlige begrænsninger, som følger af de  

 erklæringer, aftaleparterne måtte have afgivet i forbindelse med  

 indgåelsen af deres respektive tiltrædelsesaftaler til  

 Schengen-konventionen.
 Stk. 3. I særlige tilfælde kan den ene aftalepart  

 gøre indsigelse mod, at den anden aftaleparts polititjenestemænd  

 bærer deres tjenesteuniform eller andre synlige kendetegn eller  

 tjenestevåben i overensstemmelse med stk. 1 og 2. I sådanne  

 tilfælde skal polititjenestemændene afstå fra at bære  

 disse.
 Stk.4. En aftaleparts polititjenestemænd, der opholder sig  

 på den anden aftaleparts territorium i andre end de i stk. 1  

 nævnte tilfælde, kan bære deres nationale tjenesteuniform  

 eller andre synlige kendetegn efter konkret bestemmelse af den anden  

 aftaleparts kompetente myndigheder.
 Stk. 5. Aftaleparternes kompetente myndigheder underretter  

 hinanden om de til enhver tid tilladte tjenestevåben.
 Stk. 6. Brug af tjenestevåben på den anden  

 aftaleparts territorium er kun tilladt i tilfælde af  

 nødværge.
Artikel 15 Er en aftalepart af den opfattelse, at en anmodning inden  

 for samarbejdet ikke kan opfyldes, eller at en foranstaltning ikke kan  

 gennemføres, uden at være til skade for aftalepartens  

 suverænitet, egen sikkerhed eller andre væsentlige nationale  

 interesser, eller at den er i modstrid med aftalepartens nationale  

 lovgivning, kan den pågældende aftalepart i det konkrete  

 tilfælde helt eller delvis nægte at samarbejde eller gøre  

 samarbejdet afhængigt af bestemte betingelser.
Artikel 16 De i artikel 3, stk. 1 og 2, nævnte myndigheder  

 kan på grundlag af og inden for rammerne af denne aftale indgå  

 yderligere aftaler, som tager sigte på den administrative  

 gennemførelse og de praktiske fremgangsmåder for en  

 gennemførelse af samarbejdet.
Artikel 17 Stk. 1. Denne aftale træder i kraft den første  

 dag i måneden efter, at den anden aftalepart har modtaget den  

 sidste af de notifikationer, hvorved aftaleparterne meddeler hinanden, at de  

 nationale forudsætninger for ikrafttrædelsen er opfyldt.
Stk. 2. Denne aftale er indgået på ubestemt tid.  

 Den kan opsiges af enhver af aftaleparterne ved notifikation.
Opsigelsen  

 træder i kraft seks måneder efter det tidspunkt, hvor den anden  

 aftalepart modtog notifikationen.
 Stk. 3. Hver af aftaleparterne kan til enhver tid ændre  

 udpegningen af myndigheder i henhold til artikel 8. Enhver ændring skal  

 meddeles den anden aftalepart ved notifikation.
 Stk. 4. De øvrige bestemmelser i denne aftale kan  

 på begæring af enhver af aftaleparterne til enhver tid  

 ændres ved gensidigt samtykke. Ændringer træder i kraft den  

 første dag i den anden måned efter, at den anden aftalepart har  

 modtaget den sidste af de notifikationer, hvorved aftaleparterne meddeler  

 hinanden, at de nationale forudsætninger for ikrafttrædelsen er  

 opfyldt.
Artikel 18 Senest fem år efter denne aftales ikrafttræden  

 vurderer aftaleparterne gennemførelsen og anvendelsen af aftalen, idet  

 aftaleparterne i den forbindelse tillige overvejer behovet for at ændre  

 aftalen eller de i medfør af Schengen-konventionens artikel 41,  

 stk. 9, afgivne erklæringer.
Udfærdiget på Øresundsforbindelsen den 6. oktober  

 1999 i to eksemplarer på både svensk og dansk, idet begge tekster  

 har samme gyldighed.
For Kongeriget Danmarks regering For Kongeriget Sveriges regering Frank Jensen Laila Freivalds Kongeriget Danmarks erklæring ad  

 Schengen-konventionens artikel 41, stk. 9.
 Ud over de betingelser m.v., der er fastsat i  

 Schengen-konventionens artikel 41, stk. 5 og 7, erklærer  

 Kongeriget Danmarks regering, at forfølgelse ind i Danmark hen over  

 grænsen til Sverige sker på følgende  

 vilkår:
 Svenske myndigheder har ret til at fortsætte en  

 igangværende forfølgelse på dansk grund på hele  

 Øresundsforbindelsen.
 Forfølgelse på Øresundsforbindelsen kan ske for  

 ethvert strafbart forhold, der er undergivet offentlig påtale efter  

 national lovgivning i Danmark og Sverige.
 Svenske myndigheder har ret til at pågribe personer på  

 Øresundsforbindelsen i overensstemmelse med Schengen-konventionens  

 artikel 41, stk. 2, litra b.
 Svenske myndigheder har ret til at fortsætte en  

 igangværende forfølgelse på dansk grund i en afstand  

 på op til 25 km fra Øresundsforbindelsens afslutning.
 Forfølgelse uden for Øresundsforbindelsen kan ske for  

 de forbrydelser, der er nævnt i Schengen-konventionens artikel 41,  

 stk. 4, litra b.
 Svenske myndigheder har ved forfølgelse uden for  

 Øresundsforbindelsen ikke ret til at pågribe personer på  

 dansk grund.
 Kongeriget Sveriges erklæring ad artikel 6 og artikel  

 8 i aftalen mellem Kongeriget Danmarks regering og Kongeriget Sveriges  

 regering om politimæssigt samarbejde i Øresundsregionen.
 Under henvisning til aftalen af 6. oktober 1999 om  

 politimæssigt samarbejde i Øresundsregionen og efter  

 samråd med Kongeriget Danmark i anledning af den forestående  

 åbning af den faste forbindelse over Øresund den 1. juli 2000,  

 gælder følgende for danske polititjenestemænds  

 gennemførelse af forfølgelse på svensk  

 territorium:
 Danske polititjenestemænd har ret til at gennemføre  

 forfølgelse i Sverige i overensstemmelse med artikel 6 og 8 af  

 personer, som er antruffet på fersk gerning i færd med at  

 begå en strafbar handling, der er undergivet offentlig påtale  

 efter national lovgivning i Danmark og Sverige.
 Danske polititjenestemænd, som gennemfører  

 forfølgelse, har ret til at pågribe den forfulgte person i  

 overensstemmelse med Schengen-konventionens artikel 41, stk. 2, litra  

 b.
 Der fastsættes ingen tidsmæssig eller geografisk  

 begrænsning for forfølgelsen.
