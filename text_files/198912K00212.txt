Nr LSF 212 Forslag til Lov om ophævelse af lov om Socialforskningsinstituttet  

 (Nedlæggelse af Socialforskningsinstituttet) Fremsat af Mogens Elvensø (FP) Pia Dahl (FP) Kirsten Jacobsen (FP) Jane  

 Oksen (FP) den 3. april 1990 Lov om Socialforskningsinstituttet, jf. lovbekendtgørelse nr. 258 af 25. maj 1984, ophæves, og Socialforskningsinstituttet nedlægges.
Bemærkninger til lovforslaget I besættelsestidens mørke lyste Beveridgeplanen: Gimledrømmen om  

 etablering af det sociallykkelige tusindårsrige gennem intellektuelt  

 bureaukratarbejde.
Derfor foreslog Socialdemokratiet i 1945-programmet Fremtidens Danmark, at  

 vi skulle have et Socialforskningsinstitut.
Og det fik vi så.
 Og atter en gang oplevede vi, at den brutale virkelighed totalt adskilte  

 sig fra socialisternes skønne teoretikerdrømme.
Omfanget af social velfærd afhænger af eet forhold: produktionsapparatets  

 effektivitet.
Flytningen af arbejdskraft og penge fra produktionssektoren  

 over til Socialforskningsinstituttet har snarere mindsket end øget  

 socialstandarden.
Og med den gennem de sidste 30 år folketingsskabte  

 forværrelse af den danske fremtid har vi ikke længere råd til  

 prestige-dippedutter, som Socialforskningsinstituttet er et klassisk eksempel  

 på.
Derfor genfremsætter Fremskridtspartiet ved nærværende lovforslag forslag  

 til lov om ophævelse af lov om Socialforskningsinstituttet. (Nedlæggelse af  

 Socialforskningsinstituttet), fremsat den 15. februar 1983 (jf.  

 Folketingstidende 1982-83, tillæg A sp. 3233-3238), som var en  

 genfremsættelse af lovforslag nr.
L 128 af 16. december 1975 (jf.  

 Folketingstidende 1975-76, tillæg A sp. 2291 f., jf. tillæg B sp. 941 f.).  

 For henholdsvis syv og fjorten år siden var Folketingets øvrige partier endnu  

 ikke tilstrækkeligt vidende om, hvor stærkt de havde ødelagt Danmark, og  

 derfor nedstemte de lovforslaget (se Folketingstidende 1982-83,  

 forhandlingerne sp. 8773-8794 og Folketingstidende 1975-76, forhandlingerne,  

 sp. 9491, jf. sp. 5870-5885).
De skal imidlertid igen og igen belæres om alle de mange små og store  

 skridt, der er nødvendige for at skabe et gældfrit  

 fuldbeskæftigelseslykkedanmark.
Vel er nedlæggelsen af bureaukratforetagendet  

 i Borgergade (!) et af de små skridt i denne sammenhæng, men dog en af de  

 mange bække små, der er med til at gøre den store velstandså.
 Når nærværende lovforslag engang er vedtaget, vil lovbekendtgørelse nr.  

 958 af 25. maj 1984 om Socialforskningsinstituttet blive et tomt monument  

 over fortids fejl.
 I bemærkningerne til 1975-lovforslaget skrev Fremskridstpartiet:
 »De overvejelser, der har fundet sted i det udvalg, der blev nedsat  

 af socialministeren den 14. juli 1972, giver indtryk af, at instituttets  

 arbejde også i de kommende år vil være i bedste fald overflødigt og i værste  

 fald direkte skadeligt.
En række af de arbejdsopgaver, instituttet har beskæftiget sig med i de  

 senere år, har vist, at man stort set beskæftiger sig med unyttig og  

 ligegyldig registrering af oplysninger, uanset om oplysningerne har almen  

 interesse, og uanset om oplysningerne kan bruges til noget som helst.
De  

 publikationer, der omtaler instituttets »undersøgelsesresultater«,  

 har stort set ikke interesse for andre end forfatterne.
 Som eksempel kan nævnes følgende publikationer, der giver et  

 repræsentativt indtryk af instituttets arbejde i de seneste år:
 Bente Ørum: Kønsforskelle blandt skoleungdom. 1973, 216 sider.
 Ole Bertelsen og Jytte Ussing: Familiestørrelse og livsstil. 1974, 104  

 sider.
Peter Gundelach og Helge Tetzschner: Måling af indflydelse i  

 organisationer.
En kritik af kontrolkurvemetoden. 1973, 107 sider.
Henning Transgaard: The Cognitive Component of Attitudes and Believes:  

 Structure and Empirical Methods.
A Review of Some Conseptualizations and  

 Empirical Methods for Discovering and Assigning Structure. 1973, 96 sider.
 Mette Kjøller: Interaktionen mellem interviewer og respondent. 1975, 245  

 sider.
 Carl Nørgaard og Erik Jørgen Hansen: Nogle beregninger over befolkningens  

 skoleuddannelse omkring 1990, 38 sider.
Erik Jørgen Hansen: Hvordan måler vi det umålelige? Instituttets arbejde er et urimeligt spild af menneskelige og økonomiske  

 ressourcer.
Langt de fleste af de ovennævnte og instituttets øvrige  

 publikationer bliver læst af måske 5-10 særligt interesserede studerende.  

 Selvfølgelig kan arbejdets kvalitet ikke kun måles på antallet af læsere, men  

 indholdet er desværre i langt de fleste tilfælde aldeles uinteressant, idet  

 undersøgelsesresultaterne som regel kun er almindeligheder, som ethvert barn  

 vidste i forvejen.
 Dertil kommer, at de spørgsmål, der stilles, af mange med rette bliver  

 opfattet som krænkelse af privatlivets fred.
En sådan roden og snagen i folks private anliggender finder  

 Fremskridtspartiet forkert at udføre på skatteydernes regning.' I bemærkningerne til 1983-lovforslaget kunne Fremskridtspartiet tilføje:
 »Hovedpræget i udviklingen siden 1976 har været, at  

 Socialforskningsinstituttet har lært noget - men langtfra nok - af  

 fremskridtskritikken.
Derfor må tålmodigheden nu være opbrugt ved fortsat at øse  

 skatteydermidler ud til dette foretagende, der ifølge finanslov § 15.01.03.  

 og 04. årligt lægger beslag på 18.051.100 kr. og over 100 menneskers  

 arbejdskraft - alt taget ud af samfundets ressourcer, der er særdeles  

 sparsomme i forhold til den enorme genopretningsopgave via egentlig  

 produktion, som det danske samfund står over for.
Til det anførte beløb  

 kommer antagelig mindst 10 millioner kroner på tillægsbevillingsloven  

 vedrørende såkaldte »udefra rekvirerede forsknings- og  

 serviceopgaver«.
Men det er ikke mere »udefra«, end at det  

 stort set er andre skatteyderfinansierede styrelser, som betaler.
Det bemærkes, at forslagsstillerne kun har ønsket den enkle lovtekst  

 »Socialforskningsinstituttet nedlægges«, men at vedkommende  

 udvalgssekretær herefter har meddelt, at hvis lovforslaget ønskes fremsat af  

 forslagsstillernes ordfører, skal det ændres til den tekst, hvori forslaget  

 nu fremsættes.
Forslagsstillerne mener, at denne realitetsændring gør  

 lovforslaget dårligere, men har ikke haft anden mulighed end at bøje sig for  

 dem, der sidder på censur-magtapparatet.' Nu - i 1990 - kan Erhvervs-Bladet fra 16. marts 1990 under overskriften  

 »Socialforskningsinstituttet er helt overflødigt« i en artikel af  

 Niels Kallesøe fremhæve:
»Socialforskningsinstituttets virksomhed er ikke populær i  

 Erhvervslivet.
Flere læsere har foreslået instituttet nedlagt.
I kampagnen »Større effekt, mindre skat« kommer mange ind på, at  

 udgifterne til mange mindre institutter, råd etc. kan spares.
Disse udgifter  

 er ganske vist ikke særlig store, men sammenlagt er der tale om betydelige  

 beløb.
Socialforskningsinstituttet har gennem årene været kritiseret for  

 svingende kvalitet i arbejdet.
Der er sket opstramninger, men alligevel  

 stilles der spørgsmålstegn ved værdien af det arbejde, der laves.
 En del af instituttets nuværende arbejde kan efter flere kritikeres  

 opfattelse klares bedre og billigere af private meningsmålingsinstitutter og  

 private virksomheder, der beskæftiger sig med analyseproblemer.
 Der peges også på, at der finder en betydelig forskningspræget indsats  

 sted i kommunalt og amtsligt regi.
 Denne indsats mener adskillige erhvervsfolk i øvrigt også er overflødig og  

 udtryk for »overadministration«, medens kommunalfolk, embedsmænd i  

 stat, amter og kommuner peger på, at der bruges milliardbeløb i den sociale  

 sektor, og at det derfor er nødvendigt at vide mere om de sociale problemer,  

 behov og strukturer for at bruge disse penge med rimelig fornuft.
- - - Ser man på Socialforskningsinstituttet, har det beskæftiget sig med alt  

 lige fra, hvad der kaldes »grundforskning i den sociale sektor«,  

 alkoholpolitik til undersøgelser og vurderinger af problemer omkring  

 førtidspension.
 Der er adskillige eksempler på opgaver udført for offentlige myndigheder  

 som led i tilrettelæggelse af lovgivning af både social- og  

 beskæftigelsesmæssig karakter.
 Der udsendes løbende publikationer fra instituttet.
I Finansministeriets budgetdepartement oplyser man, at  

 Socialforskningsinstituttet koster ca. 17 mio. kr. årligt netto.
Der omsættes  

 for ca. 37 mio. kr., men en del af virksomheden er skilt ud.
Den omsætter for  

 rundt regnet 10 mio. kr., og indtægter og udgifter balancerer nogenlunde.
Det  

 resterende budget er på 27 mio. kr. brutto og modsvares af indtægter på ca.  

 10 mio. kr. bl.a. fra publikationer, så nettoudgiften bliver på de førnævnte  

 17 mio. kr.
