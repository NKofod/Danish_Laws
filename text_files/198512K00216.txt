Nr LSF 216 Forslag til Lov om ændring af lov om afgift af elektricitet Fremsat af ministeren for skatter afgifter den 14. marts 1986 § 1 I lov om afgift af elektricitet, jfr. lovbekendtgørelse nr. 50 af 8.
februar 1984, som senest ændret ved lov nr. 568 af 19. december 1985, foretages følgende ændringer:
 1. § 6 affattes således:
 »§ 6. Afgiften svares efter følgende satser:
1. Af forbrug af elektricitet, der overstiger 4.000 kWh årligt i helårsboliger, der opvarmes ved elektricitet: 26,0 øre pr. kWh.
 2. Af anden elektricitet: 29,5 øre pr. kWh.
Stk. 2. Ministeren for skatter og afgifter fastsætter nærmere regler for opgørelsen af den afgiftspligtige mængde efter stk. 1.« 2. § 11 b, stk. 1, affattes således:
»Ministeren for skatter og afgifter bemyndiges til at yde et tilskud på 20 øre pr. kWh til elproducenter for den mængde elektricitet, der fremstilles ved vindkraft, vandkraft, biogas eller anden vedvarende energi, og som leveres til elforsyningsnettet.
Der ydes ikke tilskud til producenterne i det omfang, disse kan få tilbagebetalt elafgift efter § 11.« § 2 Stk. 1. Loven træder i kraft den 1. april 1986, og den forhøjede afgift finder anvendelse på leverancer, der sker fra og med denne dato.
Stk. 2. For løbende leverancer, for hvilke afregningsperioden påbegyndes inden lovens ikrafttræden og afsluttes efter dette tidspunkt, beregnes den forhøjede afgift af så stor en del af leverancen, som tidsrummet fra lovens ikrafttræden til afregningsperiodens slutning udgør i forhold til den samlede afregningsperiode.
Med toldvæsenets tilladelse kan der foretages afrunding ved opgørelse af den brøkdel af leverancerne, hvorefter fordelingen skal foretages.
Oprindeligt fremsat lovforslag Blad nr 628 § 1 I lov om afgift af elektricitet, jfr. lovbekendtgørelse nr. 50 af 8.
februar 1984, som senest ændret ved lov nr. 568 af 19. december 1985, foretages følgende ændringer:
 1. I § 6 ændres »19,0 øre« til: »25,0 øre«.
 2. § 11b, stk. 1, affattes således:
»§ 11 b.
Ministeren for skatter og afgifter bemyndiges til at yde et tilskud på 20 øre pr. kWh til elproducenter for den mængde elektricitet, der fremstilles ved vindkraft, vandkraft, biogas eller anden vedvarende energi, og som leveres til elforsyningsnettet.
Der ydes ikke tilskud til producenterne i det omfang, disse kan få tilbagebetalt elafgift efter § 11.« § 2 Stk. 1. Loven træder i kraft den 1. april 1986, og den forhøjede afgift finder anvendelse på leverancer, der sker fra og med denne dato.
Stk. 2. For løbende leverancer, for hvilke afregningsperioden påbegyndes inden lovens ikrafttræden og afsluttes efter dette tidspunkt, beregnes den forhøjede afgift af så stor en del af leverancen, som tidsrummet fra lovens ikrafttræden til afregningsperiodens slutning udgør i forhold til den samlede afregningsperiode.
Med toldvæsenets tilladelse kan der foretages afrunding ved opgørelse af den brøkdel af leverancerne, hvorefter fordelingen skal foretages.
BEMÆRKNINGER TIL LOVFORSLAGET Den gældende afgiftssats udgør 19,0 øre pr. kWh.
Afgiften anslås i indeværende finansår at ville give en indtægt på 2.415 mill. kr.
Den foreslåede forhøjelse på 6 øre pr. kWh vil under forudsætning af uændret forbrug give en årlig merindtægt på 774 mill. kr.
I finansåret 1986 anslås merindtægten til 516 mill. kr.
I den nuværende lov er ministeren for skatter og afgifter bemyndiget til at give et driftstilskud til elektricitet, der fremstilles på vedvarende energianlæg og leveres til elforsyningsnettet, svarende til afgiftens størrelse.
Det foreslås, at tilskuddet forhøjes fra de nuværende 19 øre pr. kWh til 20 øre pr. kWh, idet driftstilskuddet til vedvarende energianlæg ikke bør afhænge af elafgiftens størrelse.
Toldvæsenets administrationsomkostninger i forbindelse med lovens gennemførelse anslås til 55.000 kr.
