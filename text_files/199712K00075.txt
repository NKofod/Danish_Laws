Nr LSF 75 Forslag til Lov om ændring af lov om frihedsberøvelse og anden tvang i  

 psykiatrien, retsplejeloven og straffeloven(Revision af psykiatriloven m.v.) Fremsat af justitsministeren (Frank Jensen) den 14. november 1997 § 1 I lov nr. 331 af 24. maj 1989 om frihedsberøvelse og anden tvang i  

 psykiatrien som ændret ved lov nr. 386 af 14. juni 1995 og § 18 i lov nr. 389  

 af 14. juni 1995 foretages følgende ændringer:
 1. § 2 affattes således:
» § 2. Med henblik på i videst muligt omfang at forebygge  

 anvendelse af tvang skal sygehusmyndigheden tilbyde sygehusophold, behandling  

 og pleje, som svarer til god psykiatrisk sygehusstandard, herunder med hensyn  

 til de bygningsmæssige forhold, senge- og personalenormering, mulighed for  

 udendørs ophold samt beskæftigelses-, uddannelses- og andre  

 aktivitetstilbud.« 2. § 3, stk. 3, ophæves og i stedet indsættes:
 » Stk. 3. Overlægen har ansvaret for, at der opstilles en  

 behandlingsplan for enhver, der indlægges på psykiatrisk afdeling, og at  

 patienten vejledes om planens indhold, samt at patientens samtykke til dens  

 gennemførelse til stadighed søges opnået.
 Stk. 4. Overlægen har endvidere ansvaret for, at der for  

 patienter, som efter udskrivning må antages ikke selv at ville søge den  

 behandling eller de sociale tilbud, der er nødvendige for patientens helbred,  

 indgås en udskrivningsaftale mellem patienten og den psykiatriske afdeling  

 samt de relevante myndigheder, privatpraktiserende sundhedspersoner m.fl. om  

 de behandlingsmæssige og sociale tilbud til patienten.
 Stk. 5. Såfremt en patient, der er omfattet af stk. 4, ikke vil  

 medvirke til indgåelse af en udskrivningsaftale, har overlægen ansvaret for,  

 at den psykiatriske afdeling i samarbejde med de relevante myndigheder,  

 privatpraktiserende sundhedspersoner m.fl. udarbejder en koordinationsplan  

 for de behandlingsmæssige og sociale tilbud til patienten.
Stk. 6. Den psykiatriske afdeling kan videregive oplysninger om  

 patienters rent private forhold til andre myndigheder, privatpraktiserende  

 sundhedspersoner m.fl., hvis videregivelsen må anses for nødvendig af hensyn  

 til indgåelse af og tilsyn med overholdelse af en udskrivningsaftale eller en  

 koordinationsplan.
I samme omfang kan myndigheder, privatpraktiserende  

 sundhedspersoner m.fl. videregive oplysninger om patienter til den  

 psykiatriske afdeling og andre myndigheder, privatpraktiserende  

 sundhedspersoner m.fl.« 3. Efter § 4 indsættes:
» § 4 a.
Bestemmelserne i § 9, stk. 2, § 10, stk. 1, § 10 a,  

 stk. 1, 1. pkt., § 12, stk. 3, § 13, stk. 2, 1. pkt., § 15, stk. 2, og § 21,  

 stk. 2, er ikke til hinder for, at en beslutning i overlægens fravær træffes  

 af en anden læge.
I sådanne tilfælde skal overlægen efterfølgende snarest  

 tage stilling til beslutningen.« 4. Efter § 10 indsættes:
» Tilbageførsel § 10 a.
Har en tvangsindlagt eller tvangstilbageholdt person  

 forladt en psykiatrisk afdeling, og er den pågældende ikke frivilligt vendt  

 tilbage, kan overlægen beslutte, at den pågældende skal føres tilbage til  

 afdelingen med politiets bistand.
Sådan tilbageførsel kan kun ske indtil 1  

 uge efter, at udeblivelsen er konstateret.
Er den pågældende udeblevet efter  

 udgang, er det endvidere en betingelse for tilbageførsel, at der ikke er  

 givet tilladelse til udgang med mere end tre overnatninger.
Stk. 2. Justitsministeren kan fastsætte regler om fremgangsmåden i  

 forbindelse med tilbageførsel, herunder om politiets medvirken hertil.« 5. Som overskrift til § 11 indsættes:
» Ophør af frihedsberøvelse« 6. I § 13, stk. 1, ændres »tvangstilbageholdelse«  

 til: »frihedsberøvelse, jf. § 5,», og som 2. pkt. indsættes:
»Er patienten ikke indlagt på en psykiatrisk afdeling, er det  

 endvidere en betingelse for tvangsbehandling efter denne bestemmelse, at der  

 forinden er udfærdiget erklæring om tvangsindlæggelse, jf. § 6, stk. 3, og at  

 overlægen på vedkommende psykiatriske afdeling har truffet afgørelse om, at  

 betingelserne for tvangsindlæggelse er opfyldt, jf. § 9, stk. 2.« 7. I § 20, stk. 1, indsættes efter »§§ 5-10«:  

 »a«, og i stk. 2, indsættes som 2. pkt.:
»Sundhedsministeren kan i den forbindelse fastsætte regler om, at  

 indberetninger skal indeholde oplysninger om patientens identitet.« 8. § 21, stk. 1 og 2, affattes således:
 » § 21. Overlægen har til stadighed ansvaret for, at  

 frihedsberøvelse, tvangsbehandling, tvangsfiksering, fysisk magt og  

 beskyttelsesfiksering ikke anvendes i videre omfang end nødvendigt.
Stk. 2. Som led i efterprøvelse af frihedsberøvelse skal overlægen  

 henholdsvis 3, 10, 20 og 30 dage, efter at frihedsberøvelsen blev iværksat,  

 og herefter mindst hver 4. uge, så længe frihedsberøvelsen opretholdes, påse,  

 om betingelserne for at frihedsberøve patienten fortsat er opfyldt.  

 Resultatet af denne efterprøvelse skal tilføres tvangsprotokollen.  

 Patientrådgiveren og efter begæring tillige patienten underrettes om  

 beslutning om opretholdt frihedsberøvelse.« 9. Overskriften til kapitel 8 affattes således:
» Patientrådgivere m.v.« 10. I § 24, stk. 2, indsættes som 3. pkt.:
»Patientrådgiveren skal så vidt muligt være til stede ved klagens  

 behandling i patientklagenævnet.« 11. I § 25, stk 3, affattes 2. pkt. således:
»Fremsætter patienten anmodning om at få beskikket en anden  

 patientrådgiver, som er optaget på fortegnelsen, skal anmodningen så vidt  

 muligt imødekommes.« 12. § 30 affattes således:
» § 30. Sundhedsministeren kan fastsætte regler om  

 patientindflydelse på psykiatriske afdelinger.« 13. I § 32, stk. 3, indsættes efter »fare«:  

 »eller for at afværge, at patienten udsætter andre for nærliggende fare  

 for at lide skade på legeme eller helbred.« 14. Kapitel 10 affattes således:
»Kapitel 10 Klageadgang og domstolsprøvelse § 34. Ved hvert statsamt og ved Københavns Overpræsidium oprettes  

 et patientklagenævn bestående af vedkommende statsamtmand (overpræsidenten)  

 som formand samt to medlemmer.
Medlemmerne beskikkes af justitsministeren  

 efter indhentet udtalelse fra henholdsvis Den Almindelige Danske Lægeforening  

 og De Samvirkende Invalideorganisationer.
Justitsministeren beskikker  

 endvidere stedfortrædere for medlemmerne.
Beskikkelserne gælder for en  

 periode på 4 år.
Genbeskikkelse kan finde sted.
 Stk. 2. Statsamtet varetager patientklagenævnets  

 sekretariatsopgaver og afholder udgifterne ved nævnets virksomhed, herunder  

 vederlag til nævnets medlemmer.
 § 35. Sygehusmyndigheden skal efter anmodning fra patienten eller  

 patientrådgiveren indbringe klager over tvangsindlæggelse,  

 tvangstilbageholdelse, tilbageførsel, tvangsbehandling, tvangsfiksering,  

 anvendelse af fysisk magt og beskyttelsesfiksering for patientklagenævnet.
§ 36. Når en sag som nævnt i § 35 indbringes for  

 patientklagenævnet, skal sygehusmyndigheden fremsende sagens akter, herunder  

 en udskrift af tvangsprotokollen samt en erklæring fra overlægen.
Nævnet  

 drager i øvrigt selv omsorg for sagens oplysning og træffer bestemmelse om  

 tilvejebringelse af eventuelle yderligere erklæringer m.v., ligesom nævnet  

 kan aflægge besøg på vedkommende psykiatriske afdeling.
Stk. 2. Patienten og patientrådgiveren har ret til mundtligt at  

 forelægge sagen for nævnet.
I særlige tilfælde, hvor hensynet til patientens  

 helbred eller til sagens behandling i nævnet afgørende taler herfor, kan  

 nævnet bestemme, at patienten helt eller delvis skal være udelukket fra at  

 deltage i forhandlingerne.
Stk. 3. Patientklagenævnet skal træffe afgørelse i klagesager om  

 tvangsbehandling, der er tillagt opsættende virkning, jf. § 32, stk. 3, inden  

 7 hverdage efter klagens modtagelse.
I andre sager skal patientklagenævnet  

 træffe afgørelse snarest muligt.
Er afgørelse ikke truffet inden 14 dage  

 efter klagens modtagelse, skal nævnet underrette patienten og  

 patientrådgiveren om grunden hertil samt om, hvornår afgørelse kan forventes  

 at foreligge.
 Stk. 4. Justitsministeriet fastsætter en forretningsorden for  

 patientklagenævnet.
 § 37. Patientklagenævnet skal efter anmodning fra patienten eller  

 patientrådgiveren indbringe sine afgørelser vedrørende tvangsindlæggelse,  

 tvangstilbageholdelse og tilbageførsel for retten efter reglerne i  

 retsplejelovens kapitel 43 a.
 Stk. 2. Godkender patientklagenævnet, at patienten frihedsberøves,  

 kan spørgsmålet om udskrivning først på ny begæres prøvet i  

 patientklagenævnet, når der er forløbet 2 måneder efter nævnets afgørelse.  

 Har spørgsmålet om frihedsberøvelsens lovlighed været indbragt for retten,  

 jf. stk. 1, regnes den nævnte frist fra rettens afgørelse.
 § 38. Patientklagenævnets afgørelser om tvangsbehandling,  

 tvangsfiksering, anvendelse af fysisk magt og beskyttelsesfiksering kan  

 påklages til Sundhedsvæsenets Patientklagenævn.
 Stk. 2. Ved behandlingen af sådanne sager i Sundhedsvæsenets  

 Patientklagenævn gælder reglerne i kapitel 3 i lov om sundhedsvæsenets  

 centralstyrelse m.v.
 § 39. Patientklagenævnet offentliggør hvert år en beretning om sin  

 virksomhed.
Stk. 2. Sundhedsministeren kan fastsætte regler om indberetning af  

 afgørelser fra patientklagenævnene og Sundhedsvæsenets Patientklagenævn og om  

 offentliggørelse af afgørelser af generel betydning.« 15. I § 40, stk. 1, ændres »sikringsanstalten«  

 til: »sikringsafdelingen«, og § 40, stk. 3 og 4, affattes  

 således:
 » Stk. 3. Bestemmelserne i denne lov finder tilsvarende  

 anvendelse på personer, der anbringes i sikringsafdelingen efter stk. 1. Det  

 gælder dog ikke §§ 5-11, § 21, stk. 2, og bestemmelserne i kapitel 10 om  

 klageadgang og domstolsprøvelse med hensyn til afgørelser om  

 tvangsindlæggelse, tvangstilbageholdelse og tilbageførsel.
Stk. 4. Endvidere beskikkes patientrådgiver alene i tilfælde, hvor  

 den pågældende ikke i forvejen har en sådan eller en bistandsværge efter  

 straffelovens § 71.« 16. Efter § 41 indsættes i kapitel 11:
» § 41 a.
Justitsministeren kan fastsætte regler om meddelelse  

 af tilladelse til udgang m.v. til personer, der efter § 40, stk. 1, er  

 anbragt i sikringsafdelingen, som er knyttet til amtshospitalet i Nykøbing  

 Sjælland.« 17. § 46 ophæves.
§ 2 I lov om rettens pleje, jf. lovbekendtgørelse nr. 752 af 15. august 1996,  

 som ændret ved § 2 i lov nr. 1201 af 27. december 1996, § 8 i lov nr. 232 af  

 2. april 1997, § 2 i lov nr. 274 af 15. april 1997, § 1 i lov nr. 349 af 23.  

 maj 1997, § 2 i lov nr. 411 af 10. juni 1997 og lov nr. 414 af 10. juni 1997,  

 foretages følgende ændringer:
 1. I § 469, stk. 1, 2. pkt., ændres »tvangsindlæggelse  

 og tvangstilbageholdelse« til: »tvangsindlæggelse,  

 tvangstilbageholdelse og tilbageførsel«.
 2. I § 469, stk. 4, indsættes som 3. pkt. :
»I sager om tvangsindlæggelse, tvangstilbageholdelse og tilbageførsel  

 i henhold til lov om frihedsberøvelse og anden tvang i psykiatrien regnes  

 fristerne dog fra patientklagenævnets afgørelse i sagen.« 3. I § 470, stk. 3, indsættes som 3. pkt.:
»Dommeren påser i øvrigt, at sagen fremmes mest muligt.« 4. I § 765 indsættes som stk. 5:
» Stk. 5. Justitsministeren kan efter forhandling med  

 socialministeren og sundhedsministeren fastsætte regler om meddelelse af  

 tilladelse til udgang m.v. til personer, der er anbragt i institution eller  

 hospital m.v. i medfør af stk. 2, nr. 3 eller 4, når der ikke i øvrigt er  

 taget stilling hertil.
Justitsministeren kan i den forbindelse fastsætte, at  

 afgørelser, der træffes i medfør af disse regler, ikke kan indbringes for  

 højere administrativ myndighed.« 5. I § 811 indsættes som stk. 2:
» Stk. 2. Justitsministeren kan efter forhandling med  

 socialministeren og sundhedsministeren fastsætte regler om meddelelse af  

 tilladelse til udgang m.v. til personer, der er indlagt på hospital for  

 sindslidende m.v. i medfør af § 809, stk. 2, når der ikke i øvrigt er taget  

 stilling hertil.
Justitsministeren kan i den forbindelse fastsætte, at  

 afgørelser, der træffes i medfør af disse regler, ikke kan indbringes for  

 højere administrativ myndighed.« § 3 I straffeloven, jf. lovbekendtgørelse nr. 648 af 12. august 1997,  

 foretages følgende ændring:
 1. Efter § 73 indsættes:
» § 73 a.
Justitsministeren kan efter forhandling med  

 socialministeren og sundhedsministeren fastsætte regler om meddelelse af  

 tilladelse til udgang m.v. til personer, der er anbragt i hospital for  

 sindslidende m.v. i henhold til en afgørelse truffet i medfør af §§ 68 eller  

 69. Justitsministeren kan i den forbindelse fastsætte, at afgørelser, der  

 træffes i medfør af disse regler, ikke kan indbringes for højere  

 administrativ myndighed.« § 4 Stk. 1. Loven træder i kraft den 1. oktober 1998.
 Stk. 2. § 1, nr. 14, finder anvendelse på klager, der fremsættes  

 efter lovens ikrafttræden.
§ 5 Stk. 1. Loven gælder ikke for Færøerne eller Grønland.
 Stk. 2. §§ 1 og 3 kan ved kongelig anordning sættes helt eller  

 delvis i kraft for Færøerne med de afvigelser, som de særlige færøske forhold  

 tilsiger.
 Stk. 3. § 1 kan ved kongelig anordning sættes helt eller delvis i  

 kraft for Grønland med de afvigelser, som de særlige grønlandske forhold  

 tilsiger.
Bemærkninger til lovforslaget Almindelige bemærkninger Indholdsfortegnelse a.
Den 1. oktober 1989 trådte lov nr. 331 af 24. maj 1989 om  

 frihedsberøvelse og anden tvang i psykiatrien (psykiatriloven) i kraft.
Loven  

 byggede på betænkning nr. 1068/1986 om tvang i psykiatrien og betænkning nr.  

 1109/1987, der indeholdt en afsluttende udtalelse vedrørende udformningen af  

 en ny lov om frihedsberøvelse og anden tvang i psykiatrien.
Formålet med  

 psykiatriloven var at styrke sindslidendes retsstilling i forbindelse med  

 frihedsberøvelse og tvangsbehandling m.v.
Loven skulle endvidere sikre, at  

 sindslidende i videst muligt omfang inddrages og får indflydelse på  

 behandlingen og egne forhold i øvrigt.
I forhold til den tidligere lov om sindssyge personers hospitalsophold fra  

 1938 (sindssygeloven) indebar psykiatriloven en skærpelse og præcisering af  

 betingelserne for at anvende tvang i forbindelse med indlæggelse, ophold og  

 behandling på psykiatrisk afdeling.
Med henblik på at formindske brugen af  

 tvang blev der optaget en bestemmelse om, at tvang kun må anvendes, når alle  

 andre muligheder er udtømt, og at den tvangsanvendelse, der i så fald kommer  

 på tale, begrænses til det absolut nødvendige (»det mindste middels  

 princip«). For at sikre opfyldelsen af denne bestemmelse blev der bl.a.  

 fastsat regler om obligatorisk efterprøvelse af fortsat frihedsberøvelse  

 efter faste terminer og om fast vagt til bæltefikserede patienter.
Til afløsning af den dagældende tilsynsværgeordning blev der indført en  

 ordning med patientrådgivere, hvis formål bl.a. var at styrke støtten til  

 patienter, der er undergivet tvang.
Endvidere blev der optaget bestemmelser  

 om patientråd og patientmøder for at øge patienternes medindflydelse på egne  

 forhold.
Der blev også fastsat regler om informeret samtykke og om  

 obligatorisk udarbejdelse af behandlingsplaner for enhver, der indlægges på  

 psykiatrisk afdeling, med henblik på at sikre, at patienterne i videst muligt  

 omfang hele tiden er indforstået med den behandling, der foretages.
Endelig blev der indført en ny klageordning med henblik på at forbedre  

 behandlingen af klagesager på dette område.
Klager over frihedsberøvelse blev  

 henlagt til domstolene, mens der blev oprettet lokale patientklagenævn til at  

 behandle klager over andre former for tvangsanvendelse som f.eks.  

 tvangsbehandling og tvangsfiksering.
Efter psykiatrilovens § 46 skulle forslag om revision af loven fremsættes  

 for Folketinget senest ved begyndelsen af folketingsåret 1994-95. For at få  

 det bedst mulige grundlag for at vurdere behovet for ændringer af  

 psykiatriloven iværksatte Justitsministeriet en videnskabelig undersøgelse af  

 lovens virkninger.
Formålet med undersøgelsen var at belyse, hvorledes  

 psykiatriloven på landsplan havde fungeret i praksis i årene 1991-93.
Ved lov nr. 386 af 14. juni 1995 blev fristen for fremsættelse af forslag  

 om revision af loven udskudt til begyndelsen af folketingsåret 1996-97,  

 således at man kunne afvente resultatet af den videnskabelige undersøgelse af  

 lovens virkninger.
Den videnskabelige undersøgelse -  

 psykiatrilovsundersøgelsen - blev offentliggjort den 16. august 1996, og  

 undersøgelsens resultater er herefter indgået i overvejelserne om revision af  

 loven.
Undersøgelsen vil senere blive suppleret med resultater bl.a. fra en  

 undersøgelse af de praktiserende lægers syn på loven samt en gennemgang af  

 sygehusjournaler omhandlende patienter, over for hvem tvang har været  

 anvendt.
Resultaterne fra disse undersøgelser vil ikke ændre  

 psykiatrilovsundersøgelsens konklusioner.
 Lovforslaget har på den baggrund til formål at gennemføre de ændringer og  

 tilpasninger, som erfaringerne med den gældende psykiatrilov giver anledning  

 til.
b.
Justitsministeren fremsatte den 19. december 1996 forslag til lov  

 ændring af lov om frihedsberøvelse og anden tvang i psykiatrien og  

 retsplejeloven (Revision af psykiatriloven). Lovforslaget bortfaldt  

 imidlertid ved udgangen af folketingsåret 1996-97. Lovforslaget med  

 bemærkninger er optrykt i fortryk til Folketingets forhandlinger 1996-97,  

 Tillæg A, s. 3004 ff.
Endvidere er 1. behandlingen af lovforslaget den 15.  

 januar 1997 optrykt i fortryk til Folketingets forhandlinger, 1996-97, s.  

 3079 ff.
Den 7. maj 1997 fremsendte justitsministeren et ændringsforslag til  

 forslaget om revision af psykiatriloven til Folketingets Retsudvalg.  

 Ændringsforslaget indeholdt bl.a. et forslag om ændret affattelse af § 2 om  

 god sygehusstandard i den nugældende psykiatrilov.
Formålet med dette forslag  

 var at understrege behovet for og vigtigheden af, at forholdene på de  

 psykiatriske afdelinger forbedres, herunder navnlig de bygningsmæssige  

 forhold.
Folketingets Retsudvalg afgav den 2. oktober 1997 en beretning over  

 lovforslaget.
Beretningen er optrykt i fortryk til Folketingets forhandlinger  

 1996-97, Tillæg B, s. 1541 ff.
Af beretningen fremgår bl.a., at Retsudvalget har drøftet god  

 psykiatrisk afdelingsstandard.
Der er enighed om, at den optimale  

 behandling på psykiatriske sengeafsnit forudsætter, at den enkelte patient  

 har ret til enestue og ret til attraktive tilbud om beskæftigelse, herunder  

 mulighed for og ret til adgang til frisk luft, samt at patienten har ret til  

 en daglig samtale med kvalificeret personale.
Retsudvalget har derfor  

 bemærket sig regeringens aftale med amtskommunerne, der efter Retsudvalgets  

 opfattelse sætter skub i en positiv udvikling for så vidt angår de fysiske  

 forhold.
Aftalen er optrykt som bilag 1 til dette lovforslag.
Retsudvalget har endvidere noteret sig justitsministerens forslag om  

 overordnede målsætninger for, hvad der er god sygehusstandard inden for  

 psykiatrien.
Retsudvalget lægger dog også vægt på en fortsat hurtig  

 modernisering af de psykiatriske sygehuse.
Det understreges i den  

 forbindelse, at der er en snæver sammenhæng mellem på den ene side gode  

 fysiske forhold og god personalenormering og på den anden side behovet for  

 anvendelse af tvang.
I beretningen er endvidere drøftet udformningen af lovforslagets  

 bestemmelser om udskrivningsaftaler.
Det anføres i den forbindelse  

 bl.a., at udtrykket »koordinationsplan« bør anvendes i de tilfælde,  

 hvor patienten ikke deltager i koordinationen af tilbud, således at udtrykket  

 »udskrivningsaftale« forbeholdes de tilfælde, hvor patienten  

 deltager i koordinationen af tilbud.
Retsudvalget opfordrer også til, at der i lovforslagets bemærkninger sker  

 en præcisering af den mindre gruppe patienter, som efter udskrivning må  

 antages ikke selv at ville søge den behandling eller de sociale tilbud, som  

 de pågældende patienter har behov for.
Retsudvalget har forstået, at  

 udskrivningsaftaler og koordinationsplaner skal være tidsbegrænsede og ikke  

 kan gennemføres mod patientens vilje.
Retsudvalget har endvidere forstået, at  

 der er mulighed for at klage til Sundhedsvæsenets Patientklagenævn for brud  

 på tavshedspligt i tilfælde, hvor patienten finder, at der er videregivet  

 flere oplysninger end nødvendigt.
Retsudvalget har også overvejet Det Etiske Råds forslag om muligheden for  

 at udfærdige en forhåndstilkendegivelse om, hvilke indgreb af tvangsmæssig  

 karakter den enkelte patient vil foretrække.
Det anføres, at det må anses  

 for at være i overensstemmelse med god psykiatrisk behandling, at man i  

 videst muligt omfang sikrer, at patienter, der måtte have et ønske om at give  

 en forhåndstilkendegivelse af, hvilke ingreb der findes mindst krænkende og  

 mindst indgribende i personlighedsintegriteten, får mulighed herfor.
Retsudvalget har forstået, at det følger af reglerne for lægers  

 journalføring, at patientens ønsker til behandlingen skal noteres i  

 journalen.
Patientens tilkendegivelser kan fremsættes ved indlæggelsen, under  

 indlæggelsen og i forbindelse med udskrivningen, og ønskerne kan fremsættes  

 såvel mundtligt som skriftligt.
Det er udtryk for god lægeskik at inddrage  

 patientens tilkendegivelser som vejledende for overlægen i dennes  

 overvejelser om tilrettelæggelsen af behandlingen - også i tilfælde, hvor  

 behandling uden patientens samtykke kommer på tale.
Retsudvalget har i øvrigt bemærket sig, at der er ytret særlig  

 betænkelighed ved at anvende el-stimulation.
Retsudvalget ønsker ikke  

 at vurdere behandlingsformer, idet udvalget har forstået, at el-stimulation  

 ikke anvendes under tvang, medmindre der foreligger en aktuel eller potentiel  

 livstruende tilstand.
Det er på den baggrund Retsudvalgets opfattelse, at der  

 ikke er behov for særskilt regulering af denne behandlingsform.
Retsudvalget har desuden drøftet spørgsmålet om medicinfri behandling i  

 det psykiatriske system.
Retsudvalget opfordrer i den forbindelse til, at  

 justitsministeren i samarbejde sundhedsministeren og amterne undersøger  

 muligheden for at etablere forsøg med medicinfri afdelinger som led i  

 en foreløbig ordning, hvor patienterne får ret til at gennemleve deres  

 psykose uden risiko for at blive tvangsmedicineret, men hvor behandlingen i  

 stedet lægger vægt på pædagogisk og psykologisk terapi og anvendelse af  

 alternative behandlingsformer.
Retsudvalget har også overvejet spørgsmålet om klageadgang.
Det er  

 Retsudvalgets konklusion, at en placering af alle klager over tvang ved den  

 samme myndighed i første instans, dvs. patientklagenævnet, må foretrækkes.  

 Endvidere bør patientklagenævnene have pligt til i dialog med vedkommende  

 psykiatriske afdeling eller sygehus at udarbejde årsberetninger.  

 Årsberetningerne bør bl.a. sendes til Folketingets § 71-tilsyn, Folketingets  

 Ombudsmand og Sundhedsstyrelsen.
Herudover indeholder beretningen en opfordring til, at justitsministeren  

 sørger for, at der iværksættes en undersøgelse af lovens virkninger,  

 herunder af de foreslåede udskrivningsaftaler og koordinationsplaner, ved et  

 uafhængigt forskningsinstitut.
Undersøgelsen skal også omfatte bruger- og  

 pårørendeerfaringer, og undersøgelsens resultat skal foreligge, således at  

 justitsministeren i folketingsåret 2005-06 kan redegøre herfor over for  

 Folketinget og i den forbindelse tilkendegive, om der er grundlag for at  

 revidere loven.
 Endelig indeholder beretningen en række mindretalsudtalelser.
 I øvrigt har Folketingets § 71-tilsyn i en henvendelse af 15. oktober 1997  

 til Retsudvalget anmodet om, at bestemmelsen i psykiatrilovens § 20, stk. 2,  

 2. pkt., i § 1, nr. 6, i det nu bortfaldne lovforslag vedrørende  

indberetning af tvang ændres, således at det kommer til at fremgå, at  

 sundhedsministeren skal fastsætte regler om, at indberetninger skal indeholde  

 oplysninger om patientens identitet.
c.
Det lovforslag, der nu fremsættes, er en genfremsættelse af det  

 bortfaldne lovforslag.
I lovforslaget er der foretaget en række ændringer,  

 der bl.a. har baggrund i de tilkendegivelser, der er nævnt ovenfor i  

 Retsudvalgets beretning over det nu bortfaldne lovforslag.
Således indeholder  

 lovforslagets § 1, nr. 1, forslag til en ny affattelse af psykiatrilovens § 2  

 om god psykiatrisk sygehusstandard.
Der henvises herom til afsnit 4.3.  

 nedenfor i de almindelige bemærkninger til lovforslaget og bemærkningerne til  

 § 2 i lovforslagets § 1, nr. 1.
Endvidere er der foretaget en præcisering af forslaget om  

 udskrivningsaftaler bl.a. med henblik på at tydeliggøre, at den foreslåede  

 ordning ikke giver mulighed for tvangsanvendelse uden for de psykiatriske  

 afdelinger.
Der henvises herom til afsnit 7.2. i de almindelige bemærkninger  

 til lovforslaget og bemærkningerne til § 3, stk. 4-6, i lovforslagets § 1,  

 nr. 2.
Desuden er det i bemærkningerne til bemyndigelsesbestemmelsen i § 20, stk.  

 2, 2. pkt., i lovforslagets § 1, nr. 7, præciseret, at sundhedsministeren  

 agter at udnytte denne bemyndigelse til at fastsætte regler om, at  

 indberetninger af tvang til Sundhedsstyrelsen gennem embedslægeinstitutionen  

 skal indeholde patientens navn og cpr.nr. med henblik på at forbedre den  

 statistiske værdi af indberetningerne.
Der henvises herom til afsnit 9.2. i  

 de almindelige bemærkninger til lovforslaget og bemærkningerne til § 20, stk.  

 2, i lovforslagets § 1, nr. 7.
Endelig er der i § 39 i lovforslagets § 1, nr. 14, optaget en bestemmelse,  

 hvorefter patientklagenævnet hvert år skal offentliggøre en beretning om sin  

 virksomhed.
Der henvises herom til bemærkningerne til § 39 i lovforslagets §  

 1, nr. 14.
Herudover er der foretaget enkelte ændringer af teknisk karakter.
Det  

 drejer sig bl.a. om § 37 i lovforslagets § 1, nr. 14, hvorefter pligten til  

 at indbringe patientklagenævnets afgørelser om tvangsindlæggelse,  

 tvangstilbageholdelse og tilbageførsel for domstolene påhviler nævnet selv og  

 ikke sygehusmyndigheden.
Med denne ændring bringes den foreslåede  

 klageordning på linie med det forslag, som et flertal i det udvalg, der  

 forberedte den nugældende psykiatrilov, anbefalede.
Endvidere foreslås indsat bemyndigelsesbestemmelser i psykiatriloven,  

 retsplejeloven og straffeloven, der har til formål at skabe udtrykkelig  

 lovhjemmel for adgangen til administrativt at fastsætte regler bl.a. om  

 meddelelse af tilladelse til udgang til personer, der på grundlag af en  

 strafferetlig afgørelse opholder sig på en psykiatrisk afdeling, i  

 institution for personer med vidtgående psykiske handicap eller på sikret  

 afdeling.
Der henvises i den forbindelse til afsnit 12 i de almindelige  

 bemærkninger og til bemærkningerne til psykiatrilovens § 41 a i lovforslagets  

 § 1, nr. 16, retsplejelovens § 765, stk. 5, og § 811, stk. 2, i lovforslagets  

 § 2, nr. 4-5, og straffelovens § 73 a i lovforslagets § 3, nr. 1.
For så vidt angår spørgsmålet om behandling med el-stimulation, finder  

 Justitsministeriet ligesom Retsudvalget, at der ikke er behov for en særskilt  

 regulering af denne behandlingsform.
Det skyldes bl.a., at el-stimulation  

 ifølge oplysninger fra Sundhedsministeriet ikke anvendes som  

 tvangsbehandling, medmindre der foreligger en aktuel eller potentiel  

 livstruende tilstand.
Med hensyn til Det Etiske Råds forslag om en form for anerkendelse af  

 forhåndserklæringer om psykiatrisk behanding finder Justitsministeriet heller  

 ikke behov for særlige lovregler herom.
Som anført i Retsudvalgets beretning  

 følger det af reglerne for lægers journalføring, at patientens ønsker til  

 behandlingen noteres i journalen.
Patientens tilkendegivelser kan fremsættes  

 ved indlæggelsen, under indlæggelsen og i forbindelse med udskrivningen, og  

 ønskerne kan fremsættes såvel mundtligt som skriftligt.
Det er udtryk for god  

 lægeskik at inddrage patientens tilkendegivelser som vejledende for overlægen  

 i dennes overvejelser om tilrettelæggelsen af behandlingen - også i tilfælde,  

 hvor behandling uden patientens samtykke kommer på tale.
 Om spørgsmålet vedrørende medicinfri behandling kan det oplyses, at der i  

 overensstemmelse med opfordringen i udvalgsberetningen vil blive iværksat en  

 undersøgelse af muligheden for at etablere forsøg med medicinfri afdelinger.  

 Folketingets Retsudvalg vil blive underrettet om resultatet af denne  

 undersøgelse.
Justitsministeriet har overvejet, om der bør indsættes en ny  

 revisionsbestemmelse i psykiatriloven.
Bestemmelser i en lov om, at forslag  

 til revision af den pågældende lov skal fremsættes i et nærmere fastsat  

 folketingsår, er efter Justitsministeriets opfattelse i almindelighed  

 uheldige ud fra et lovteknisk synspunkt, fordi de indsættes på et tidspunkt,  

 hvor revisionsbehovet ikke kan overskues.
Ud fra et retligt synspunkt er  

 sådanne revisionsbestemmelser endvidere overflødige, idet Folketinget altid  

 har mulighed for at tage spørgsmålet op uafhængigt af eventuelle  

 revisionsklausuler.
Det er på den baggrund Justitsministeriets principielle  

 opfattelse, at revisionsbestemmelser så vidt muligt bør undgås.
 Justitsministeriet er imidlertid opmærksom på, at der er behov for en  

 stadig opfølgning af psykiatriloven bl.a. med henblik på at sikre, at der med  

 passende mellemrum kan tages stilling til, om loven bør revideres.  

 Justitsministeriet er derfor, hvis lovforslaget vedtages, indstillet på - i  

 overensstemmelse med opfordringen i Retsudvalgets beretning - at sørge for,  

 at der ved et uafhængigt forskningsinstitut iværksættes en undersøgelse af  

 lovens virkninger, der også inddrager bruger- og pårørendeerfaringer.  

 Justitsministeriet vil i den forbindelse sikre, at undersøgelsen iværksættes  

 på et sådant tidspunkt, at Justitsministeriet i folketingsåret 2005-06 kan  

 redegøre for undersøgelsens resultat over for Folketinget og tilkendegive, om  

 der er grundlag for at gennemføre en fornyet revision af loven.
2. Hovedpunkter i lovforslaget Et hovedpunkt i lovforslaget er forslaget om en ny affattelse af  

 psykiatrilovens § 2. Ved den ændrede affattelse præciseres målsætningen om,  

 at sygehusmyndigheden med henblik på i videst muligt omfang at forebygge  

 anvendelse af tvang skal tilbyde sygehusophold, behandling og pleje, som  

 svarer til god psykiatrisk sygehusstandard, herunder med hensyn til de  

 bygningsmæssige forhold, senge- og personalenormering, mulighed for udendørs  

 ophold samt beskæftigelses-, uddannelses- og andre aktivitetstilbud.
Et andet hovedpunkt i forslaget er en forenkling af klageordningen.
Det  

 foreslås således, at alle klager over tvang, herunder også klager over  

 tvangsindlæggelse og tvangstilbageholdelse, i første instans skal behandles  

 af de lokale patientklagenævn.
For så vidt angår klage over nævnets  

 afgørelser foreslås det, at nævnets afgørelser vedrørende frihedsberøvelse,  

 herunder tvangsindlæggelse og tvangstilbageholdelse, efter begæring skal  

 indbringes for domstolene efter retsplejelovens kapitel 43 a, mens nævnets  

 andre afgørelser som hidtil kan påklages til Sundhedsvæsenets  

 Patientklagenævn.
Lovforslaget indeholder endvidere en ændring af bestemmelsen i lovens §  

 32, stk. 3, om, at klage over tvangsbehandling som hovedregel har opsættende  

 virkning.
Efter den gældende bestemmelse har klage ikke opsættende virkning,  

 hvis omgående gennemførelse af behandlingen er nødvendig for ikke at udsætte  

 patientens liv eller helbred for væsentlig fare.
Det foreslås, at en klage  

 heller ikke skal tillægges opsættende virkning, hvis behandling er nødvendig  

 for at afværge, at patienten udsætter andre for nærliggende fare for at lide  

 skade på legeme eller helbred.
For at sikre, at de klager over tvangsbehandling, der fortsat skal  

 tillægges opsættende virkning, behandles meget hurtigt, foreslås det, at der  

 skal gælde en absolut frist på 7 hverdage, inden for hvilken det lokale  

 patientklagenævn skal træffe afgørelse om, hvorvidt beslutningen om  

 tvangsbehandling kan godkendes.
Det foreslås også, at der i retsplejeloven  

 indsættes en bestemmelse om, at domstolene skal fremme sager om  

 administrativt bestemt frihedsberøvelse mest muligt.
En række beslutninger, herunder f.eks. beslutninger om tvangsindlæggelse,  

 tvangstilbageholdelse og tvangsbehandling, skal efter loven træffes af  

overlægen.
Dette har givet anledning til praktiske problemer i  

 tilfælde af overlægens fravær.
Med henblik på at løse disse problemer stilles  

 der forslag om, at de pågældende beslutninger i overlægens fravær kan træffes  

 af en anden læge, dog således at overlægen efterfølgende snarest skal tage  

 stilling til beslutningen.
Den foreslåede regel fastholder således det  

 principielle udgangspunkt om, at beslutninger af denne indgribende karakter  

 principielt henhører under overlægens kompetence.
Spørgsmålet om tilbageførsel af bortgåede eller udeblevne patienter er  

 ikke udtrykkeligt reguleret i den gældende lov.
Det foreslås, at der i loven  

 optages en bestemmelse, hvorefter frihedsberøvede patienter, der bortgår  

 eller udebliver efter udgang, under visse betingelser kan føres uformelt  

 tilbage til afdelingen ved politiets bistand.
En uformel tilbageførsel  

 forudsætter, at tilbageførslen sker inden for en uge efter, at udeblivelsen  

 er konstateret.
Ved udeblivelse efter udgang er det endvidere en betingelse  

 for uformel tilbageførsel, at der ikke er givet tilladelse til udgang med  

 mere end tre overnatninger.
Den foreslåede tilbageførselsregel svarer i det  

 væsentlige til, hvad der med støtte i forarbejderne til den gældende lov  

 antages at gælde i dag.
 Der vil fortsat ikke være mulighed for med tvang uformelt at tilbageføre  

 patienter, der på tidspunktet for bortgang eller udeblivelse ikke havde  

 status som frihedsberøvede (tvangsindlagte eller tvangstilbageholdte). En  

 tvangsmæssig tilbageførsel må i sådanne tilfælde i givet fald ske efter  

 reglerne om tvangsindlæggelse.
Der vil heller ikke være mulighed for uformelt at genindlægge udskrevne  

 patienter, hvis de pågældende modsætter sig indlæggelse.
Dette gælder, uanset  

 om de var frihedsberøvede under den tidligere indlæggelse.
Med henblik på den gruppe af udsatte sindslidende, der har behov for en  

 særlig behandlingsmæssig opfølgning efter udskrivning, foreslås det, at  

 overlægen på den psykiatriske afdeling i forbindelse med udskrivning skal  

 sørge for, at der etableres en udskrivningsaftale eller en koordinationsplan,  

 der bl.a. fastlægger ansvaret for de behandlingsmæssige og sociale tilbud til  

 den udskrevne.
Samtidig foreslås en bestemmelse, der sikrer, at de nødvendige  

 oplysninger, herunder også meget følsomme oplysninger om den pågældende  

 patient, kan udveksles mellem de myndigheder m.v., der indgår i den  

 opfølgende indsats.
Herudover foreslås en række ændringer og præciseringer bl.a. vedrørende  

 sagsbehandlingen i de lokale patientklagenævn.
Det forelås bl.a., at  

 patientklagenævnene skal udarbejde en årsberetning.
Der stilles også forslag  

 om en præcisering af adgangen til at tvangsbehandle legemlige lidelser hos  

 sindslidende patienter.
Endvidere foreslås pligten i loven til at oprette  

 patientråd eller afholde patientmøder afløst af en bemyndigelsesbestemmelse,  

 hvorefter sundhedsministeren kan fastsætte regler om patientindflydelse på  

 psykiatriske afdelinger.
 Endelig foreslås indsat bemydigelsesbestemmelser, der har til formål at  

 skabe udtrykkelig lovhjemmel for adgangen til administrativt at fastsætte  

 regler bl.a. om meddelelse af udgang til de såkaldte retslige patienter m.v.
3. Psykiatrilovsundersøgelsen 3.1. Hovedkonklusioner Formålet med psykiatrilovsundersøgelsen er at belyse, hvorledes loven har  

 fungeret i praksis i perioden 1991-1993 med hovedvægt på kliniske, dvs.  

 behandlingsmæssige, og administrative forhold.
Undersøgelsen består af en  

 række delundersøgelser, der bl.a. beskriver lovens nydannelser, jf. pkt.  

 3.2-3.7 nedenfor.
Delundersøgelserne bygger på et meget stort antal  

 oplysninger fra de psykiatriske afdelinger, domstolene, patientklagenævnene  

 og patientrådgiverne.
Der henvises herom til undersøgelsens kapitel 1.  

 Endvidere indeholder undersøgelsen en gennemgang af de domstolsafgørelser og  

 afgørelser ved de lokale patientklagenævn og Sundhedsvæsenets  

 Patientklagenævn, hvor patienten har fået medhold i sin klage.
Der henvises  

 herom til undersøgelsens kapitel 9 og 10.
Undersøgelsens hovedkonklusion er bl.a., at anvendelsen af tvang i  

 psykiatrien har været stigende i de tre år, som undersøgelsen omfatter.  

 Endvidere er mange psykiatriske afdelinger præget af overbelægning,  

 personalemangel og utilfredsstillende fysiske rammer.
Det fremgår også, at  

 tvangsanvendelsen administreres korrekt.
Undersøgelsen peger desuden på, at lovens klagesystem, hvorefter nogle  

 klager indgives til domstolene, mens andre klager henhører under de lokale  

 patientklagenævn m.v., er uhensigtsmæssigt og vanskeligt at overskue.
Det  

 fremgår dog også, at klageadgangen faktisk anvendes af patienterne i ikke  

 ubetydeligt omfang.
Endelig vurderes ordningen med patientrådgivere positivt.
Der peges i den  

 forbindelse på, at patientrådgiverne er rutinerede og tilfredse med hvervet,  

 og at de har god kontakt til patienterne og personalet.
 Der henvises i øvrigt til undersøgelsens kapitel 2.
3.2. Tvangsanvendelsens omfang og udvikling Undersøgelsen viser, at antallet af tvangsindlæggelser er steget i de  

 undersøgte år.
Således blev der i 1991, 1992 og 1993 gennemført henholdsvis  

 1540, 1592 og 1704 tvangsindlæggelser.
Det samme gælder antallet af  

 tvangstilbageholdelser, hvor der i de pågældende år blev gennemført  

 henholdsvis 2656, 2727 og 3120 tvangstilbageholdelser.
Også anvendelsen af  

 andre former for tvang, herunder tvangsbehandling med medicin, fysisk  

 magtanvendelse i form af beroligende medicin og tvangsfiksering, er steget.
I  

 de undersøgte år var antallet af tvangsbehandlinger med medicin henholdsvis  

 1922, 1759 og 2318, antallet af fysiske magtanvendelser med beroligende  

 medicin henholdsvis 2025, 2344 og 2553 og antallet af tvangsfikseringer  

 henholdsvis 4408, 4775 og 5498.
Undersøgelsen konkluderer, at det ikke er muligt entydigt at fastslå  

 årsagen til stigningen i antallet af tvangsindlæggelser.
Det kan ikke  

 påvises, at udbygningen af social- og distriktspsykiatrien har haft  

 indflydelse på antallet af tvangsindlæggelser.
For så vidt angår den øgede  

 anvendelse af tvangstilbageholdelse og andre former for tvang, peges der på,  

 at der er en sammenhæng mellem tvang og ressourcer.
Stigningen i  

 tvangsanvendelsen kan i øvrigt næppe tilskrives lovgrundlaget, idet  

 lovreglerne har været de samme i de undersøgte år.
 Der henvises i øvrigt til undersøgelsens kapitel 3.
3.3. Omfanget og udfaldet af klagesagerne ved domstolene Undersøgelsen viser, at der i betydeligt omfang klages over afgørelser om  

 tvangsindlæggelse og tvangstilbageholdelse, herunder især  

 tvangstilbageholdelse af frivilligt indlagte patienter.
Undersøgelsen viser  

 dog også, at omkring halvdelen af klagesagerne frafaldes.  

 Tvangstilbageholdelse påklages hyppigere end tvangsindlæggelse, men frafaldes  

 til gengæld også i større omfang.
Omfanget af klager og klagefrafald har for  

 begge former for frihedsberøvelse været konstant igennem  

 undersøgelsesperioden.
Også byrettens afgørelser om tvangsindlæggelse og  

 tvangstilbageholdelse ankes i et ikke ubetydeligt omfang.
Imidlertid  

 frafaldes anken også i mange tilfælde.
Undersøgelsen viser i øvrigt, at det overvejende er sygehusmyndighederne,  

 der får medhold ved domstolene.
Således får patienterne alene medhold i  

 gennemsnitligt 6 pct. af de afgjorte klagesager om tvangsindlæggelse og 3  

 pct. af de afgjorte klagesager om tvangstilbageholdelse ved byretterne.
Ved  

 landsretterne får patienterne i gennemsnit medhold i 8 pct. af klagerne om  

 tvangsindlæggelse og i 6 pct. af klagerne om tvangstilbageholdelse.
I  

 undersøgelsesperioden er der dog sket en stigning i andelen af klagesager med  

 patientmedhold, både for så vidt angår tvangsindlæggelse og  

 tvangstilbageholdelse.
De sager, hvor der gives patienten medhold, vedrører i  

 øvrigt fortrinsvis tvangsindlæggelse, hvilket ifølge undersøgelsen bl.a. kan  

 tilskrives, at der stilles flere formelle krav i forbindelse med  

 tvangsindlæggelse, og at beslutning om tvangstilbageholdelse normalt træffes  

 af læger med særlig indsigt i psykiatri efter en forudgående observation af  

 patienten, mens tvangsindlæggelse iværksættes på grundlag af en praktiserende  

 læges korterevarende undersøgelse af patienten under mere akutte  

 omstændigheder.
Undersøgelsen konkluderer, at psykiatrilovens klageadgang benyttes i  

 praksis, og at anvendelsen af frihedsberøvelse som udgangspunkt administreres  

 korrekt.
Som en mulig årsag til klage- og ankefrafaldet peges på  

 sagsbehandlingstiden ved domstolene, der for byrettens vedkommende er  

 gennemsnitligt 55 dage og for landsrettens vedkommende gennemsnitligt 70  

 dage.
Patientens tilstand når at bedres så meget under den psykiatriske  

 behandling i ventetiden, at den pågældende opnår sygdomsindsigt og forståelse  

 for, at frihedsberøvelsen har været nødvendig.
 Der henvises i øvrigt til undersøgelsens kapitel 4.
3.4. Omfanget og udfaldet af klagesagerne ved patientklagenævnene Undersøgelsen viser, at sagerne ved de lokale patientklagenævn og  

 Sundhedsvæsenets Patientklagenævn hovedsageligt vedrører klager over  

 tvangsbehandling med medicin.
De resterende sager omhandler overvejende  

 tvangsfiksering med bælte og fysisk magtanvendelse i form af beroligende  

 medicin.
Der klages langt hyppigere over tvangsbehandling med medicin end  

 over de andre former for tvang, der kan påklages til patientklagenævnene.  

 Dette har ifølge undersøgelsen navnlig sammenhæng med, at klager over  

 tvangsbehandling normalt har opsættende virkning.
Da den gennemsnitlige  

 sagsbehandlingstid i patientklagenævnene er 15 dage fra klagens fremsættelse,  

 jf. pkt. 3.7. nedenfor, indebærer den nugældende ordning, at mange patienter  

 er ubehandlede i længere tid.
Undersøgelsen viser også, at klager til patientklagenævnene ikke frafaldes  

 i samme omfang som klager til domstolene.
Undersøgelsen nævner i den  

 forbindelse sagsbehandlingen ved domstolene, jf. pkt. 3.3. ovenfor.
Desuden  

 tyder undersøgelsen på, at domstolsprøvelse af nogle patienter opleves som en  

 større belastning end sagsbehandlingen ved patientklagenævnene.
Af undersøgelsen fremgår desuden, at omfanget af klager og klagefrafald  

 har været konstant igennem undersøgelsesperioden.
I øvrigt får  

 sygehusmyndighederne også i patientklagenævnene medhold i hovedparten af  

 klagesagerne.
Således får patienterne alene medhold i gennemsnitligt 3-7 pct.  

 af de afgjorte sager.
For så vidt angår ankesager, får patienterne alene  

 medhold i gennemsnitligt 1 pct. af sagerne.
Undersøgelsen konkluderer på den  

 baggrund, at anvendelsen af tvang som udgangspunkt administreres korrekt, og  

 at der kun anvendes tvang i nødvendigt omfang.
Endelig peger undersøgelsen på, at det nugældende registrerings- og  

 indberetningssystem vedrørende tvangsanvendelsen er uhensigtsmæssigt.
Som  

 forklaring på dette forhold angives, at registreringen og indberetningen af  

 tvangsanvendelsen ikke under den nugældende ordning kan henføres til bestemte  

 personer eller indlæggelser.
Det medfører bl.a., at det ikke er muligt at  

 påvise, i hvilket omfang tvangsanvendelsen angår samme person.
 Der henvises i øvrigt til undersøgelsens kapitel 5.
3.5. Spørgeskemaundersøgelsen af de psykiatriske afdelinger Undersøgelsen viser, at de fysiske rammer på de akutte lukkede afdelinger  

 er utilfredsstillende.
Der er bl.a. mangel på enestuer og  

 beskæftigelsesmuligheder.
Personalemangel og hyppigt forekommende  

 overbelægning fører ofte til, at patienterne ikke får adgang til frisk luft.  

 Kun få afdelinger har en akut modtagefunktion (psykiatrisk skadestue), hvor  

 patienter selv kan henvende sig døgnet rundt.
Endvidere har kun omkring  

 halvdelen af de psykiatriske afdelinger en distriktspsykiatrisk service med  

 forankring i nærsamfundet.
Af undersøgelsen fremgår også, at psykiatriloven i et vist omfang  

 administreres forskelligt på de psykiatriske afdelinger.
Således giver det  

 bl.a. anledning til tvivl, hvornår udtrykket »overlægen« skal  

 forstås som et forbud mod, at beslutningskompetencen delegeres til andre  

 læger på afdelingen.
Endvidere synes der at herske nogen usikkerhed om  

 adgangen til at tilbageføre indlagte patienter, der har forladt afdelingen  

 eller er udeblevet efter udgang.
Undersøgelsen nævner i den forbindelse, at  

 patienter undertiden »tvangstilbageholdes« uden at have begæret sig  

 udskrevet, således at politiet efter omstændighederne kan føre patienten  

 tilbage til afdelingen uden iagttagelse af fremgangsmåden ved  

 tvangsindlæggelse.
De fleste afdelinger finder, at ordningerne vedrørende behandlingsplaner,  

 tvangsprotokoller og faste vagter til tvangsfikserede patienter er  

 ressourcekrævende.
Endvidere vurderer mange afdelinger, at  

 behandlingsplanerne ikke opfylder formålet om at inddrage patienten og styrke  

 mulighederne for at opnå patientens positive medvirken i behandlingsforløbet.  

 Ordningen med patientråd og patientmøder fungerer ikke hensigtsmæssigt.
Kun  

 meget få steder er der oprettet patientråd, og patienternes tilstand og  

 forholdene især på de akutte lukkede afdelinger forhindrer ofte, at der kan  

 afholdes patientmøder.
 De fleste afdelinger finder, at patientrådgiverordningen fungerer  

 tilfredsstillende, og at patientrådgivernes grundlag for at bestride hvervet  

 er godt.
Afdelingerne finder, at det opsplittede klagesystem er uhensigtsmæssigt.  

 Det anføres i den forbindelse, at domstolene generelt har et bedre  

 beslutningsgrundlag end patientklagenævnene, bl.a. fordi domstolene normalt  

 hører Retslægerådet.
Endvidere savner patientklagenævnene psykiatrisk  

 sagkundskab, hvilket bl.a. er et problem i det omfang, nævnene tager stilling  

 til det lægelige indhold af en tvangsbehandling i form af tvangsmedicinering,  

 herunder valg af præparat og dosering.
Mange afdelinger nævner også, at retterne og patientklagenævnene kun i  

 begrænset omfang afholder møde på afdelingen, og at de mest syge patienter  

 ofte ikke får mulighed for personligt at deltage i møderne.
Endvidere er det  

 i nogle patientklagenævn kun sjældent, at læger og patientrådgivere deltager  

 i sagens behandling.
 Undersøgelsen viser i øvrigt, at afdelingerne tager afstand fra reglen om,  

 at klage over tvangsbehandling normalt har opsættende virkning, fordi mange  

 patienter lades ubehandlede i længere tid og derfor i ventetiden bliver  

 stadig mere forpinte og eventuelt mere urolige, ligesom det bliver sværere at  

 behandle deres psykiske sygdom.
Reglerne om tvangsbehandling af legemlig (somatisk) lidelse hos en  

 sindslidende patient synes generelt hensigtsmæssige.
Dog findes der at være  

 behov for en afklaring af spørgsmålet om tvangsbehandling af sindslidende  

 patienter, der er indlagt på en somatisk afdeling uden at være blevet  

 overført dertil fra en psykiatrisk afdeling.
 Endelig vurderer mange afdelinger, at bl.a. uro på afdelingerne,  

 overbelægning og personalemangel indvirker på omfanget af tvangsanvendelsen,  

 f.eks. tvangstilbageholdelse, tvangsfiksering og fysisk magtanvendelse.
 Der henvises i øvrigt til undersøgelsens kapitel 6.
3.6. Spørgeskemaundersøgelsen af patientrådgiverne Undersøgelsen viser, at patientrådgiverne generelt er tilfredse med  

 hvervet, og at de har en god kontakt til patienterne og personalet.  

 Undersøgelsen peger dog også på, at en række forhold, bl.a. aflønning og  

 hovedbeskæftigelse, medfører, at den første kontakt til patienten efter en  

 beskikkelse ofte forsinkes, og at patientrådgiverne langt fra altid deltager  

 i retsmøder og i møder i patientklagenævnene.
Endvidere er der forskellige  

 syn på, hvad hvervet indebærer, og hvorledes det bør praktiseres.
Mange patientrådgivere finder generelt, at forholdene på de psykiatriske  

 afdelinger er utilfredsstillende.
Det vurderes dog også, at der kun anvendes  

 den nødvendige tvang på de psykiatriske afdelinger.
 Der henvises i øvrigt til undersøgelsens kapitel 7.
3.7. Spørgeskemaundersøgelsen af de psykiatriske patientklagenævn Undersøgelsen viser, at den gennemsnitlige sagsbehandlingstid i  

 patientklagenævnene er 15 dage, hvilket bl.a. indebærer, at meget syge  

 patienter, der er frihedsberøvet på behandlingsindikation, ofte er  

 ubehandlede i længere tid, idet klage over tvangsbehandling normalt har  

 opsættende virkning.
Endvidere er der forskellig praksis bl.a. med hensyn til  

 patientrådgiveres og lægers deltagelse i nævnsmøderne.
Det samme gælder med  

 hensyn til nævnenes mødested, idet mange nævn ikke afholder møde på den  

 psykiatriske afdeling.
Hovedparten af nævnsmedlemmerne finder, at grundlaget for afgørelserne  

 generelt er tilfredsstillende.
Det oplyses i den forbindelse, at der ofte  

 tages stilling til det lægelige indhold af en tvangsbehandling.
Mange  

 nævnsmedlemmer finder dog også, at det opsplittede klagesystem er  

 uhensigtsmæssigt, bl.a. fordi nævnet i sager om tvangsbehandling skal tage  

 stilling til, hvorvidt betingelserne for frihedsberøvelse er opfyldt.
4. God sygehusstandard 4.1. Gældende ret og psykiatrilovsundersøgelsen Ifølge sygehusloven er det amtskommunerne og Hovedstadens  

 Sygehusfællesskab, som har det umiddelbare driftsherreansvar for såvel det  

 somatiske som det psykiatriske sygehusvæsen.
Dette driftsherreansvar medfører  

 ret og pligt for amtskommunerne til selv at fastsætte de rammer, hvorunder  

 sygdomsbehandlingen foregår.
I psykiatrilovens § 2 er det fastsat, at  

 sygehusmyndigheden med henblik på i videst muligt omfang at forebygge  

 anvendelse af tvang skal tilbyde sygehusophold, behandling og pleje, som  

 svarer til god sygehusstandard.
 Psykiatrilovsundersøgelsen konkluderer bl.a., at anvendelsen af tvang er  

 steget i undersøgelsesperioden, og at mange psykiatriske afdelinger er præget  

 af overbelægning, personalemangel og utilfredsstillende fysiske rammer.  

 Endvidere er der bl.a. mangel på enestuer, beskæftigelsesmuligheder og adgang  

 til frisk luft, jf. bl.a. afsnit 3.5. ovenfor.
4.2. Baggrunden for den gældende ordning Baggrunden for, at der blev optaget en bestemmelse om god sygehusstandard  

 i psykiatriloven, var, at de fysiske rammer, hvorunder det psykiatriske  

 sygehusvæsen fungerer, og de øvrige ressourcer, der tilføres denne del af  

 sygehusvæsenet, har en ikke uvæsentlig betydning for omfanget af  

 tvangsanvendelsen, jf. betænkning nr. 1068/1986 s. 313 ff. og betænkning nr.  

 1109/1987 s. 12 ff.
Det fremgår således, at der i det lovforberedende udvalg  

 var enighed om det ønskelige i at pege på denne sammenhæng og samtidig at  

 fremhæve, at forbedrede forhold for psykiatriske patienter ikke alene skabes  

 ved fastsættelse af en række formelle retsgarantier, men måske i endnu højere  

 grad afhænger af, at der afsættes de fornødne midler til at sikre patienterne  

 sygehusophold under tidssvarende forhold og fysiske rammer, herunder med  

 hensyn til udstyr, lokaler og bygninger, personale, beskæftigelses- og  

 uddannelsesmuligheder m.v.
 Udvalget foreslog på den baggrund som § 2 en generel bestemmelse,  

 hvorefter sygehusmyndighederne skal tilbyde sygehusophold, der er i  

 overensstemmelse med god psykiatrisk sygehusstandard, med henblik på at  

 begrænse og forebygge anvendelsen af tvang, jf. betænkning nr. 1109/1987 s.  

 19. Flertallet i udvalget foreslog endvidere, at der i lovteksten blev  

 optaget et katalog over visse goder, som frihedsberøvede patienter skal have  

 ret til, f.eks. enestue, når dette er lægeligt indiceret, passende  

 værelsesstandard, tilbud om beskæftigelse og undervisning, mindst 1 times  

 ophold i frisk luft dagligt og ledsaget udgang efter behov.
Udvalgets mindretal var enig i den målsætning, som flertallet havde  

 opstillet.
Mindretallet fandt imidlertid ikke, at en lovfæstelse af særlige  

 regler om de fysiske og behandlingsmæssige rammer var et egnet middel til at  

 sikre, at rammerne for alle psykiatriske patienter generelt forbedres.  

 Mindretallet anførte, at lovbestemmelser, der ved mere præcise standarder og  

 normer regulerer sygehusvæsenets ydelser over for en bestemt patientgruppe,  

 griber ind i sygehusmyndighedernes kompetence til efter sygehusloven at  

 foretage den nærmere sygehusplanlægning og prioritering af ressourceforbruget  

 inden for den samlede sygehussektor.
Den lovregulering, som flertallet havde  

 foreslået, ville således være et brud på de lovgivningsprincipper, som  

 lovgivningsmagten har lagt til grund i forbindelse med udlægningen af  

 ansvaret for sygehusvæsenet til landets amtskommuner.
Mindretallet henviste endvidere til, at en gennemførelse af flertallets  

 forslag indebærer risiko for, at opfyldelsen af de materielle rettigheder for  

 frihedsberøvede patienter, hvis indlæggelsestid ofte er kortere end andre  

 patienters, sker på bekostning af en tilsvarende forbedring af forholdene for  

 de frivilligt indlagte psykiatriske patienter, der udgør hovedparten af alle  

 indlagte.
De forbedringer, der også efter mindretallets opfattelse kan være  

 behov for ikke blot til gavn for frihedsberøvede patienter, men til fordel  

 for alle psykiatriske patienter, bør ligesom på det somatiske område  

 fremkomme som resultat af de kommunale myndigheders prioritering og  

 fastlæggelse af udviklingen inden for sundhedsområdet.
Justitsministeriet fandt i lighed med mindretallet, at lovfæstelse af en  

 række minimumsgoder for en meget lille gruppe af de psykiatriske patienter på  

 en uheldig måde ville gribe ind i amtskommunernes mulighed for at foretage en  

 samlet sygehusplanlægning, der sikrer den bedst mulige ressourceanvendelse  

 til gavn for alle psykiatriske patienter.
Justitsministeriet fandt endvidere,  

 at den mest hensigtsmæssige måde gennem lovgivning at sikre psykiatriske  

 patienters forhold på er, at der i psykiatriloven optages en bestemmelse, der  

 udtrykkeligt pålægger den enkelte sygehusmyndighed at sørge for, at de  

 psykiatriske afdelinger opfylder god psykiatrisk sygehusstandard, således som  

 der var enighed om i udvalget, jf.
Folketingstidende 1988-89, Tillæg A, sp.  

 2053-54.
Under behandlingen af lovforslaget i Folketinget udgik ordet  

 »psykiatrisk« af bestemmelsen, idet man ønskede at fremhæve, at  

 psykiatriske afdelinger er en del af det almindelige sygehusvæsen, og at en  

 stillingtagen til de standarder og normer, der bør gælde på det psykiatriske  

 område, ikke kan ske uden sammenhæng med de forhold, der stilles til rådighed  

 inden for det øvrige sygehusvæsen i forbindelse med somatisk  

 sygehusbehandling.
Efter den ændrede formulering ligger den nærmere  

 prioritering af ressourceforbruget, herunder spørgsmålet om fordelingen af  

 ressourcer mellem de somatiske og de psykiatriske afdelinger, fortsat hos  

 sygehusmyndighederne. Ændringen indebærer dog også, at sygehusmyndighederne  

 ved den nærmere sygehusplanlægning som en generel målsætning skal tilstræbe,  

 eventuelt inden for en nærmere angiven årrække, at tilvejebringe fysiske  

 rammer og forhold for de psykiatriske patienter, der under hensyn til  

 områdernes forskelligartethed i hvert fald ikke er ringere end forholdene  

 inden for det øvrige sygehusvæsen i den pågældende sygehuskommune.
Under udvalgsbehandlingen af lovforslaget blev det også nævnt, at  

 forskellen mellem de somatiske og psykiatriske sygehusafdelinger gør det  

 ønskeligt, at der indrettes opholdsrum og sengestuer på en sådan måde, at  

 patienterne ikke tvinges til konstant fysisk nærhed.
Sammen med hensyntagen  

 til personalets holdning og uddannelse kan dette modvirke, at miljøet bliver  

 angst- og aggressionsskabende.
Der blev ligeledes lagt vægt på muligheden for  

 meningsfyldte aktiviteter, herunder muligheden for at kunne komme ud i frisk  

 luft og skifte opholdssted i løbet af dagen.
Retsudvalget bemærkede i den  

 forbindelse, at denne målsætning for visse psykiatriske afdelingers  

 vedkommende ikke kunne anses for opfyldt, jf.
Folketingstidende 1988-89,  

 Tillæg B, sp. 1336-38.
4.3. Justitsministeriets overvejelser Som det fremgår af pkt. 4.2. ovenfor, var man under det lovforberedende  

 arbejde særlig opmærksom på, at der er en nøje sammenhæng mellem omfanget af  

 tvangsanvendelsen og de fysiske rammer, hvorunder det psykiatriske  

 sygehusvæsen fungerer.
Dette er da også kommet direkte til udtryk i  

 psykiatrilovens § 2. At denne bestemmelse fik en fremskudt placering blandt  

 de almindelige bestemmelser i psykiatrilovens kapitel 2 skyldtes ligeledes et  

 ønske om at fremhæve, at forbedrede forhold for de psykiatriske patienter i  

 høj grad afhænger af, at der afsættes de fornødne midler til at sikre  

 patienterne sygehusophold under tidssvarende forhold og fysiske rammer,  

 herunder med hensyn til udstyr, lokaler og bygninger, personale,  

 beskæftigelses- og uddannelsesmuligheder m.v.
Det blev også både i det lovforberedende udvalg og i Folketinget indgående  

 overvejet, om der i psykiatriloven skulle optages et katalog af materielle  

 patientrettigheder for frihedsberøvede patienter såsom ret til enestue,  

 tilbud om beskæftigelse og undervisning, udgang m.v.
Som nævnt blev der under  

 behandlingen af forslaget i Folketinget kun foretaget en mindre ændring i  

 affattelsen af § 2, idet ordet »psykiatrisk« udgik.
Psykiatrilovsundersøgelsen peger på, at udviklingen i perioden fra 1991-93  

 har vist, at mange psykiatriske afdelinger ikke lever op til de mål for god  

 sygehusstandard, der blev opstillet i forbindelse med vedtagelsen af  

 psykiatriloven.
I de undersøgte år har der således været mangel på enestuer  

 og opholds- og besøgsrum, og man har også kun i begrænset omfang kunnet  

 tilbyde beskæftigelse og undervisning og adgang til mindst en times udgang  

 dagligt i frisk luft.
Udviklingen har ifølge psykiatrilovsundersøgelsen også  

 vist, at der er en sammenhæng mellem omfanget af tvangsanvendelsen og de  

 fysiske rammer, som behandlingen af sindslidende foregår under, idet  

 overbelægning og personalemangel har ført til øget anvendelse af tvang, for  

 hurtig udskrivning og indskrænkning i de goder, som frihedsberøvede patienter  

 bør have ret til.
 Udviklingen efter 1993 er bl.a. belyst i en spørgeskemaundersøgelse  

 vedrørende de fysiske rammer på de psykiatriske afdelinger, som  

 Sundhedsministeriet i foråret 1996 i samarbejde med Amtsrådsforeningen og H:S  

 (Hovedstadens Sygehusfællesskab) har gennemført som led i opfølgningen på  

 økonomiaftalen med amterne for 1996.
Resultaterne af undersøgelsen dokumenterer bl.a., at 42 pct. af alle  

 psykiatriske senge på undersøgelsestidspunktet findes på enestuer.
Heraf er  

 langt de fleste værelser uden eget bad og toilet (85 pct). Det fremgår  

 endvidere af undersøgelsen, at en betydelig andel af de psykiatriske  

 afdelinger er beliggende i den ældre del af bygningsmassen.
 Undersøgelsen fastslår herudover, at knap halvdelen af alle psykiatriske  

 senge findes på tosengsstuer, og mere end hver tiende seng er på stuer med  

 flere end to senge.
På de psykiatriske afdelinger er der ifølge undersøgelsen alle steder  

 opholdsrum for patienterne.
Der er imidlertid ikke separat opholdsrum for  

 hvert sengeafsnit.
Det fremgår ligeledes af undersøgelsen, at 4 ud af 5 psykiatriske afsnit  

 har et udendørsareal, således at patienterne kan komme ud i fri luft. 3 ud af  

 4 lukkede afsnit har tilknyttet et sikret udendørsareal.
Generelt er  

 patienternes adgang til fri luft således dårligere, hvis patienternes  

 tilstand kræver et sikret udendørsareal, end hvis dette ikke er tilfældet.
En undersøgelse af amternes og Hovedstadens Sygehusfællesskabs  

 anlægsudgifter i perioden 1992 til 1995 viser en betydelig forøgelse af  

 anlægsudgifterne til de psykiatriske afsnit og distriktspsykiatrien.
De  

 årlige anlægsudgifter steg i perioden fra 106 mio. kr. til 132 mio. kr.,  

 hvilket svarer til en stigning på ca. 25 pct.
 Denne tendens bekræftes af Sundhedsministeriets undersøgelse af de fysiske  

 rammer på de psykiatriske afdelinger.
 Ud af samtlige moderniseringer (defineret som den seneste modernisering),  

 der er gennemført på de lukkede psykiatriske sengeafsnit, er 83 pct. af disse  

 gennemført i perioden 1990 til 1996. Af samtlige moderniseringer gennemført  

 over tid på de åbne psykiatriske afsnit er ca. 53 pct. gennemført i samme  

 tidsrum.
 Selv om der således i de seneste år er gennemført forbedringer, må de  

 fysiske rammer på en betydelig del af de psykiatriske afdelinger fortsat  

 anses for utilfredsstillende.
Regeringen finder, at der klart er behov for en fortsat øget indsats,  

 herunder ikke mindst med hensyn til de bygningsmæssige forhold.
Det er  

 naturligt, at forbedringerne gennemføres i et samarbejde med de ansvarlige  

 sygehusmyndigheder, hvor der indgås mere præcise aftaler om de mål, der skal  

 nås.
 Regeringen har da også i april 1997 indgået en aftale med  

 Amtsrådsforeningen, Københavns og Frederiksberg kommuner om den fortsatte  

 udbygning af tilbudene til sindslidende, jf. bilag 1 til lovforslaget.
Sygehusstandarden har en helt anden og vigtigere betydning for  

 behandlingsforløbet på det psykiatriske område end på det somatiske område.  

 Gode bygningsmæssige forhold, aktivitetsmuligheder m.v. er en væsentlig  

 forudsætning for, at der kan skabes trygge og rolige forhold på de  

 psykiatriske afdelinger.
Det er bl.a. vigtigt, at de bygningsmæssige forhold  

 er indrettet på en sådan måde, at der er mulighed for, at patienter kan få  

 lov til at være i fred og have et privatliv, efter omstændighederne på en  

 enestue.
Dette gælder ikke mindst på afdelinger med opkørte, urolige eller  

 voldsomme patienter, hvor manglende mulighed for at adskille patienterne kan  

 føre til situationer, hvor tvangsanvendelse bliver nødvendig.
Justitsministeriet finder på den baggrund, at der som led i lovrevisionen  

 kan være grund til at understrege behovet for og vigtigheden af, at  

 forholdene på de psykiatriske afdelinger forbedres, herunder navnlig de  

 bygningsmæssige forhold.
Justitsministeriet foreslår derfor en ny affattelse  

 af § 2, således at sygehusmyndigheden med henblik på i videst muligt omfang  

 at forebygge anvendelse af tvang skal tilbyde sygehusophold, behandling og  

 pleje, som svarer til god psykiatrisk sygehusstandard, herunder med hensyn  

 til de bygningsmæssige forhold, senge- og personalenormering, mulighed for  

 udendørs ophold samt beskæftigelses-, uddannelses- og andre aktivitetstilbud.
 Den målsætning, som den foreslåede bestemmelse indebærer, forudsættes  

 gennemført ved en udmøntning af den ovennævnte aftale, som regeringen og  

 Amtsrådsforeningen, Københavns og Frederiksberg kommuner i april 1997 har  

 indgået om den fortsatte udbygning af tilbudene til sindslidende.
 Aftalen mellem regeringen og Amtsrådsforeningen, Københavns og  

 Frederiksberg kommuner indeholder bl.a. en række tilkendegivelser vedrørende  

 de mål og forventninger, som parterne har til udbygningen af tilbudene til  

 sindslidende på sundhedsområdet i de nærmest kommende år.
I aftalen indgår en udmøntning af den statslige bevilling på 400 mio. kr.,  

 der er afsat på finansloven for 1997 til over 3 års perioden 1997-1999 at  

 forbedre forholdene på de psykiatriske sygehuse og afdelinger.
Hovedparten af  

 de statslige bevillinger udmøntes som tilskud med op til 40 pct. af de  

 amtskommunale, incl.
Hovedstadens Sygehusfællesskabs, anlægsudgifter.
For så vidt angår behandlingskapaciteten er der enighed om, at der  

 skal være balance i kapaciteten mellem sociale tilbud og tilbud i  

 sundhedsvæsenet.
Sengekapaciteten skal tilrettelægges således, at  

 belægningsprocenten på den enkelte afdeling ikke hyppigt eller i længere  

 perioder ligger over det normerede.
Der er endvidere enighed om, at antallet  

 af psykiatriske senge ikke reduceres uden tilsvarende oprettelse af  

 døgnpladser i den sociale sektor.
 Om de fysiske rammer anføres i aftalen, at det fysiske miljø har  

 indflydelse på resultatet af behandlingen på psykiatriske afdelinger.  

 Erfaringen viser, at især psykiatriske patienter har brug for rum omkring  

 sig, og at god plads navnlig på lukkede afdelinger nedsætter affektudbrud og  

 aggressivitet.
Endvidere fremhæves vigtigheden af, at indretningen af psykiatriske  

 afdelinger er så bolignende og imødekommende som muligt med høj prioritering  

 af dagslysarealer og moderne indretning.
Indretningen bør være overskuelig og  

 bestræbe sig på at være rummelig og give god plads til den enkelte patient.  

 Det gælder både i den akutte fase og i den efterfølgende behandlingsfase.
Der er på den baggrund enighed om, at de kommunale parter i de kommende år  

 fortsætter og forstærker indsatsen for at forbedre de fysiske rammer på de  

 psykiatriske sygehuse og afdelinger.
Af den statslige bevilling på 400 mio.  

 kr. er der afsat et beløb på 300 mio. kr., hvoraf der kan ydes tilskud til  

 forbedring af de fysiske rammer.
 Af disse 300 mio. er der foretaget en foreløbig fordeling, således at 200  

 mio. søges anvendt til at støtte etablering af enestuer, mens 100 mio. søges  

 anvendt som tilskud til moderniseringer i øvrigt.
Ifølge den undersøgelse, som Sundhedsministeriet gennemførte i foråret  

 1996 i samarbejde med Amtsrådsforeningen og Hovedstadens Sygehusfællesskab,  

 findes der i alt 4.148 psykiatriske heldøgnssenge på landets psykiatriske  

 afdelinger.
Ca. 42 pct. heraf (1742 senge) er placeret på enestuer .  

 Dækningsgraden med enestuer er størst på de retspsykiatriske og  

 langtidspsykiatriske afsnit, hvor henholdsvis ca. 65 pct. og 58 pct. af  

 sengene findes på enestuer.
Dækningsgraden er lavest på de almen åbne  

 psykiatriske og gerontopsykiatriske afsnit.
På de lukkede afsnit findes ca.  

 halvdelen af sengene på enestuer.
Ifølge aftalen er det målsætningen, at alle patienter skal have tilbud om  

enestue.
Da under halvdelen af landets psykiatriske senge er placeret  

 på enestuer, må der påregnes en længere etableringsperiode, før dette mål er  

 nået.
Der er i den forbindelse enighed om, at de kommunale parter i de  

 nærmeste år gør en målrettet indsats for at udvide antallet af enestuer  

 væsentligt.
Aftalen vil ved en fuld udnyttelse af de 200 mio., der er afsat til at  

 støtte etablering af enestuer, betyde, at der etableres enestuer for 1/2 mia.  

 kr.
Antallet af enestuer forventedes på den baggrund at kunne øges med mindst  

 400 i perioden 1997-99. Det kan imidlertid nu konstateres, at amterne og  

 Hovedstadens Sygehusfællesskab i perioden planlægger at øge antallet af  

 enestuer med 600-800.
For så vidt angår fællesarealer, beskæftigelse og undervisning er  

 parterne enige om en målsætning om, at alle patienter skal have mulighed for  

 mindst et miljøskift om dagen, herunder mulighed for at komme ud i frisk luft  

 dagligt.
Der skal være adgang til fællesarealer, f.eks. beskæftigelsesterapi,  

 undervisningslokaler, udendørsareal, mulighed for udøvelse af sport eller  

 anden fysisk udfoldelse samt dagligstue eller TV-stue.
Der er i aftalen opnået enighed om at arbejde for at udvide  

 uddannelseskapaciteten på det psykiatriske område med henblik på at sikre de  

 nødvendige personaleressourcer i forbindelse med den psykiatriske  

 behandling og pleje.
Der er enighed om, at en differentieret og veluddannet  

 personalegruppe er afgørende for såvel opretholdelsen som udviklingen af  

 kvaliteten i den psykiatriske behandling.
Der er endvidere enighed om at  

 arbejde hurtigst muligt for at udvide uddannelseskapaciteten for speciallæger  

 i psykiatri til et niveau, der sikrer, at behovet for denne gruppe af  

 fagpersonale bl.a. på de psykiatriske afdelinger kan imødekommes.
Der er på den baggrund afsat 50 mio. kr. af den statslige bevilling på 400  

 mio. kr. til tilskud i forbindelse med oprettelse af nye  

 uddannelsesstillinger på området.
Af de 50 mio. kr. vil der også kunne ydes  

 tilskud til etablering af specialuddannelsen for sygeplejersker i psykiatrisk  

 sygepleje.
Af aftalen fremgår desuden, at parterne er enige om, at gennemførelsen af  

 aftalen følges nøje.
Endvidere gør Socialministeriet og Sundhedsministeriet  

 fortsat årligt status over udbygningen af tilbuddene til sindslidende på  

 baggrund af indberetninger fra amter, Hovedstadens Sygehusfællesskab og  

 kommuner.
Redegørelsen vedrørende den årlige status sendes til Folketinget.
5. Klageordningen 5.1. Gældende ret og psykiatrilovsundersøgelsen Den gældende klageordning indebærer bl.a., at klager over  

 tvangsindlæggelse og tvangstilbageholdelse indbringes for byretten i  

 første instans med mulighed for anke til landsretten, jf. psykiatrilovens §  

 34 og retsplejelovens kapitel 43 a om prøvelse af administrativt bestemt  

 frihedsberøvelse.
 Klager over tvangsbehandling, tvangsfiksering, fysisk magtanvendelse og  

 beskyttelsesfiksering behandles i første instans af de lokale  

 patientklagenævn, jf. psykiatrilovens §§ 35-36. Patientklagenævnets  

 afgørelser kan påklages til Sundhedsvæsenets Patientklagenævn, jf.  

 psykiatrilovens § 38. Er sådanne klager tillige rettet mod bestemte  

 sundhedspersoners faglige virksomhed, behandles også denne del af klagen af  

 det lokale patientklagenævn med klageadgang til Sundhedsvæsenets  

 Patientklagenævn, jf. herom pkt. 6.2. nedenfor.
 Klager, der alene angår sundhedspersoners faglige virksomhed, skal  

 indbringes direkte for Sundhedsvæsenets Patientklagenævn, jf. § 12,  

 stk. 1, 1. pkt., i lov nr. 397 af 10. juni 1987 med senere ændringer om  

 sundhedsvæsenets centralstyrelse m.v. (centralstyrelsesloven).
 Klager over personalets adfærd i øvrigt skal rettes til arbejdsgiveren,  

 dvs. sygehusmyndigheden (vedkommende amtskommune eller Hovedstadens  

 Sygehusfællesskab).
Efter psykiatrilovens § 12, stk. 1, må tvangsbehandling kun anvendes over  

 for personer, der opfylder betingelserne for tvangstilbageholdelse, jf. § 10,  

 jf. § 5. Patientklagenævnet skal derfor ved efterprøvelsen af en beslutning  

 om tvangsbehandling tage stilling til, om betingelserne for  

 tvangstilbageholdelse er opfyldt.
Hvis patienten i forbindelse med en klage  

 over tvangsbehandling også har klaget over, at den pågældende er blevet  

 tvangstilbageholdt, jf. psykiatrilovens § 34, skal patientklagenævnet således  

 tage stilling til, om betingelserne for tvangstilbageholdelse er opfyldt, på  

 et tidspunkt, hvor spørgsmålet om tvangstilbageholdelse også verserer ved  

 domstolene.
Klagesystemets indretning indebærer således, at retten og  

 patientklagenævnet uafhængigt af hinanden skal påse, at de samme betingelser  

 for et tvangsindgreb er opfyldt.
I sådanne tilfælde kan patientklagenævnet  

 ikke udsætte behandlingen af klagen over tvangsbehandling, indtil retten har  

 truffet afgørelse om tvangstilbageholdelsens lovlighed.
Det skyldes, at klage  

 over tvangsbehandling normalt har opsættende virkning, jf. psykiatrilovens §  

 32, stk. 3, og afsnit 6.1. nedenfor, og at behandlingen af klagen over  

 tvangsbehandling derfor skal fremskyndes mest muligt.
Det kan f.eks. føre  

 til, at en tvangsbehandling, som patientklagenævnet har godkendt,  

 efterfølgende må anses for ulovlig, fordi retten ikke finder, at  

 betingelserne for tvangstilbageholdelse har været opfyldt.
Til illustration kan i den forbindelse henvises til en dom fra Østre  

 Landsret, offentliggjort i Ugeskrift for Retsvæsen 1993 s. 178. I sagen blev  

 patienten tvangsindlagt på behandlingsindikation den 3. juli 1992, og den 6.  

 juli 1992 klagede den pågældende over frihedsberøvelsen.
Den 24. juli 1992  

 godkendte patientklagenævnet overlægens beslutning om tvangsmedicinering, og  

 den 27. august 1992 godkendte byretten frihedsberøvelsen.
Ved landsrettens  

 dom den 9. oktober samme år blev det fastslået, at både frihedsberøvelse og  

 tvangsbehandling (i form af tvangsmedicinering) havde været ulovlig, fordi  

 det ikke var godtgjort, at betingelserne for frihedsberøvelse i  

 psykiatrilovens § 5 havde været opfyldt.
Ved Højesterets dom, offentliggjort i Ugeskrift for Retsvæsen 1997 s. 853,  

 blev landsrettens dom imidlertid ændret, idet det blev fastslået, at  

 betingelserne for tvangsindlæggelse og tvangstilbageholdelse i  

 psykiatrilovens § 5, nr. 1, havde været opfyldt.
Endvidere blev landsrettens  

 afgørelse om tvangsmedicineringens ulovlighed ophævet, idet det blev antaget,  

 at prøvelse af lovligheden af en tvangsmedicinering ikke kan inddrages under  

 en sag anlagt i medfør af retsplejelovens kapitel 43 a.
I psykiatrilovsundersøgelsen peges der på, at den delte klagevej er  

 uhensigtsmæssig og vanskelig at overskue, jf. bl.a. afsnit 3.5. og 3.7.  

 ovenfor.
Det kan derfor overvejes at forenkle klageordningen, således at  

 klage over alle former for tvangsanvendelse behandles af samme myndighed.
I  

 afsnit 5.2. nedenfor redegøres for baggrunden for, at klageordningen er delt  

 mellem patientklagenævn og domstole, og i afsnit 5.3. redegøres for  

 Justitsministeriets overvejelser.
5.2. Baggrunden for den gældende ordning Efter § 9 i den tidligere gældende lov fra 1938 om sindssyge personers  

 hospitalsophold (sindssygeloven) kunne afgørelser om tvangstilbageholdelse på  

 psykiatrisk afdeling påklages til Justitsministeriet, der inden 1 måned  

 skulle tage stilling til klagen.
I praksis blev der indhentet en udtalelse  

 fra Retslægerådet, inden Justitsministeriet traf afgørelse i sagen.  

 Tilsvarende gjaldt med hensyn til klager over tvangsindlæggelse.
Godkendte  

 Justitsministeriet overlægens afgørelse om frihedsberøvelse, kunne patienten  

 begære spørgsmålet om frihedsberøvelsens lovlighed indbragt for domstolene  

 efter reglerne i retsplejelovens kapitel 43 a om prøvelse af administrativt  

 bestemt frihedsberøvelse.
Det indebar bl.a., at Justitsministeriet inden 5  

 søgnedage efter begæringens fremsættelse skulle indbringe sagen for byretten  

 på patientens hjemsted.
Under en sådan sag kunne også spørgsmål om erstatning  

 i anledning af frihedsberøvelsen pådømmes.
Endvidere kunne byrettens  

 afgørelse ankes til landsretten.
Klager over rent lægelige spørgsmål, f.eks. valg af behandlingsform eller  

 metode, bivirkninger og lægefejl samt over eventuel tvangsbehandling og brug  

 af tvangsmidler henhørte tidligere under Sundhedsstyrelsen, men disse klager  

 blev med virkning fra den 1. januar 1988 overført til Sundhedsvæsenets  

 Patientklagenævn, jf. pkt. 5.1. ovenfor.
Eventuelle erstatningskrav skulle  

 fortsat rettes mod den ansvarlige sygehusmyndighed, normalt vedkommende  

 amtskommune, der som ansvarlig for driften hæfter for eventuelle fejl begået  

 af ansatte, herunder læger.
Klager over andre forhold, f.eks. personalets  

 optræden og de forhold, hvorunder patienten må opholde sig på et sygehus,  

 henhørte også fortsat under vedkommende amtskommune som ansvarlig  

 sygehusmyndighed.
Spørgsmålet om udformningen af den fremtidige klageordning i  

 psykiatriloven blev indgående overvejet i det lovforberedende udvalg,  

 jf. betænkning nr. 1068/1986 s. 439 ff. og betænkning nr. 1109/1987 s. 11 f.  

 og s. 97 ff.
Flertallet foreslog, at der i hver amtskommune oprettes  

 mindst et lokalt patientklagenævn, der i første instans behandler klager over  

 alle former for tvangsanvendelse, dvs. frihedsberøvelse, tvangsbehandling,  

 tvangsfiksering, fysisk magtanvendelse og beskyttelsesfiksering (samt klager  

 over forsøgsbehandling). Nævnet skulle endvidere have kompetence til bl.a.  

 gennem uanmeldte besøg på de psykiatriske afdelinger at føre tilsyn med visse  

 forhold, der har forbindelse med de sager, som nævnet fik kompetence til at  

 behandle.
Hvert nævn skulle bestå af en dommer som formand og to andre  

 medlemmer beskikket efter indhentet udtalelse fra henholdsvis Den Almindelige  

 Danske Lægeforening og De Samvirkende Invalideorganisationer.
De lokale nævns  

 afgørelser om frihedsberøvelse kunne efter flertallets forslag indbringes for  

 domstolene efter reglerne i retsplejelovens kapitel 43 a.
Nævnets andre  

 afgørelser kunne indbringes for Sundhedsvæsenets Patientklagenævn.
Mindretallet foreslog, at klager over tvangsindlæggelse og  

 tvangstilbageholdelse indbringes direkte for domstolene efter reglerne i  

 retsplejelovens kapitel 43 a, dvs. uden forudgående administrativ  

 klagesagsbehandling.
Klager over tvangsbehandling, tvangsfiksering, fysisk  

 magtanvendelse og beskyttelsesfiksering skulle efter mindretallets forslag  

 indbringes for Sundhedsvæsenets Patientklagenævn på samme måde som alle andre  

 patienters klager over behandlingen i sygehusvæsenet.
Ved udformningen af den nugældende lov fandt Justitsministeriet, at  

 frihedsberøvelse er et så alvorligt indgreb, at det af retssikkerhedsmæssige  

 grunde må foretrækkes, at sager om tvangsindlæggelse og tvangstilbageholdelse  

 efter begæring så hurtigt som muligt indbringes direkte for en domstol.
Efter  

 Justitsministeriets opfattelse kan det ikke undgås, at en forudgående  

 administrativ lokal behandling af en sådan sag medfører forsinkelse af den  

 retlige prøvelse, uanset hvor smidigt og effektivt den administrative  

 behandling tilrettelægges.
Justitsministeriet tiltrådte derfor mindretallets  

 opfattelse på dette punkt.
For så vidt angår klager over anden tvangsanvendelse stillede man ved  

 genfremsættelsen af lovforslaget den 26. oktober 1988, jf.
Folketingstidende  

 1988-89, Tillæg A, sp. 2035-2108, forslag om, at sådanne klager i første  

 instans afgøres af lokale patientklagenævn.
Lovforslaget svarede på dette  

 punkt til indstillingen fra flertallet i det lovforberedende udvalg bortset  

 fra, at man i lovforslaget foreslog statsamtmanden som formand for nævnet i  

 stedet for en dommer.
Man lagde vægt på, at en sådan ordning faldt i tråd med  

 den nyere tendens i lovgivningen, hvorefter administrative sager, herunder  

 klagesager, som udgangspunkt behandles så lokalt som muligt.
Endvidere blev  

 klagerens og patientrådgiverens mulighed for personligt at møde for  

 klageinstansen og gøre deres synspunkter gældende tillagt særlig betydning.  

 Der blev også lagt vægt på, at en lokal klagesagsbehandling må antages at ske  

 hurtigere end en central behandling.
Endelig blev muligheden for, at det  

 lokale klagenævn i forbindelse med behandlingen af en konkret klagesag kan  

 aflægge besøg på vedkommende psykiatriske afdeling, tillagt væsentlig  

 betydning for kontrollen med anvendelsen af tvang.
 Justitsministeriets forslag blev vedtaget, således at klageordningen i dag  

 er den, at klager over tvangsindlæggelse og tvangstilbageholdelse behandles  

 af domstolene, mens klager over tvangsbehandling, tvangsfiksering, fysisk  

 magtanvendelse og beskyttelsesfiksering behandles af de lokale  

 patientklagenævn med klageadgang til Sundhedsvæsenets Patientklagenævn.
5.3. Justitsministeriets overvejelser Som nævnt peger psykiatrilovsundersøgelsen på, at den opsplitning af  

 klagesystemet, som den gældende ordning indebærer, har gjort klagesystemet  

 uhensigtsmæssigt og vanskeligt at overskue.
Det anføres i den forbindelse, at  

 det er en ulempe ved klagesystemet, at patientklagenævnet og domstolene  

 uafhængigt af hinanden skal tage stilling til, om betingelserne for  

 tvangstilbageholdelse er opfyldt, når der er samtidig er klaget over  

 tvangstilbageholdelse og tvangsbehandling.
Det anføres endvidere, at det  

 synes uhensigtsmæssigt, at patientklagenævnets godkendelse af en  

 tvangsbehandling efterfølgende kan blive underkendt som følge af  

 efterprøvelsen af beslutningen om frihedsberøvelse, fordi retten ikke finder,  

 at betingelserne for tvangstilbageholdelse har været opfyldt.
 Det kan på den baggrund overvejes at ændre klageordningen, således at  

 klager over alle former for tvangsanvendelse indbringes for de lokale  

 patientklagenævn i første instans.
 Til fordel for at samle klagerne i de lokale patientklagenævn kan det  

 anføres, at man herved opnår, at det er den samme myndighed, der i 1. instans  

 tager stilling til, om betingelserne for tvangstilbageholdelse er opfyldt,  

 uanset om klagen angår frihedsberøvelse eller tvangsbehandling.
 En sådan klageordning vil også virke mere overskuelig og enkel og vil  

 formentlig af patienterne kunne opleves som lettere tilgængelig end en  

 ordning, hvor klagevejene er adskilte.
 Heroverfor kan anføres de retssikkerhedsmæssige synspunkter, der ligger  

 bag den gældende ordning, hvorefter klager over tvangsindlæggelse og  

 tvangstilbageholdelse henhører direkte under domstolene uden en forudgående  

 administrativ klagesagsbehandling.
Efter grundlovens § 71, stk. 6, har patienter krav på at få prøvet  

 lovligheden af en tvangsindlæggelse eller tvangstilbageholdelse ved de  

 almindelige domstole eller anden dømmende myndighed.
Får patientklagenævnet  

 kompetence til i første instans at tage stilling til klager over  

 tvangsindlæggelse og tvangstilbageholdelse, skal patienten således stadig  

 have mulighed for at få patientklagenævnets afgørelse om tvangsindlæggelse  

 eller tvangstilbageholdelse prøvet ved domstolene.
Henlægges klager over  

 tvangsindlæggelse og tvangstilbageholdelse til patientklagenævnene i første  

 instans, vil det betyde, at der vil gå længere tid, inden patienten kan få  

 sagen pådømt af en domstol.
 Ved vurderingen af et forslag om at udvide patientklagenævnets kompetence  

 til også at omfatte klager over tvangsindlæggelse og tvangstilbageholdelse  

 skal det endvidere tages i betragtning, at behandlingen af sager om  

 frihedsberøvelse ved retten normalt foregår således, at der foretages  

 bevisførelse med afhøring af vidner og dokumentation af sagkyndige  

 erklæringer, herunder også fra Retslægerådet, der er indhentet til brug for  

 sagens behandling, inden retten afgør sagen.
En udvidelse af patientklagenævnets kompetence til også at omfatte klager  

 over tvangsindlæggelse og tvangstilbageholdelse kan også føre til, at  

 behandlingen af klager over tvangsbehandling med opsættende virkning  

 forsinkes i de tilfælde, hvor nævnet i forbindelse med den samme klage både  

 skal tage stilling til tvangstilbageholdelse og til tvangsbehandling.
Som det  

 fremgår af afsnit 6.1.1. nedenfor, er det en af psykiatrilovsundersøgelsens  

 hovedkonklusioner, at patientklagenævnets sagsbehandlingstid er for lang i de  

 tilfælde, hvor der er klaget over tvangsbehandling, og klagen er tillagt  

 opsættende virkning.
En udvidelse af patientklagenævnets kompetence kan  

 derfor komme i modstrid med ønsket om at fremskynde behandlingen af sådanne  

 klager mest muligt.
 I stedet for at henlægge behandlingen af klager over alle former  

 tvangsanvendelse til de lokale patientklagenævn kunne det overvejes at samle  

 klagerne ved domstolene.
Dette vil imidlertid næppe være en hensigtsmæssig løsning.
Det skyldes  

 bl.a., at klager over tvangsbehandling, tvangsfiksering, anvendelse af fysisk  

 magt og beskyttelsesfiksering er sagstyper, der - bl.a. på grund af  

 procesformen - ikke egner sig umiddelbart til behandling ved domstolene i 1.  

 instans.
Ved udformningen af den nugældende klageordning ved patientklagenævnene  

 blev der endvidere lagt vægt på, at både lægesagkundskab og brugersynspunkter  

 i bred forstand skulle være repræsenteret i klageinstansen.
Disse hensyn vil  

 vanskeligt kunne tilgodeses, hvis samtlige klager skal behandles ved  

 domstolene.
Det kan på den baggrund overvejes at etablere et nyt klagesystem,  

 der erstatter både patientklagenævnene og domstolene.
Som nævnt ovenfor giver  

 udtrykket »anden dømmende myndighed« i grundlovens § 71, stk. 6,  

 mulighed for, at klager over tvangsindlæggelse og tvangstilbageholdelse  

 eventuelt kan behandles ved særdomstole.
Gennemførelsen af et sådant forslag  

 rejser imidlertid en række principielle spørgsmål.
Justitsministeriet har  

 derfor ikke ment at burde stille forslag om oprettelse af særdomstole til  

 behandling af denne type sager.
Selv om den nugældende delte klageordning kan anses for en afbalanceret  

 løsning af de modstående hensyn, der gør sig gældende, er det  

 Justitsministeriets konklusion, at der bør ske en forenkling af  

 klagesystemet, således at alle klager over tvang i første instans samles hos  

 den samme myndighed.
Efter Justitsministeriets opfattelse bør denne myndighed  

 være det lokale patientklagenævn.
Der stilles derfor forslag om, at alle klager over tvangsanvendelse,  

 herunder også klager over tvangsindlæggelse og tvangstilbageholdelse, i  

 første instans behandles af de lokale patientklagenævn.
Om forslagets nærmere  

 indhold henvises til bemærkningerne til de enkelte bestemmelser nedenfor.
 Om Justitsministeriets overvejelser og forslag vedrørende styrkelse af  

 patientklagenævnenes klagesagsbehandling henvises til pkt. 6 nedenfor.
6. Behandlingen af klager ved de lokale patientklagenævn og  

 domstolene I dette afsnit drøftes en række spørgsmål, der vedrører de lokale  

 patientklagenævns behandling af klager.
I afsnit 6.1. overvejes den  

 opsættende virkning af klager over tvangsbehandling, herunder spørgsmålet om  

 indførelse af en absolut frist for patientklagenævnets behandling af sådanne  

 klagesager.
I den forbindelse overvejes også at ændre retsplejeloven med  

 henblik på at fremskynde domstolenes behandling af sager vedrørende  

 tvangsindlæggelse og tvangstilbageholdelse mest muligt.
I afsnit 6.2. drøftes  

 patientklagenævnets saglige kompetence med hensyn til valg af præparat og  

 dosering i forbindelse med klager over tvangsmedicinering.
Endvidere  

 behandles i afsnit 6.3. spørgsmålene om patientrådgiverens og overlægens  

 deltagelse i patientklagenævnets møder og patientklagenævnets mødested.  

 Endelig overvejes det i afsnit 6.4, om patientklagenævnene skal tillægges en  

 generel tilsynskompetence.
6.1. Opsættende virkning af klage over tvangsbehandling og spørgsmålet  

 om sagsbehandlingsfrister 6.1.1. Gældende ret og psykiatrilovsundersøgelsen Efter psykiatrilovens § 32, stk. 2, har klager over beslutninger om  

 tvangsanvendelse ikke opsættende virkning.
Det indebærer, at tvangsindgrebet  

 kan foretages, selv om patienten eller patientrådgiveren har klaget eller  

 ønsker at klage over indgrebet.
Efter psykiatrilovens § 32, stk. 3, har klage  

 over beslutning om tvangsbehandling dog opsættende virkning, medmindre  

 omgående gennemførelse af behandlingen er nødvendig for ikke at udsætte  

 patientens liv eller helbred for væsentlig fare.
Bestemmelsen indebærer, at klager over tvangsbehandling normalt fører til,  

 at tvangsbehandlingen må udsættes, indtil patientklagenævnet har truffet  

 afgørelse.
Bestemmelsen medfører dog også, at en klage i visse særlige  

 tilfælde ikke har opsættende virkning, hvilket bl.a. skal ses i lyset af de  

 hjælpepligter, der følger af lægeloven og straffeloven, jf. herom  

 Folketingstidende 1988-89, Tillæg B, sp. 1355-1356.
Psykiatrilovsundersøgelsen viser, at den opsættende virkning ofte fører  

 til, at patienter er ubehandlede i flere uger bl.a. med den følge, at de  

 bliver mere syge og urolige i den tid, hvor man afventer klagenævnets  

 afgørelse.
Det skal endvidere tages i betragtning, at der også forud for en  

 beslutning om tvangsbehandling kan være gået længere tid, hvor man har  

 forsøgt at opnå patientens frivillige medvirken til behandlingen.
6.1.2. Baggrunden for den gældende ordning Reglerne om opsættende virkning af klager over tvangsbehandling har nøje  

 sammenhæng med spørgsmålet om, hvornår der kan anvendes tvang.
Dette  

 spørgsmål blev indgående overvejet af det lovforberedende udvalg, jf.  

 betænkning nr. 1068/1986 s. 36-37, s. 279 ff. og s. 355 ff., samt betænkning  

 nr. 1109/1987 s. 28 og 96. Baggrunden for, at et enigt udvalg anbefalede, at  

 klager over tvangsbehandling normalt tillægges opsættende virkning, var, at  

 tvangsbehandling er af så indgribende karakter, at patienten som udgangspunkt  

 bør have mulighed for at få en en klageinstans uden for den psykiatriske  

 afdeling til at vurdere, om behandlingen bør gennemføres mod patientens  

 ønske.
Som resultat af overvejelserne blev der i udvalgets lovudkastet indsat en  

 bestemmelse om, at klage over beslutning om tvangsbehandling har opsættende  

 virkning, medmindre omgående gennemførelse af behandlingen er nødvendig for  

 ikke at udsætte vedkommendes liv eller helbred for væsentlig fare.
Denne  

 bestemmelse blev også optaget i det endelige lovforslag og vedtaget i uændret  

 form af Folketinget.
6.1.3. Justitsministeriets overvejelser Som nævnt i afsnit 6.1.1. ovenfor, medfører det forhold, at iværksættelse  

 af behandling som følge den opsættende virkning må afvente klagenævnets  

 afgørelse, at patienterne i ventetiden ofte bliver mere syge og urolige.  

 Hertil kommer, at der forud for en beslutning om tvangsbehandling kan være  

 gået længere tid med at søge at opnå patientens frivillige medvirken til  

 behandlingen.
Det kan på den baggrund overvejes at ophæve psykiatrilovens §  

 32, stk. 3, således at klager over tvangsbehandling i lighed med klager over  

 andre former for tvangsanvendelse ikke har opsættende virkning, jf. § 32,  

 stk. 2.
For en sådan løsning kan tale, at den bl.a. giver mulighed for med det  

 samme at iværksætte behandling af patienter, der er frihedsberøvede på grund  

 af et påtrængende behandlingsbehov.
En afskaffelse af den opsættende virkning  

 vil endvidere medvirke til, at man kan undgå at skulle tvangsfiksere  

 patienten i ventetiden eller give den pågældende beroligende indsprøjtninger.  

 De eventuelle betænkeligheder ved en sådan afskaffelse må i øvrigt vurderes i  

 sammenhæng med, at erfaringerne fra psykiatrilovsundersøgelsen viser, at  

 beslutning om tvangsbehandling alligevel bliver godkendt i hovedparten af  

 klagesagerne ved patientklagenævnene, jf. afsnit 3.4. ovenfor.
Endelig har en  

 afskaffelse af den opsættende virkning alene den betydning, at der ikke  

 foretages en forudgående prøvelse af beslutningen.
Patienten vil  

 fortsat have adgang til at få efterprøvet tvangsbehandlingen ved klagenævnet.
 Heroverfor kan det anføres, at det under hensyn til den indgribende  

 karakter af tvangsbehandling er af væsentlig retssikkerhedsmæssig betydning  

 for patienten, at den pågældende har mulighed for - inden behandlingen er  

 gennemført - at få en klageinstans uden for den psykiatriske afdeling til  

 tage stilling til, om tvangsbehandling bør gennemføres.
 En mellemløsning kunne være at ændre på kriterierne for, hvornår en klage  

 tillægges opsættende virkning, således at man fastholder princippet om  

 opsættende virkning af klager over tvangsbehandling samtidig med, at man  

 udvider adgangen til at tvangsbehandle, selv om patienten klager.
 I vurderingen af, om der er behov for en sådan mellemløsning, må indgå, at  

 der allerede under den nugældende ordning er mulighed for at tvangsbehandle i  

 et ikke ubetydeligt omfang, selv om patienten klager, jf. afsnit 6.1.2.  

 ovenfor.
Justitsministeriet finder, at den opsættende virkning af klage over  

 beslutning om tvangsbehandling er en væsentlig retssikkerhedsgaranti for  

 patienter.
Justitsministeriet finder derfor ikke tilstrækkeligt grundlag for  

 helt at afskaffe bestemmelsen om opsættende virkning.
Samtidig kan der efter Justitsministeriets opfattelse foreligge sådanne  

 tungtvejende modhensyn, at tvangsbehandling må iværksættes her og nu, uanset  

 om patienten klager over beslutningen.
Efter den nugældende bestemmelse i  

 lovens § 32, stk. 3, har en klage ikke opsættende virkning, hvis omgående  

 gennemførelse af behandlingen er nødvendig for ikke at udsætte patientens liv  

 eller helbred for væsentlig fare.
I praksis har der måske været en tendens  

 til at tillægge klage opsættende virkning i videre omfang end fastsat ved  

 loven.
Sundhedsstyrelsen vil på den baggrund udsende en vejledning, hvor det  

 præciseres, i hvilke tilfælde klage har opsættende virkning, og i hvilke  

 tilfælde en klage ikke har den virkning.
Justitsministeriet finder, at der herudover bør skabes hjemmel til ikke at  

 tillægge en klage opsættende virkning, hvis behandling er nødvendig for at  

 afværge, at patienten udsætter andre for nærliggende fare for at lide skade  

 på legeme eller helbred.
Dette forslag er ikke alene begrundet i hensynet til  

 andre, herunder personale og medpatienter, men også i hensynet til den  

 pågældende patient selv.
Dette skyldes bl.a., at alternativet til behandling  

 i de fleste af disse tilfælde vil være anvendelse af andre former for tvang  

 over for patienten i ventetiden, herunder navnlig tvangsfiksering og  

 indgivelse af beroligende medicin.
Der henvises i øvrigt til forslaget til  

 ændring af § 32, stk. 3, og bemærkningerne hertil.
Specielt om sagsbehandlingsfrist for patientklagenævnet For så vidt angår de tilfælde, hvor klage over beslutning om  

 tvangsbehandling fortsat har opsættende virkning, bør det sikres, at nævnet  

 hurtigt tager stilling, således at patienten ikke i de tilfælde, hvor  

 betingelserne for tvangsbehandling er opfyldt, lades ubehandlet i længere tid  

 efter, at der er klaget over den påtænkte tvangsbehandling.
Efter den  

 nugældende ordning skal patientklagenævnet træffe afgørelse snarest muligt,  

 og er afgørelsen ikke truffet inden 14 dage efter klagens modtagelse, skal  

 nævnet underrette patienten og patientrådgiveren om grunden hertil samt om,  

 hvornår afgørelse kan forventes at foreligge, jf. psykiatrilovens § 37, stk.  

 3. Den nugældende ordning indeholder ikke noget krav om, at afgørelsen skal  

 være truffet inden 14 dage efter sagens indbringelse.
Af bemærkningerne til  

 lovforslaget fremgår dog, at der i praksis bør træffes afgørelse inden 14  

 dage efter klagens modtagelse.
Især klager over forestående tvangsbehandling  

 forudsættes under hensyn til den opsættende virkning behandlet og afgjort  

 særlig hurtigt, jf.
Folketingstidende 1988-89, Tillæg A, sp. 2097.
Justitsministeriet finder, at der er behov for at sikre en hurtig  

 behandling af klager med opsættende virkning i højere grad, end det er sket i  

 den nugældende lov.
Justitsministeriet foreslår på den baggrund en absolut  

 sagsbehandlingsfrist for patientklagenævnet på 7 hverdage for denne type  

 klagesager, jf. forslaget til ny § 36, stk. 3, og bemærkningerne hertil.
En sådan kort frist forudsætter bl.a., at den lægeerklæring, der indgår i  

 nævnets behandling, er fyldestgørende, således at der ikke bliver behov for  

 at indhente supplerende erklæringer.
Sundhedsstyrelsen vil på den baggrund  

 udsende en vejledning om kravene til indholdet af erklæringer, der udarbejdes  

 til brug for nævnsbehandlingen, herunder også erklæringer i sager om  

 tvangsbehandling med opsættende virkning.
Andre klagesager skal som hidtil afgøres snarest muligt.
Har  

 patientklagenævnet ikke truffet afgørelse inden 14 dage efter klagens  

 modtagelse, skal nævnet underrette patienten og patientrådgiveren om grunden  

 hertil samt om, hvornår afgørelse kan forventes at foreligge.
Specielt om sagsbehandlingsfrist for domstolene Som det fremgår af afsnit 5.3. ovenfor, foreslås det, at alle klager over  

 tvang, herunder også tvangsindlæggelse og tvangstilbageholdelse, skal  

 indbringes for patientklagenævnet i 1. instans.
Endvidere skal  

 patientklagenævnets afgørelser om tvangsindlæggelse og tvangstilbageholdelse  

 efter begæring kunne indbringes for domstolene efter retsplejelovens kapitel  

 43 a om prøvelse af administrativt bestemt frihedsberøvelse.
Det må i den  

 forbindelse overvejes, om der bør foreslås ændringer om domstolenes  

 behandling af disse sager.
Der er hverken i retsplejelovens kapitel 43 a eller i psykiatriloven  

 fastsat nærmere regler for, hvor hurtigt retten skal afsige dom i sager om  

 klage over tvangsindlæggelse og tvangstilbageholdelse.
Det er imidlertid  

 forudsat, at sådanne sager fremmes med den fornødne hurtighed.
Det kan på den  

 baggrund overvejes at ændre reglerne for behandlingen af sager om  

 administrativt bestemt frihedsberøvelse med henblik på yderligere at  

 fremskynde behandlingen af sager om tvangsindlæggelse og  

 tvangstilbageholdelse ved domstolene.
En mulighed kunne i den forbindelse være at indføre en  

 sagsbehandlingsfrist for rettens behandling af klager over tvangsindlæggelse  

 og tvangstilbageholdelse.
Til fordel for et sådant forslag kan anføres, at  

 det falder i tråd med forslaget om at fastsætte en frist for sagsbehandlingen  

 af klager over tvangsbehandling med opsættende virkning, jf. afsnit 6.1.3.  

 ovenfor.
Sagsbehandlingen ved domstolene egner sig imidlertid næppe til at blive  

 undergivet en absolut sagsbehandlingsfrist.
Det skyldes bl.a., at den er mere  

 formel og tidkrævende end sagsbehandlingen ved patientklagenævnene.
Som nævnt  

 i afsnit 5.3. ovenfor, beskikkes der normalt advokat i forbindelse med  

 rettens behandling, ligesom der foretages bevisførelse, hvori der normalt  

 indgår afhøring af vidner og dokumentation af indhentede erklæringer fra  

 sagkyndige, herunder Retslægerådet, inden retten træffer afgørelse i sagen.
Efter Justitsministeriets opfattelse bør man på den baggrund afstå fra at  

 indføre en absolut frist for behandlingen af klager over tvangsindlæggelse og  

 tvangstilbageholdelse ved domstolene.
Justitsministeriet finder dog, at der  

 ved forberedelsen af sådanne sager i lighed med andre sager om prøvelse af  

 administrativt bestemt frihedsberøvelse kan være grund til at være særligt  

 opmærksom på, at sagen fremmes mest muligt.
Dette gør sig ikke mindst  

 gældende i de foreliggende tilfælde, hvor sagerne om frihedsberøvelse  

 allerede har været undergivet en administrativ klagesagsbehandling ved de  

 lokale patientklagenævn.
I disse tilfælde er der således et særligt behov for  

 at sikre, at der ikke går for lang tid, inden patienten får rettens  

 afgørelse.
Det gælder navnlig, hvis patienten fortsat er frihedsberøvet på  

 det tidspunkt, hvor sagen er indbragt for retten.
Justitsministeriet foreslår på den baggrund, at der i retsplejelovens §  

 470, stk. 3, om tidspunktet for sagens foretagelse indføjes en bestemmelse,  

 hvorefter dommeren i øvrigt påser, at sagen fremmes mest muligt.
Der henvises  

 i den forbindelse til lovforslagets § 2, nr. 3.
6.2. Patientklagenævnets saglige kompetence i forbindelse med klager  

 over tvangsbehandling 6.2.1. Gældende ret og psykiatrilovsundersøgelsen Efter psykiatrilovens § 36 omfatter patientklagenævnets saglige kompetence  

 klager over tvangsbehandling, jf. §§ 12 og 13, tvangsfiksering, jf. §§ 14-16,  

 fysisk magtanvendelse, jf. § 17, og beskyttelsesfiksering, jf. § 18. Nævnets  

 afgørelse kan gå ud på, at tvangsindgrebet godkendes, eller at indgrebet  

 findes at være foretaget med urette, f.eks. fordi lovens betingelser for dets  

 foretagelse ikke er opfyldt.
Ved klage over beslutning om tvangsbehandling  

 kan nævnet godkende eller tilsidesætte beslutningen.
Hvis klagen ikke kun  

 omfatter indgrebet som sådant, men også er rettet mod den eller de  

 sundhedspersoner, der har deltaget i den påklagede tvangsudøvelse, kan nævnet  

 samtidig tage stilling til, om der er grundlag for at udtale kritik over for  

 den pågældende, jf. § 15 i bekendtgørelsen om forretningsorden for de  

 psykiatriske patientklagenævn.
Har klagen over den faglige virksomhed ikke  

 forbindelse med tvangsindgrebets foretagelse, behandles klagen af  

 Sundhedsvæsenets Patientklagenævn, jf. afsnit 5.1. ovenfor.
Om den saglige kompetence ved klage over tvangsbehandling fremgår det af  

 forarbejderne til den gældende lov, at nævnets kompetence ikke er begrænset  

 til en efterprøvelse af, om betingelserne for tvangsbehandling er opfyldt,  

 jf. § 12, stk. 1, og en bedømmelse af den tvang, der i givet fald er anvendt,  

 jf. § 12, stk. 3, 2. pkt.
Nævnet er også beføjet til at tage stilling til  

 selve det lægelige indhold af behandlingen, herunder valg af præparat og  

 dosering, jf. § 12, stk. 2, og § 4, og Folketingstidende 1988-89, Tillæg A,  

 sp. 2095.
I psykiatrilovsundersøgelsen peges der på, at patientklagenævnene med  

 henblik på visse spørgsmål kan have behov for at få tilført yderligere  

 psykiatrisk sagkundskab.
Der henvises i den forbindelse til, at  

 patientklagenævnene kan have behov for psykiatrisk viden, når man ved  

 behandlingen af klager over bl.a. tvangsbehandling tager stilling til det  

 lægelige indhold af en tvangsmedicinering, jf. afsnit 3.5. ovenfor.
6.2.2. Baggrunden for den gældende ordning Som nævnt i afsnit 5.2. ovenfor henhørte klager over rent lægelige  

 spørgsmål tidligere under Sundhedsstyrelsen, men blev med virkning fra den 1.  

 januar 1988 overført til Sundhedsvæsenets Patientklagenævn.
Spørgsmålet om behandlingen af sager om lægeansvar i forbindelse med  

 tvangsbehandling blev drøftet indgående i det udvalg, der forberedte  

 psykiatriloven, jf. betænkning nr. 1068/1986 s. 451-453. Udvalget  

 indstillede, at klageinstansen ikke behandler klager over eventuelle  

 lægefejl, der har medført skader, for hvilke patienten kræver erstatning, men  

 alene tager stilling til, om betingelserne for tvangsanvendelse har været  

 opfyldt, og om den rette fremgangsmåde er fulgt.
Det er da også baggrunden  

 for, at patientklagenævnet ikke har beføjelse til at afgøre eventuelle  

 erstatningsspørgsmål i forbindelse med tvangsbehandling, men alene kan  

 godkende eller tilsidesætte en beslutning om tvangsbehandling og eventuelt  

 udtale kritik over for nærmere angivne medicinalpersoner, jf. afsnit 6.2.1.  

 ovenfor.
 Sammenhængen mellem den behandlende læges ansvar for den behandling, der  

 ydes, og patientklagenævnets kompetence til at vurdere sundhedspersoners  

 faglige virksomhed ved klage over tvangsbehandling, ses ikke at have givet  

 anledning til særlige overvejelser hos det flertal i udvalget, der udtalte  

 sig til fordel for patientklagenævnsmodellen, jf. betænkning nr. 1068/1986 s.  

 469, jf. s. 465, og afsnit 5.2. ovenfor.
6.2.3. Justitsministeriets overvejelser Det kan i lyset af psykiatrilovsundersøgelsen overvejes at ændre reglerne  

 om patientklagenævnets saglige kompetence, således at nævnet ikke vurderer  

 det lægelige indhold i forbindelse med tvangsanvendelse.
Ved klager over  

 tvangsbehandling skal nævnet herefter alene efterprøve, om betingelserne for  

 tvangsbehandling er opfyldt, jf. § 12, stk. 1, og bedømme den tvang, der i  

 givet fald er anvendt, jf. § 12, stk. 3, 2. pkt.
Til fordel for en sådan løsning kan tale, at den bidrager til en afklaring  

 af, hvem der har det lægelige ansvar for en tvangsbehandling.
Forslaget  

 forhindrer således, at patientklagenævnet ved behandlingen af en klage over  

 tvangsbehandling med opsættende virkning griber ind i den behandlende læges  

 ansvar for det lægelige indhold af den påtænkte tvangsbehandling ved at  

 tilsidesætte overlægens beslutning om valg af præparat og dosering og sætte  

 sin egen afgørelse i stedet f.eks. ved at anvise et andet præparat eller en  

 anden dosering.
Heroverfor kan det anføres, at ordningen svækker patientens retssikkerhed  

 ved klage over tvangsbehandling, idet den afskærer patienten fra at få  

 patientklagenævnets vurdering af, hvorvidt en påtænkt eller gennemført  

 tvangsmedicinering iagttager »det mindste middels princip«, jf. §  

 12, stk. 2, og § 4. Under lovforslagets behandling i Folketinget lagde et  

 flertal i Retsudvalget afgørende vægt på at fremhæve betydningen af  

 iagttagelsen af »det mindste middels princip« i forbindelse med  

 tvangsmedicinering, jf.
Folketingstidende 1988-89, Tillæg B, sp. 1324.
Justitsministeriet finder det overvejende betænkeligt at gå ind på en  

 ordning, der generelt udelukker patientklagenævnet fra vurdere det lægelige  

 indhold i forbindelse med en klage.
Justitsministeriet finder imidlertid, at  

 der kan være behov for at præcisere patientklagenævnets kompetence ved  

 behandling af klager over tvangsbehandling, således at det udtrykkeligt  

 fremgår, at nævnet ved behandling af klager over valg af præparat og dosering  

 i forbindelse med tvangsmedicinering kun tager stilling til, om betingelserne  

 i psykiatrilovens § 12, stk. 2, er opfyldt, dvs. om der i det enkelte  

 tilfælde anvendes afprøvede lægemidler i sædvanlig dosering og med færrest  

 mulige bivirkninger.
En sådan præcisering kræver ikke lovændring, idet den  

 kan gennemføres ved at ændre § 15 om indholdet af nævnets afgørelser i  

 bekendtgørelsen om forretningsordenen for de psykiatriske patientklagenævn.  

 Hvis lovforslaget vedtages, vil Justitsministeriet foretage en sådan  

 præcisering i forretningsordenen for de psykiatriske patientklagenævn.
Justitsministeriet har i forbindelse med spørgsmålet om  

 patientklagenævnenes saglige kompetence også overvejet, om der kan være behov  

 for ændre reglerne om patientklagenævnenes sammensætning med henblik på at  

 styrke den psykiatriske sagkundskab i nævnene.
Den psykiatriske sagkundskab  

 har ikke kun betydning ved vurderingen af, om psykiatrilovens betingelser  

 vedrørende det lægelige indhold af en tvangsmedicinering er opfyldt, jf.  

 ovenfor, men indgår f.eks. også ved afgørelsen af, om de almindelige  

 betingelser for tvangsbehandling er opfyldt, dvs. om den pågældende opfylder  

 betingelserne for tvangstilbageholdelse, jf. psykiatrilovens § 12, stk. 1,  

 jf. §§ 10 og 5.
 Under den nugældende ordning består nævnet ved afgørelsen af den enkelte  

 sag af vedkommende statsamtmand (i Københavns Kommune overpræsidenten) som  

 formand, et medlem beskikket efter indhentet udtalelse fra den Almindelige  

 Danske Lægeforening samt et medlem beskikket efter indhentet udtalelse fra De  

 Samvirkende Invalideorganisationer, jf. psykiatrilovens § 35. De Samvirkende  

 Invalideorganisationer har overladt til Landsforeningen Sind at indstille  

 medlemmer og stedfortrædere til nævnet.
 Ved vurderingen af en eventuel ændring af nævnets sammensætning med  

 henblik på at styrke den psykiatriske sagkundskab skal det fremhæves, at  

 dette spørgsmål blev overvejet nøje af det lovforberedende udvalg i  

 forbindelse med drøftelserne om patientklagenævnsmodellen, jf. betænkning nr.  

 1068/1986 s. 463-464. Flertallet, der anbefalede denne model, lagde vægt på,  

 at de lokale nævn skulle fungere hurtigt og smidigt, og begrænsede derfor  

 antallet af medlemmer til tre, jf. betænkning 1109/1987 s. 98. Flertallet  

 lagde også vægt på, at den lægelige repræsentant som udgangspunkt burde være  

 speciallæge i psykiatri eller have indsigt i psykiatri, jf. betænkning nr.  

 1068/1986 s. 463-464.
Justitsministeriet finder på den baggrund ikke, at der bør gennemføres  

 ændringer på dette punkt.
Justitsministeriet finder samtidig, at der kan være  

 grund til at gøre opmærksom på, at intentionen bag den nugældende ordning er,  

 at den lægelige repræsentant så vidt muligt bør være speciallæge i psykiatri  

 eller have indsigt i psykiatri med henblik på at kunne tilføre  

 patientklagenævnet den fornødne psykiatriske sagkundskab ved  

 klagesagsbehandlingen.
 I stedet for at gennemføre ændringer i patientklagenævnenes sammensætning  

 kunne det overvejes at styrke den psykiatriske sagkundskab gennem en  

 konsulentordning, der f.eks. knyttes til nævnets sekretariat.
Justitsministeriet finder imidlertid ikke, at der bør stilles forslag om  

 en sådan ordning.
Efter Justitsministeriets opfattelse må patientklagenævnet  

 som udgangspunkt tilvejebringe de fornødne psykiatriske oplysninger gennem  

 den erklæring, som overlægen udfærdiger til brug for klagesagens behandling i  

 nævnet, og ved efter omstændighederne at stille uddybende spørgsmål til den  

 behandlende læge, der møder i nævnet, jf. psykiatrilovens § 37, stk. 1, og  

 afsnit 6.3. nedenfor.
En sådan fremgangsmåde gør det muligt at behandle og  

 afgøre sagerne hurtigt.
Viser der sig herefter undtagelsesvis at være behov  

 for yderligere sagkyndige oplysninger, må sådanne oplysninger normalt  

 tilvejebringes ved, at nævnet indhenter en supplerende sagkyndig erklæring  

 f.eks. fra Retslægerådet, som sagens parter kan få lejlighed til at  

 kommentere, inden nævnet træffer afgørelse.
Dette gælder også for så vidt  

 angår behandlingen af sager om tvangsindlæggelse og tvangstilbageholdelse,  

 som foreslås omfattet af patientklagenævnets kompetence.
6.3. Patientrådgiverens og overlægens deltagelse i patientklagenævnets  

 møder og patientklagenævnets mødested 6.3.1. Gældende ret og psykiatrilovsundersøgelsen Efter psykiatrilovens § 37, stk. 2, har patienten og patientrådgiveren ret  

 til mundtligt at forelægge sagen for nævnet ved klage.
I særlige tilfælde,  

 hvor hensynet til patientens helbred eller til sagens behandling i nævnet  

 afgørende taler herfor, kan nævnet bestemme, at patienten helt eller delvis  

 skal være udelukket fra at deltage i forhandlingerne.
Repræsentanten for  

 sygehusmyndigheden, vedkommende overlæge og eventuelt andre involverede  

 sundhedspersoner har også ret til mundtligt at forelægge sagen for nævnet,  

 jf. § 10, stk. 1. 2. pkt., i bekendtgørelsen om forretningsorden for de  

 psykiatriske patientklagenævn.
Overlægen kan efter omstændighederne  

 repræsentere sygehusmyndigheden, men sygehusmyndigheden har som part ret til  

 at være selvstændigt repræsenteret f.eks. ved en af de ansatte i  

 sygehusadministrationen.
Patientklagenævnets formand fastsætter stedet for nævnets møder, jf. § 9,  

 stk. 1, i bekendtgørelsen om forretningsorden for de psykiatriske  

 patientklagenævn.
Der er mulighed for, at møderne foruden på statsamtet kan  

 afholdes på den psykiatriatriske afdeling, hvor patienten er eller har været  

 indlagt.
Det kan ofte være praktisk for sagens parter, at mødet afholdes på  

 afdelingen, og gøre det lettere for patienten at deltage.
Psykiatrilovsundersøgelsen viser, at patientklagenævnene har forskellig  

 praksis med hensyn til, hvor møderne afholdes, og hvem der deltager i  

 møderne, jf. bl.a. afsnit 3.7 ovenfor.
Således fremgår det, at mange nævn  

 undlader at benytte adgangen til at holde mødet på den psykiatriske afdeling,  

 hvor patienten er indlagt, og at patientrådgiverne og overlægerne langt fra  

 altid deltager i møderne.
Det kan på den baggrund overvejes at styrke  

 klagesagsbehandlingen på disse punkter.
6.3.2. Justitsministeriets overvejelser Justitsministeriet finder det rigtigst, at patientrådgiveren normalt  

 deltager i nævnets møde, således at den pågældende kan bistå patienten med at  

 forelægge klagen for nævnet.
Justitsministeriet er i den forbindelse  

 opmærksom på, at der, hvis man gennemfører forslaget om en absolut frist på 7  

 hverdage for behandlingen af klager over tvangsbehandling med opsættende  

 virkning, jf. afsnit 6.1.3. ovenfor, kan forekomme tilfælde, hvor  

 patientrådgiveren må indkaldes til nævnets møde med kort varsel og derfor kan  

 have vanskeligt ved at at være til stede.
Justitsministeriet foreslår på den  

 baggrund, at der i psykiatrilovens § 24, stk. 2, om patientrådgiverens  

 opgaver optages en bestemmelse, der fastslår, at patientrådgiveren så vidt  

 muligt skal være til stede ved klagens behandling i patientklagenævnet, jf.  

 lovforslagets § 1, nr. 10, med tilhørende bemærkninger.
Efter Justitsministeriets opfattelse bør den læge, der har truffet  

 bestemmelse om det påklagede tvangsindgreb, normalt også være tilstede i  

 nævnets møde med henblik på at oplyse sagen for nævnet.
Det vil typisk være  

 overlægen, jf. herved afsnit 8 nedenfor, men behøver ikke nødvendigvis at  

 være det.
Formålet med lægens tilstedeværelse er bl.a. at give nævnets  

 medlemmer mulighed for at stille spørgsmål med henblik på uddybning af den  

 erklæring, der er udfærdiget til brug for klagesagens behandling.
Justitsministeriet finder, at der kan være behov for at præcisere lægens  

 deltagelse i patientklagenævnets møder.
En sådan præcisering kræver ikke  

 lovændring, men kan gennemføres administrativt ved at ændre § 10 om parternes  

 deltagelse i patientklagenævnets møder i bekendtgørelsen om forretningsorden  

 for de psykiatriske patientklagenævn.
Hvis lovforslaget vedtages, vil  

 Justitsministeriet derfor gennemføre en sådan ændring af forretningsordenen.
 Justitsministeriet har også overvejet, om patientklagenævnets møder som  

 udgangspunkt bør afholdes på vedkommende psykiatriske afdeling i stedet for  

 på statsamtet.
Afholdelse af møde på vedkommende psykiatriske afdeling må generelt  

 antages at styrke mulighederne for at fremskynde klagesagsbehandlingen, idet  

 de involverede personer lettere kan komme til stede med kort varsel.
Dette  

 forhold kan bl.a. have betydning, hvis forslaget om at indføre en absolut  

 frist på 7 hverdage for behandlingen af klager over tvangsbehandling med  

 opsættende virkning gennemføres, jf. afsnit 6.1.3. ovenfor.
At afholde mødet på vedkommende psykiatriske afdeling vil også forbedre  

 patientens muligheder for at deltage.
Endvidere vil afholdelse af mødet på  

 den psykiatriske afdeling, hvor patienten er eller har været indlagt i  

 forbindelse med det påklagede tvangsindgreb, falde i tråd med den nugældende  

 bestemmelse i psykiatrilovens § 37, stk. 1, 2. pkt., hvorefter nævnet som led  

 i sagens oplysning kan aflægge besøg på vedkommende psykiatriske afdeling.
Justitsministeriet finder på den baggrund, at der bør ske en præcisering  

 på dette punkt.
En sådan præcisering kan gennemføres administrativt ved at  

 ændre § 9, stk. 1, om stedet for nævnets møder i bekendtgørelsen om  

 forretningsorden for de psykiatriske patientklagenævn.
Hvis lovforslaget  

 vedtages, vil Justitsministeriet foretage en ændring af forretningsordenen  

 med henblik på at fastslå, at nævnets møder som udgangspunkt afholdes på den  

 psykiatriske afdeling, hvor patienten er eller har været indlagt i  

 forbindelse med det påklagede tvangsindgreb.
Reglen vil kunne fraviges, hvis  

 afholdelse af møde på den psykiatriske afdeling ikke vil være hensigtsmæssig.
6.4. Spørgsmålet om tilsynskompetence Med hensyn til spørgsmålet om klagenævnenes saglige kompetence kan det  

 også overvejes, om der bør gennemføres ændringer i den nugældende ordning  

 vedrørende tilsyn med behandlingen af patienter på psykiatriske  

 afdelinger.
Det kan i den forbindelse anføres, at patientklagenævnene efter  

 de nugældende regler ikke har en generel tilsynskompetence eller  

 inspektionsadgang, idet de alene kan aflægge besøg og foretage besigtigelse  

 med henblik på at undersøge de faktiske omstændigheder, hvorunder et påklaget  

 tvangsindgreb har fundet sted, jf. psykiatrilovens § 37, stk. 1, 2. pkt., og  

 § 8 i bekendtgørelsen om forretningsorden for de psykiatriske  

 patientklagenævn.
Det kan endvidere anføres, at den nugældende ordning afviger fra det  

 forslag, som flertallet i det lovforberedende udvalg anbefalede, idet nævnene  

 efter dette forslag fik generel adgang til at aflægge uanmeldte besøg på de  

 psykiatriske afdelinger med henblik på at føre tilsyn med de forhold på de  

 psykiatriske afdelinger, som har forbindelse med de klagesager, som nævnene  

 skulle behandle.
Dette forslag skal bl.a. ses i sammenhæng med, at det som  

 nævnt ovenfor i afsnit 4.2. indgik i flertallets forslag, at der i  

 psykiatriloven blev optaget et udtrykkeligt katalog over visse goder, som  

 frihedsberøvede patienter skulle have ret til, f.eks. ret til enestue, når  

 dette er lægeligt indiceret.
Heroverfor kan det anføres, at bl.a. behandlingen af personer, der er  

 tvangsindlagt eller tvangstilbageholdt administrativt på psykiatriske  

 afdelinger, er undergivet et af Folketinget valgt tilsyn, hvortil de  

 pågældende skal have adgang til at rette henvendelse, jf. grundlovens § 71,  

 stk. 7 (§ 71-tilsynet). § 71-tilsynet kan bl.a. foretage mere generelle  

 undersøgelser af forholdene for tvangsindlagte og tvangstilbageholdte  

 personer på psykiatriske afdelinger.
Som led i sådanne undersøgelser kan  

 tilsynet også foretage besigtigelse på psykiatriske afdelinger, hvor der  

 opholder sig frihedsberøvede personer, jf. herved bl.a.
Beretning af 18.  

 september 1997 vedrørende tilsynets virksomhed i folketingsåret 1996-97.
Endvidere er Folketingets Ombudsmands kompetence med virkning fra den 1.  

 januar 1997 udvidet til fuldt ud at omfatte den kommunale forvaltning, jf. §  

 7, stk. 1, i lov nr. 473 af 12. juni 1996 om Folketingets Ombudsmand.
Det  

 indebærer bl.a., at ombudsmanden uden videre kan iværksætte undersøgelser på  

 eget initiativ og foretage inspektioner af psykiatriske sygehuse og  

 afdelinger under amtskommunerne.
 På den anførte baggrund finder Justitsministeriet ikke, at der kan antages  

 at være behov for yderligere ændringer i den nugældende ordning vedrørende  

det generelle tilsyn med behandlingen af tvangsindlagte og  

 tvangstilbageholdte personer.
Derimod finder Justitsministeriet, at patientklagenævnets kontakt til de  

 psykiatriske afdelinger ikke bør være begrænset til den, der følger af  

 behandlingen af konkrete klagesager.
Patientklagenævnet skal også på anden  

 måde kunne indgå i en dialog med de psykiatriske afdelinger.
Der henvises til  

 lovforslagets § 1, nr. 14, om pligt for patientklagenævnet til at  

 offentliggøre årsberetning om nævnets virksomhed, hvor det forudsættes, at  

 udarbejdelsen sker i en dialog med de psykiatriske afdelinger.
7. Psykiatrilovens stedlige anvendelsesområde I dette afsnit behandles visse spørgsmål, der har sammenhæng med  

 psykiatrilovens anvendelsesområde i stedlig henseende.
Der sigtes i den  

 forbindelse til spørgsmålet om tilbageførsel af bortgåede og udeblevne  

 patienter til en psykiatrisk afdeling, jf. afsnit 7.1. nedenfor.
Endvidere  

 behandles spørgsmålet om indførelse af en ordning, der giver mulighed for at  

 udskrive patienten på vilkår om, at den pågældende følger et  

 behandlingsforløb, og således, at overlægen kan beslutte at genindlægge  

 patienten, uden at fremgangsmåden ved tvangsindlæggelse skal iagttages, hvis  

 patienten ikke følger behandlingsforløbet (»prøveudskrivning«), jf.  

 afsnit 7.2. nedenfor.
I sammenhæng hermed behandles spørgsmålet om  

 udskrivningsaftaler og koordinationsplaner.
Endelig overvejes i afsnit 7.3.  

 nedenfor spørgsmålet om tvangsbehandling af legemlige lidelser hos  

 sindslidende patienter, der er indlagt på en somatisk afdeling.
7.1. Tilbageførsel af bortgåede og udeblevne patienter 7.1.1. Gældende ret og psykiatrilovsundersøgelsen Psykiatriloven finder som udgangspunkt kun anvendelse på personer, der er  

 indlagt på en psykiatrisk afdeling, jf. § 1, stk. 1. Når en indlagt patient  

 forlader afdelingen, dvs. sygehusets område, og ikke frivilligt vender  

 tilbage hertil eller udebliver efter udgang, opstår spørgsmålet, om der kan  

 anvendes tvang for at bringe patienten tilbage, og hvilken fremgangsmåde der  

 i givet fald skal følges, for at tvangsanvendelsen er retmæssig.
Psykiatriloven indeholder ikke bestemmelser om dette spørgsmål.
Af  

 forarbejderne fremgår dog, at en tvangsindlagt eller tvangstilbageholdt  

 patient i almindelighed kan tilbageføres med politiets bistand uden  

 iagttagelse af fremgangsmåden ved tvangsindlæggelse, når overlægen anmoder  

 herom i forbindelse med, at man har konstateret, at patienten er bortgået  

 eller er udeblevet efter korterevarende udgang.
Dette gælder dog ikke, hvis  

 der går længere tid (mere end en uge regnet fra overlægens anmodning om  

 tilbageførsel), før politiet finder frem til den pågældende.
I sådanne  

 tilfælde, og når overlægens anmodning om politiets bistand ikke fremsættes  

 umiddelbart efter konstateret bortgang eller udeblivelse, eller der er givet  

 udgang med tilladelse til mere end en enkelt overnatning, bør tvungen  

 tilbageførsel ske i overensstemmelse med reglerne om tvangsindlæggelse.
 Hvis en frivilligt indlagt patient, der ikke efterfølgende er  

 blevet tvangstilbageholdt, forlader sygehuset, vil tilbageførsel mod  

 patientens protest kun kunne ske efter reglerne om tvangsindlæggelse.
Den gældende ordning indebærer således, at uformel tilbageførsel ved  

 politiets foranstaltning kun kan komme på tale over for patienter, der på det  

 tidspunkt, hvor de forlod sygehusets område, var tvangsindlagt eller  

 tvangstilbageholdt.
Var den pågældende frivilligt indlagt, er uformel  

 tilbageførsel ikke mulig.
Det gælder, selv om patienten på det tidspunkt,  

 hvor den pågældende forlod sygehusets område, kunne tvangstilbageholdes efter  

 psykiatrilovens § 10, hvis den pågældende havde anmodet om udskrivning.  

 Baggrunden for dette forhold er, at tvangstilbageholdelse kun kan etableres  

 med virkning for personer, der er indlagt, og som på det tidspunkt, hvor  

 beslutningen træffes, befinder sig på sygehuset eller sygehusets område, jf.  

 psykiatrilovens § 1, stk. 1.
At tilbageførsel af tvangsindlagte eller tvangstilbageholdte patienter kun  

 er mulig inden for et kortere tidsrum efter, at udeblivelsen er konstateret,  

 har sammenhæng med, at patientens tilstand kan have forandret sig, hvis den  

 pågældende har været i stand til at klare sig uden for sygehuset i længere  

 tid.
I disse tilfælde kan der ikke generelt antages at være en  

 forhåndsformodning for, at betingelserne for frihedsberøvelse fortsat er  

 opfyldt.
Endvidere kan der hos patienter, der har opholdt sig uden for  

 sygehuset i længere tid, og som ikke bevidst har skjult sig, være skabt en  

 forventning om, at tilbageførsel til vedkommende psykiatriske afdeling ikke  

 vil ske.
I sådanne tilfælde kan tvungen tilbageførsel derfor kun ske under  

 iagttagelse af fremgangsmåden for tvangsindlæggelse.
Det indebærer bl.a., at  

 frihedsberøvelse kun kan iværksættes på grundlag af en lægelig undersøgelse  

 af den pågældende.
 Psykiatrilovsundersøgelsen viser, at der på de psykiatriske afdelinger  

 hersker nogen usikkerhed om adgangen til at tilbageføre indlagte patienter,  

 og at patienter undertiden »tvangstilbageholdes« uden at have  

 begæret sig udskrevet for at skabe mulighed for, at politiet efter  

 omstændighederne kan føre patienten tilbage til afdelingen uden iagttagelse  

 af fremgangsmåden for tvangsindlæggelse, jf. afsnit 3.5. ovenfor.
7.1.2. Justitsministeriets overvejelser om adgangen til at tilbageføre  

 bortgåede eller udeblevne patienter Tilbageførsel af tvangsindlagte og tvangstilbageholdte patienter Selv om tilbageførsel af en frihedsberøvet patient, der er bortgået eller  

 udeblevet, kan betragtes som en håndhævelse af frihedsberøvelsen, finder  

 Justitsministeriet det rigtigst, at den gældende adgang til uformelt at  

 tilbageføre tvangsindlagte og tvangstilbageholdte patienter hviler på  

 en udtrykkelig lovhjemmel.
Justitsministeriet foreslår derfor, at der i psykiatrilovens kapitel 3 om  

 frihedsberøvelse som § 10 a optages en bestemmelse om tilbageførsel.
Efter  

 bestemmelsen kan overlægen, hvis en tvangsindlagt eller tvangstilbageholdt  

 person har forladt en psykiatrisk afdeling og ikke frivilligt er vendt  

 tilbage, beslutte, at den pågældende skal føres tilbage til afdelingen med  

 politiets bistand.
Sådan tilbageførsel kan efter forslaget kun ske indtil 1  

 uge efter, at udeblivelsen er konstateret.
Er den pågældende udeblevet efter  

 udgang, kan tilbageførsel i øvrigt kun ske, hvis der ikke er givet tilladelse  

 til udgang med mere end tre overnatninger.
Forslaget til § 10 a indebærer, at tilbageførsel kun kan ske efter  

 overlægens anmodning, hvis politiet finder frem til den pågældende og  

 tilbageførsel sker inden 1 uge efter, at udeblivelsen er konstateret.
Det  

 gælder, selv om overlægens anmodning er fremsat i forbindelse med  

 konstateringen af udeblivelsen.
Denne frist på 1 uge er i det væsentlige en  

 lovfæstelse af den ordning, der gælder i dag.
Forslaget indebærer desuden en mindre udvidelse af adgangen til  

 tilbageførsel i tilfælde af udgang, idet tilbageførsel også kan ske i  

 tilfælde, hvor der er givet tilladelse til udgang med indtil tre  

 overnatninger.
Formålet med denne udvidelse er at forbedre mulighederne for,  

 at frihedsberøvede patienter kan få udgang i forbindelse med weekender og  

 lignende.
Reglen vil formentlig medføre, at det i flere tilfælde end hidtil  

 findes ubetænkeligt at give tilladelse til udgang under hensyn til, at det i  

 tilfælde af udeblivelse vil være muligt at tilbageføre den pågældende, uden  

 at fremgangsmåden ved tvangsindlæggelse skal iagttages.
Tilbageførsel af patienter, der ikke er frihedsberøvede Justitsministeriet har overvejet, om der bør indføres mulighed for også at  

 tilbageføre personer, der på det tidspunkt, hvor de forlod den psykiatriske  

 afdeling, var frivilligt indlagt, men hvor de kunne have været  

 tvangstilbageholdt, hvis de havde fremsat begæring om udskrivning.
Under den nugældende ordning er adgangen til at tvangstilbageholde knyttet  

 til, at patienten under indlæggelse på en psykiatrisk afdeling fremsætter  

 begæring om udskrivning, jf. psykiatrilovens § 10, stk. 3. Patientens  

 begæring om udskrivning fører til, at der skal tages udtrykkeligt stilling  

 til, om betingelserne for at frihedsberøve patienten er opfyldt, og at  

 patienten skal have meddelelse om overlægens beslutning.
Beslutter overlægen  

 at tvangstilbageholde, skal patienten endvidere have beskikket  

 patientrådgiver og vejledes om adgangen til at få prøvet overlægens  

 beslutning ved retten.
Spørgsmålet om tvangstilbageholdelse af en frivilligt indlagt patient  

 aktualiseres således først i det øjeblik, at patienten i ord eller handling  

 begærer sig udskrevet.
Denne ordning bygger på princippet om, at der kun  

 foreligger tvang, hvis der er tale om foranstaltninger, som patienten  

 modsætter sig, jf. lovens § 1, stk. 2. Med andre ord kan en patient, der er  

 frivilligt indlagt, ikke anses for frihedsberøvet, selv om en anmodning om  

 udskrivning i givet fald ville blive afslået.
 Justitsministeriet finder ikke, at dette princip bør fraviges med henblik  

 på at skabe mulighed for i videre omfang uformelt at kunne føre bortgåede  

 eller udeblevne patienter tilbage til afdelingen.
Justitsministeriet er opmærksom på, at der kan forekomme tilfælde, hvor  

 det efter overlægens opfattelse vil være uforsvarligt at lade en frivilligt  

 indlagt patient, der opfylder betingelserne for tvangstilbageholdelse,  

 forlade afdelingen, men hvor overlægen ikke umiddelbart kan forhindre dette,  

 fordi patienten ikke begærer sig udskrevet, men alene ønsker at komme på en  

 kortere udgang.
I sådanne tilfælde kan det efter omstændighederne overvejes  

 at nægte patienten udgang, således at patientens eventuelle protest mod at  

 blive nægtet udgang må opfattes som en begæring om udskrivning med den  

 virkning, at der skal træffes afgørelse om tvangstilbageholdelse.
 I andre tilfælde, f.eks. når en frivilligt indlagt patient er bortgået fra  

 afdelingen, kan der efter omstændighederne være anledning til at kontakte  

 patientens praktiserende læge og orientere om patientens helbredstilstand og  

 det behov, der ifølge den psykiatriske afdeling består for at genindlægge den  

 pågældende, eventuelt ved en tvangsindlæggelse.
 Der henvises i øvrigt til bemærkningerne til § 10 a og § 37 i  

 lovforslagets § 1, nr. 4 og 14.
7.2. Justitsministeriets og Sundhedsministeriets overvejelser om  

 »prøveudskrivning« af tvangsindlagte eller tvangstilbageholdte  

 patienter og om udskrivningsaftaler og koordinationsplaner Den norske ordning om tvungen psykiatrisk efterværn Efter den norske psykiatrilov, jf. lov nr. 2 af 28. april 1961 med senere  

 ændringer om psykisk helsevern, er der bl.a. mulighed for, at personer, der  

 er indlagt på et psykiatrisk sygehus, og som opfylder lovens betingelser for  

 tvangstilbageholdelse, kan overføres til såkaldt tvungen psykiatrisk  

 efterværn uden for sygehuset, uden at den pågældende formelt udskrives fra  

 sygehuset, jf. lovens § 13, stk. 1 (»tvunget psykiatrisk  

 ettervern«). Afgørelsen om tvungen psykiatrisk efterværn træffes af den  

 læge, der har det behandlingsmæssige ansvar for patienten på sygehuset.
Tvungen psykiatrisk efterværn kan bl.a. bestå i, at der føres tilsyn med  

 patienten, og at patienten skal være i ambulant behandling eller i behandling  

 i en daginstitution.
Det behandlingsmæssige ansvar påhviler i den forbindelse  

 som udgangspunkt det sygehus, hvor patienten er indlagt.
Tvungen psykiatrisk  

 efterværn kan normalt kun vare 1 år, men efterværnet kan dog forlænges med 1  

 år ad gangen efter kontrolkommissionens bestemmelse, hvis sygehusets overlæge  

 eller den læge, der har tilsynet med patienten uden for sygehuset, anmoder om  

 det.
Hvis patientens helbredstilstand forværres under det psykiatriske  

 efterværn, og lovens betingelser for tvangstilbageholdelse i øvrigt er  

 opfyldt, kan patienten endvidere genindlægges på sygehuset, uden at  

 fremgangsmåden ved tvangsindlæggelse skal iagttages.
Kontrolkommissionen skal underrettes om alle afgørelser, der træffes  

 vedrørende iværksættelse af tvungen psykiatrisk efterværn og genindlæggelse  

 af patienten uden forudgående tvangsindlæggelse.
Også patienten, dennes  

 nærmeste og den myndighed, der eventuelt har anmodet om at få patienten  

 indlagt, skal underrettes med henblik på efter omstændighederne at udnytte  

 adgangen til at klage over afgørelsen til kontrolkommissionen.
Prøveudskrivning, udskrivningsaftaler og koordinationsplaner Justitsministeriet har som led i behandlingen af spørgsmålet om  

 tilbageførsel af bortgåede og udeblevne patienter og i lyset af den  

 ovennævnte norske ordning sammen med Sundhedsministeriet overvejet, om der  

 bør indføres en ordning her i landet, hvorefter overlægen har mulighed for at  

 udskrive en tvangsindlagt eller tvangstilbageholdt patient på vilkår om, at  

 patienten følger et behandlingsforløb, og således, at overlægen kan beslutte  

 at genindlægge den pågældende, uden at fremgangsmåden ved tvangsindlæggelse  

 skal iagttages, hvis overlægen f.eks. gennem det lokale distriktspsykiatriske  

 center erfarer, at patienten ikke tager den ordinerede medicin  

 (»prøveudskrivning«).
En sådan prøveudskrivningsordning vil forbedre mulighederne for at  

 motivere patienten til at indgå i behandlingsforløb uden for  

 hospitalsmiljøet.
En sådan ordning falder således i tråd med bestræbelserne  

 på i videst muligt omfang at forankre behandlingen af psykiatriske patienter  

 i distriktspsykiatrien.
En sådan mulighed for at genindlægge udskrevne patienter vil imidlertid  

 indebære en betydelig udvidelse af adgangen til at tilbageføre patienter, men  

 uden sikkerhed for, at patienten fortsat opfylder betingelserne for  

 frihedsberøvelse.
Som det fremgår af afsnit 7.1.2. ovenfor, er det da også en  

 del af begrundelsen for, at uformel tilbageførsel af bortgåede og udeblevne  

 frihedsberøvede patienter kun kan ske inden for et kortere tidsrum efter, at  

 udeblivelsen er konstateret.
Risikoen for, at der ved tilbageførsel i forbindelse med genindlæggelse  

 sker frihedsberøvelse af personer, der ikke længere opfylder betingelserne  

 herfor, kunne i nogen grad modvirkes ved at udforme ordningen således, at  

 genindlæggelse kun kan ske, når det gennem det lokale distriktspsykiatriske  

 center foreligger oplyst, at den pågældende ikke har taget den ordinerede  

 medicin.
Det indebærer, at oplysninger f.eks. fra pårørende om, at patienten  

 ikke tager sin medicin, eller at patienten er forsvundet, ikke i sig selv  

 kunne føre til, at der eventuelt i forbindelse med en eftersøgning af  

 patienten træffes beslutning om tvungen genindlæggelse.
Justitsministeriet og Sundhedsministeriet finder dog efter en samlet  

 vurdering, at det må anses for overvejende betænkeligt at indføre en sådan  

 ordning, der vil indebære en adgang til frihedsberøvelse, uden at de  

 almindelige betingelser for frihedsberøvelse efter psykiatrilovens § 5 er  

 konstateret opfyldt.
En sådan udvidelse af mulighederne for frihedsberøvelse  

 vil endvidere kunne have en negativ virkning på tillidsforholdet mellem  

 patient og behandlere i den ambulante psykiatri.
Det må imidlertid erkendes, at der er en mindre gruppe alvorligt  

 sindslidende patienter, som i særlig grad har behov for en opfølgning, hvor  

 bl.a. pligten til at følge patienten efter udskrivning er placeret.
Gruppen  

 er karakteriseret ved et sammenfald af meget tunge psykiatriske og sociale  

 problemer, hvor der uden en særlig opfølgning er stor risiko for, at gruppen  

 vil falde ud af behandlingssystemet, uden at nogen umiddelbart vil bemærke  

 det.
Følgerne af, at en sindslidende patient tilhørende denne gruppe falder ud  

 af behandlingssystemet, uden at nogen bemærker det, vil ofte være meget  

 helbredstruende for den sindslidende patient selv og meget belastende for den  

 sindslidende patients omgivelser.
Der er således tale om sindslidende  

 patienter, som ikke på eget initiativ søger den nødvendige behandling eller  

 sociale tilbud.
En patient tilhørende denne gruppe vil ofte miste samtlige  

 sociale kontakter, hvorfor ingen vil bemærke, eller først på et meget sent  

 tidspunkt vil bemærke, at vedkommende har behov for behandling.
 Med en særlig opfølgning efter udskrivning fra den psykiatriske afdeling,  

 hvor bl.a. pligten til at følge denne gruppe sindslidende patienter efter  

 udskrivning fastlægges, vil disse helbredstruende følger i højere grad kunne  

 undgås.
Så længe den sindslidende patient er indlagt på en psykiatrisk afdeling,  

 vil det behandlingsmæssige ansvar og pligten til at føre tilsyn klart være  

 placeret hos den overlæge, der har det overordnede behandlingsmæssige ansvar  

 for den afdeling, hvor patienten er indlagt.
Der er imidlertid behov for, at  

 rammerne for opfølgning i forbindelse med udskrivning, herunder hvem der får  

 pligt til at følge den sindslidende patient efter udskrivning, klart  

 fastlægges forinden udskrivningen.
 På denne baggrund foreslås det, at pligten til at følge patienten efter  

 udskrivning fastlægges, således at denne mindre gruppe alvorligt sindslidende  

 patienter sikres en bedre opfølgning.
 Den foreslåede ordning baseres på såkaldte  

»udskrivningsaftaler« og  

»koordinationsplaner« , der kan betragtes som et supplement  

 til de allerede eksisterende behandlingsplaner, som efter psykiatrilovens §  

 3, stk. 3, skal opstilles for enhver, der indlægges på psykiatrisk afdeling.  

 Udskrivningsaftalerne og koordinationsplanerne vil endvidere udgøre  

 resultatet af de drøftelser, der hidtil ofte har fundet sted ved  

 udskrivningskonferencer mellem afdelingen og de behandlere, der forudsættes  

 at overtage behandlingen efter udskrivningen.
Der er således tale om en præcisering af en almindeligt gældende praksis  

 for en hensigtsmæssig tilrettelæggelse af patienters udskrivning.
Allerede i  

 Sundhedsministeriet og Socialministeriets rapport »Fremrykning af  

 indsatsen for sindslidende«, august 1993, hvori deltog alle myndigheder  

 med ansvar for området, blev det understreget, at udskrivningsprocedurerne  

 var vigtige for en god og sammenhængende psykiatrisk behandling.
I  

 Sundhedsministeriets redegørelse for Indsatsen for sindlidende fra december  

 1996, der er udarbejdet af en tværministeriel embedsmandsgruppe, konstateres,  

 at der i mange amter er etableret et fornuftigt samarbejde mellem amtet og  

 kommunerne i amtet og mellem sundhedsvæsenet og socialvæsenet om tilbuddene  

 til sindslidende.
Embedsmandsgruppen fandt imidlertid, at der er behov for at  

 sikre en meget klar placering af behandlingsansvar og ansvar for de sociale  

 tilbud for den gruppe af sindslidende, der ofte kaldes de særligt vanskeligt  

 stillede sindslidende.
Embedsmandsgruppen foreslog, at der forud for  

 udskrivning fra sygehus indgås udskrivningsaftaler for denne gruppe  

 sindslidende.
 Efter den foreslåede ordning har overlægen ansvaret for, at der for  

 patienter, som efter udskrivning må antages ikke selv at ville søge den  

 behandling eller de sociale tilbud, der er nødvendige for patientens helbred,  

 indgås en udskrivningsaftale mellem patienten og den psykiatriske afdeling  

 samt de relevante myndigheder, privatpraktiserende sundhedspersoner m.fl. om  

 de behandlingsmæssige og sociale tilbud til patienten.
 Et væsentligt element i udskrivningsaftalen bliver en klar angivelse af,  

 hvem der har pligten til at følge patienten efter udskrivning.
Herudover skal udskrivningsaftalen bl.a. indeholde en angivelse af  

 patientens aktuelle og forventede fremtidige behov for behandling og sociale  

 tilbud.
Endvidere skal den aftalte indsats i distriktspsykiatrien og i  

 bopælskommunen og eventuelt også amtskommunen, for så vidt angår de sociale  

 tilbud, fremgå af aftalen.
Særligt for denne gruppe vil det være nærliggende,  

 at patienten får tilknyttet en støtte- og kontaktperson.
 Endelig skal udskrivningsaftalen så vidt muligt indeholde en angivelse af  

 dato og tidspunkt for det første møde hos vedkommende myndighed,  

 privatpraktiserende sundhedsperson eller andet sted efter udskrivningen.
Ordningen bygger på patientens frivillige inddragelse i den fremtidige  

 behandling gennem fastlæggelse af udskrivningsaftalen.
Ordningen vil således  

 sikre, at aftaleparterne, herunder patienten, er vidende om og indforståede  

 med, hvad der skal ske efter udskrivningen og - ikke mindst - hvem der er  

 ansvarlige for opfølgningen.
Ordningen indebærer, at den, som efter en udskrivningsaftale har pligt til  

 at følge en patient, skal konstatere, om patienten møder som aftalt i  

 distriktspsykiatrien, hos den praktiserende læge eller i det sociale tilbud  

 m.v.
Den, der har pligten til at følge patienten, forudsættes at kontakte  

 patienten, hvis patienten ikke møder som aftalt, med henblik på at motivere  

 den pågældende til at overholde den indgåede aftale.
Såfremt patienten ikke  

 kan motiveres til at overholde den indgåede aftale, forudsættes det, at der  

 om nødvendigt tilkaldes en læge med henblik på at skønne, om indlæggelse, om  

 nødvendigt tvangsindlæggelse, af patienten på psykiatrisk afdeling er  

 nødvendig.
Visse patienter, som tilhører denne mindre gruppe alvorligt sindslidende  

 med tunge psykiatriske og sociale problemer, kan tænkes ikke at ville  

 medvirke til indgåelse af en udskrivningsaftale.
Disse patienter har på trods  

 heraf - eller måske netop derfor - også behov for, at der sikres en meget  

 klar placering af behandlingsansvaret efter udskrivningen og ansvaret for, at  

 de relevante sociale tilbud stilles til rådighed.
Det foreslås på denne baggrund, at overlægen i disse tilfælde pålægges et  

 ansvar for, at der tages initiativ til at koordinere behandlingstilbud og  

 sociale tilbud til den sindslidende efter udskrivning i form af en  

 koordinationsplan.
En sådan koordinationsplan må tilvejebringes i et  

 samarbejde mellem den psykiatriske afdeling, distriktspsykiatrien samt  

 bopælskommunen og eventuelt amtskommunen for så vidt angår de sociale tilbud.  

 Der stilles samme indholdsmæssige krav til en koordinationsplan som til en  

 udskrivningsaftale, der indgås med patientens medvirken.
Det skal understreges, at netop for denne mindre gruppe alvorligt  

 sindslidende er der et særligt behov for at tilvejebringe en plan for  

 koordinationen af behandlingstilbud og sociale tilbud.
Det skyldes, at denne  

 gruppe sindslidende ud over ikke at ville medvirke til indgåelse af en  

 udskrivningsaftale er karakteriseret ved, at de efter udskrivning fra sygehus  

 må antages ikke selv at ville søge den nødvendige behanding eller de  

 relevante sociale tilbud, der stilles til rådighed.
Det er derfor af  

 afgørende betydning for indsatsen for netop denne gruppe sindslidende klart  

 at få præciseret, hvem der har pligten til at følge patienten efter  

 udskrivning.
Udskrivningsaftaler og koordinationsplaner skal være tidsbegrænsede.
Det  

 skal i aftalen eller planen være fastsat, at aftalen eller planen tages op  

 til vurdering efter en bestemt periode.
Periodens længde afhænger af den  

 konkrete situation.
Det skal fastsættes i aftalen eller planen, hvem der skal  

 tage initiativ til revurdering af aftalen eller planen.
En koordinationsplan kan i lighed med en udskrivningsaftale ikke  

 gennemtvinges over for den sindslidende.
Der er alene tale om en koordination  

 af behandlingstilbud og sociale tilbud, som er udarbejdet med eller uden den  

 sindslidendes medvirken.
Den foreslåede ordning med udskrivningsaftaler og koordinationsplaner  

 omfatter alene en mindre gruppe alvorligt sindslidende patienter, som uden en  

 særlig opfølgning risikerer at falde ud af behandlingssystemet, uden at nogen  

 bemærker det.
Overlægen forudsættes forinden enhver udskrivning fra  

 psykiatrisk afdeling at vurdere, om patienten tilhører denne gruppe.
Gruppen er som nævnt karakteriseret ved et sammenfald af tunge  

 psykiatriske og sociale problemer.
Denne gruppe sindslidende betegnes ofte  

 som »uanbringelige«, »sindslidende med særlige  

 vanskeligheder«, »svært integrerbare«,  

 »marginaliserede« eller »dobbelt udstødte«.
Der er tale  

 om sindslidende, der oftest er kendetegnet ved en kombination af alvorlig  

 sindslidelse og misbrug, manglende sygdomserkendelse og modstand overfor  

 behandling, stærkt afvigende adfærd og hyppige konflikter, ofte kriminalitet,  

 isolation samt problemer med tæt kontakt og med at færdes, hvor der er mange  

 mennesker.
Det skønnes, at denne gruppe på landsplan er i en størrelsesorden på ca.  

 1.000 personer.
Der vil derfor kun være tale om indgåelse af  

 udskrivningsaftaler og udarbejdelse af koordinationsplaner ved et mindre  

 antal udskrivninger.
En afgørende forudsætning for anvendelse af udskrivningsaftaler og  

 koordinationsplaner er, at der kan skabes kontakt mellem kommuner og  

 amtskommuner og mellem sundheds- og socialvæsenet med det formål at sikre  

 gruppen af alvorligt sindslidende patienter en særlig opfølgning, som dækker  

 patientens særlige behov.
En væsentlig del af denne kontakt vil bestå i  

 udveksling af oplysninger om patientens rent private forhold.
 Oplysninger om enkeltpersoners rent private forhold må som hovedregel ikke  

 videregives til anden forvaltningsmyndighed, jf. forvaltningslovens § 28,  

 stk. 1. Videregivelse af oplysninger om rent private forhold kan dog bl.a.  

 ske, når den, oplysningen angår, har givet samtykke, jf. forvaltningslovens §  

 28, stk. 2, nr. 1, eller det følger af lov eller bestemmelser fastsat i  

 henhold til lov, at oplysninger skal videregives, jf. forvaltningslovens §  

 28, stk. 2, nr. 2. Samtykke fra patienten skal i almindelighed meddeles  

 skriftligt og har kun gyldighed i et år, jf. § 28, stk. 4 og 5.
At der foreligger et samtykke efter forvaltninglovens § 28, stk. 2, nr. 1,  

 til, at der udveksles oplysninger om patientens rent private forhold, vil  

 normalt være en forudsætning for, at der kan indgås en udskrivningsaftale med  

 patienten.
Her vil retsgrundlaget for videregivelse af oplysninger om rent  

 private forhold således være klart.
 Imidlertid kan der netop for denne gruppe patienter forekomme tilfælde,  

 hvor patienten ikke vil medvirke til indgåelse af udskrivningsaftalen, eller  

 hvor patienten ikke vil give sit samtykke til, at oplysninger kan udveksles  

 mellem forskellige forvaltningsmyndigheder m.fl. til forberedelse og senere  

 efterlevelse af en udskrivningsaftale.
 Det findes derfor nødvendigt, at der i lovforslaget skabes et klart  

 hjemmelsgrundlag for, at myndigheder og sundhedspersoner m.fl. får adgang til  

 - uden samtykke fra den, oplysningerne angår - at drøfte bestemte patienters  

 forhold som led i indgåelse af og tilsyn med overholdelsen af  

 udskrivningsaftaler og koordinationsplaner.
Efter forslaget kan - uden patientens samtykke - alene videregives  

 oplysninger, der er nødvendige for udarbejdelse af og tilsyn med overholdelse  

 af udskrivningsaftalen eller koordinationsplanen.
Hvis patienten finder, at  

 medicinalpersonalet videregiver oplysninger i videre omfang, kan patienten  

 klage til Sundhedsvæsenets Patientklagenævn over brud på tavshedspligt.
Udveksling af oplysninger i forbindelse med indgåelse af og tilsyn med  

 overholdelse af udskrivningsaftaler og koordinationsplaner må ikke skade de  

 pågældende myndigheders og sundhedspersoners patientforhold.
Der er derfor i  

 lovforslaget alene givet myndigheder og sundhedspersoner m.fl. mulighed for  

 at videregive oplysninger.
Det er ikke tanken, at myndighederne og  

 sundhedspersonerne m.fl. skal være forpligtede til at udveksle oplysninger.  

 Ordningen fraviger på dette punkt reglerne i forvaltningslovens § 31,  

 hvorefter en myndighed, der er berettiget til at videregive oplysninger,  

 efter begæring i almindelighed er forpligtet hertil, når oplysningerne har  

 betydning for den anden myndigheds virksomhed.
 Ordningen svarer på dette punkt til principperne for adgangen til at  

 udveksle oplysninger inden for det kriminalitetsforebyggende samarbejde  

 (SSP-samarbejdet), jf. retsplejelovens § 115 b.
Det kan i øvrigt efter omstændighederne være naturligt, at overlægen søger  

 at opnå patientens samtykke, således at overlægen kan orientere eventuelle  

 pårørende om, at patienten er udskrevet, og at der i den forbindelse  

 eventuelt er indgået en udskrivningsaftale eller er udarbejdet en  

 koordinationsplan.
En sådan underretning kan således bevirke, at også de  

 pårørende får mulighed for at støtte og hjælpe patienten i tiden efter  

 udskrivningen.
7.3. Tvangsbehandling af legemlige lidelser hos sindslidende  

 patienter, der er indlagt på en somatisk afdeling 7.3.1. Gældende ret og psykiatrilovsundersøgelsen Efter psykiatrilovens § 13, stk. 1, kan en person, som opfylder  

 betingelserne for tvangstilbageholdelse, og som modsætter sig behandling af  

 en legemlig lidelse, undergives tvangsbehandling af denne lidelse, såfremt  

 lidelsen udsætter patientens liv eller helbred for væsentlig fare.
Beslutning  

 om tvangsbehandling af lidelsen træffes af vedkommende psykiatriske overlæge  

 og overlægen på den pågældende somatiske afdeling i fællesskab.
Behandling  

 kan om fornødent ske på somatisk afdeling, jf. § 13, stk. 2.
At psykiatriloven normalt kun finder anvendelse på personer, der er  

 indlagt på en psykiatrisk afdeling, jf. afsnit 7.1.1. ovenfor, indebærer, at  

 adgangen til at tvangsbehandle en legemlig lidelse i medfør af § 13 kun  

 gælder for patienter, der i forvejen er indlagt på en psykiatrisk afdeling.  

 Patienter, der er indlagt på en somatisk afdeling uden at være overført  

 hertil fra en psykiatrisk afdeling, er således i princippet ikke omfattet af  

 bestemmelsen, selv om den pågældende opfylder betingelserne for  

 tvangstilbageholdelse.
Under hvilke betingelser sådanne patienter kan  

 tvangsbehandles for en legemlig lidelse, må således afgøres efter andre  

 regler, herunder lægeloven og straffeloven.
Efter lægelovens § 6, stk. 3, 1. pkt., må lægen ikke indlede eller  

 fortsætte en behandling mod patientens vilje, medmindre andet er særligt  

 hjemlet.
Den pågældende bestemmelse blev indsat i lægeloven ved lov nr. 351  

 af 14. maj 1992 om ændring af lægeloven (Bestemmelser om information og  

 samtykke). I bemærkningerne til lovforslaget, jf.
Folketingstidende 1991-91,  

 Tillæg A, sp. 2685 ff., anføres det bl.a., at formålet med bestemmelsen er at  

 fremhæve det gældende princip om, at en voksen, habil patient, bortset fra  

 særlige lovhjemlede undtagelsestilfælde, ikke må undergives nogen form for  

 lægelig tvangsbehandling.
Hvis en i henseende til både alder og fornuft fuldt  

 habil patient med forståelse af sin egen situation har afvist at lade sig  

 behandle, vil lægen, der ikke respekterer patientens vilje, handle  

 retsstridigt og eventuelt kunne pådrage sig ansvar efter lægelovens § 18 om  

 grovere eller gentagen forsømmelse m.v. og straffelovens § 260 om ulovlig  

 tvang og § 157 om kvalificeret forsømmelse og skødesløshed i offentlig  

 tjeneste eller hverv.
 Af lovforslagets bemærkninger fremgår også, at hvis patientens samtykke  

 ikke kan indhentes, f.eks. i tilfælde af midlertidig bevidstløshed, og der  

 ikke foreligger en forudgående tilkendegivelse fra patienten, vil lægen i  

 medfør af lægelovens og straffelovens bestemmelser om hjælpepligt være  

 forpligtet til at iværksætte livsnødvendig behandling eller behandling, som  

 er uopsættelig for på længere sigt at forbedre patientens overlevelseschancer  

 eller for at opnå et bedre behandlingsresultat.
Om retstilstanden på området henvises i lovforslagets bemærkninger bl.a.  

 til kapitel 2 i betænkning nr. 1184/1989 om afkald på livsforlængende  

 behandling (livstestamenter m.v.). Her anføres det s. 31, at personer, der i  

 henseende til alder eller fornuft savner den fornødne habilitet, ikke  

 retsgyldigt kan give afkald på livsnødvendig lægehjælp.
Et sådant afkald kan  

 heller ikke gives på den inhabiles vegne af forældremyndighedens indehavere  

 eller fødte eller beskikkede værger.
Derfor er der for den behandlende læge  

 en klar pligt til at yde børn og voksne inhabile, der lider af en livstruende  

 sygdom, den nødvendige behandling, uanset om f.eks. forældremyndighedens  

 indehavere ikke giver deres samtykke hertil.
Lægens undladelse af at opfylde  

 denne pligt vil indebære en overtrædelse ikke alene af lægelovens  

 bestemmelser, men typisk tillige af straffelovens § 250 eller § 253.
At værgen ikke kan give afkald på livsnødvendig lægehjælp, er også lagt  

 til grund i forarbejderne til værgemålsloven, lov nr. 388 af 14. juni 1995,  

 der trådte i kraft den 1. januar 1997, jf.
Folketingstidende 1994-95, Tillæg  

 A, s. 2437. Her fremgår det således, at spørgsmålet om, hvorvidt der skal  

 stilles krav om en værges medvirken til at træffe beslutninger om behandling  

 bl.a. ved læger ikke kan afklares ved værgemålsloven.
Det anføres, at såfremt  

 der findes behov for en nærmere regulering af dette spørgsmål, må det ske i  

 sundhedslovgivningen, hvor der allerede i dag findes bestemmelser om samtykke  

 til behandling.
I psykiatrilovsundersøgelsen peger de psykiatriske afdelinger på et behov  

 for afklaring af spørgsmålet om tvangsbehandling af legemlige lidelser hos  

 sindslidende patienter, der ikke i forvejen er indlagt på en psykiatrisk  

 afdeling, jf. afsnit 3.5. ovenfor.
Det fremgår i den forbindelse bl.a., at  

 patienter, der udvikler en psykose under indlæggelse på en somatisk afdeling,  

 ofte bringes over på den psykiatriske afdeling med henblik på  

 tvangsindlæggelse og derefter føres tilbage i medfør af psykiatrilovens § 13,  

 således at de pågældende kan tvangsbehandles for den legemlige lidelse.
Det  

 kan på den baggrund overvejes at udvide psykiatrilovens stedlige  

 anvendelsesområde, således at personer, der er indlagt på en somatisk  

 afdeling, kan tvangsbehandles for legemlige lidelser i medfør af § 13, selv  

 om den pågældende ikke i forvejen er indlagt på en psykiatrisk afdeling.
7.3.2. Justitsministeriets overvejelser om adgangen til at  

 tvangsbehandle legemlige lidelser hos sindslidende patienter Psykiatrilovsundersøgelsen viser, at retsstillingen med hensyn til  

 behandling af somatiske lidelser hos sindslidende patienter, der modsætter  

 sig undersøgelse og behandling, i praksis giver anledning til betydelig tvivl  

 uden for det område, der i dag er omfattet af psykiatrilovens § 13.
 Justitsministeriet finder, at den nævnte tvivl bør fjernes ved, at der  

 tilvejebringes en mere klar hjemmel til at tvangsbehandle legemlige lidelser  

 hos personer, der opfylder betingelserne for frihedsberøvelse, jf.  

 psykiatrilovens § 5, selv om de pågældende ikke forinden fysisk har været  

 bragt ind på en psykiatrisk afdeling med henblik på indlæggelse her.
Justitsministeriet lægger i den forbindelse vægt på, at der i praksis har  

 vist sig behov for at kunne tvangsbehandle i sådanne tilfælde, og at  

 sindslidende patienter, der befinder sig på en somatisk afdeling og opfylder  

 betingelserne for frihedsberøvelse i lovens § 5, allerede efter de nugældende  

 regler skal tvangsindlægges, hvis de modsætter sig at blive indlagt på en  

 psykiatrisk afdeling, jf. psykiatrilovens § 6, stk. 3, 1. pkt.
I  

 Justitsministeriets overvejelser indgår også, at der ikke er tale om en reel  

 udvidelse af den gældende bestemmelses anvendelsesområde, men blot en  

 præcisering, der har til formål at undgå, at man af rent formelle grunde  

 tvinges til fysisk at bringe en somatisk patient ind på en psykiatrisk  

 afdeling for straks efter at føre den pågældende tilbage til den somatiske  

 afdeling, hvor den somatiske behandling skal gennemføres.
 Der henvises i øvrigt til lovforslagets § 1, nr. 6, og bemærkningerne  

 hertil.
8. Delegation af overlægens kompetence Ordet »overlægen« anvendes flere steder i psykiatriloven.  

 Spørgsmålet om, hvorvidt ordet »overlægen« skal forstås som et  

 forbud mod, at kompetencen delegeres til andre læger på afdelingen, kan give  

 anledning til tvivl.
8.1. Gældende ret og psykiatrilovsundersøgelsen Efter § 3, stk. 3, i den gældende psykiatrilov skal overlægen opstille en  

 behandlingsplan for enhver, der indlægges på psykiatrisk afdeling, vejlede  

 patienten om planens indhold samt til stadighed søge at opnå patientens  

 samtykke til dens gennemførelse.
Endvidere påhviler det ifølge § 21, stk. 1,  

 overlægen til stadighed at påse, at frihedsberøvelse, tvangsbehandling,  

 tvangsfiksering, fysisk magt og beskyttelsesfiksering ikke anvendes i videre  

 omfang end nødvendigt.
Desuden fremgår det af § 25, stk. 3, 2. pkt., at  

 overlægen så vidt muligt skal imødekomme en anmodning fra patienten om at få  

 beskikket en anden patientrådgiver fra patientrådgiverfortegnelsen end den,  

 der står for tur.
Endelig følger det af § 37, stk. 1, 1. pkt., at  

 sygehusmyndigheden ved klage til patientklagenævnet bl.a. skal fremsende en  

 erklæring fra overlægen.
Ordet »overlægen« kan i disse tilfælde forstås således, at  

 overlægen har ansvaret for, at de pågældende bestemmelser efterleves på  

 vedkommende psykiatriske afdeling.
F.eks. kan § 3, stk. 3, forstås på den  

 måde, at overlægen har pligt til at sørge for, at der opstilles en  

 behandlingsplan, men ikke nødvendigvis selv skal opstille behandlingsplanen i  

 det enkelte tilfælde.
I andre bestemmelser er ordet »overlægen« anvendt i forbindelse  

 med afgørelsen af, om lovens betingelser for tvangsanvendelse er opfyldt.
Der  

 henvises til § 9, stk. 2, om afgørelse af tvangsindlæggelse, § 10, stk. 1, om  

 beslutning om tvangstilbageholdelse, § 12, stk. 3, om iværksættelse af  

 tvangsbehandling og anvendelse af magt til behandlingens gennemførelse, § 13,  

 stk. 2, om iværksættelse af tvangsbehandling af legemlige lidelser og § 15,  

 stk. 2, om anvendelse af hånd- eller fodremme i forbindelse med  

 tvangsfiksering med bælte.
Der kan i den forbindelse rejses spørgsmål om,  

 hvorvidt ordet »overlægen« forhindrer, at kompetencen delegeres til  

 andre læger, idet »overlægen« i disse tilfælde, der angår  

 anvendelse af tvang, kan forstås som en særlig retssikkerhedsgaranti.
Om rækkevidden af ordet »overlægen« anføres det i betænkning nr.  

 1109/1987 s. 17, at der menes den læge, der har det lægelige ansvar for det  

 sengeafsnit, hvor patienten er indlagt.
Det kan være den administrerende  

 overlæge, men behøver ikke at være det.
Når den, der er udnævnt til overlæge  

 for den eller de pågældende psykiatriske afdelinger, er bortrejst eller af  

 anden årsag er midlertidigt fraværende, har den læge, der under chefens  

 fravær fungerer som overlæge, overlægens kompetence, medmindre der er truffet  

 anden særlig bestemmelse i det enkelte tilfælde.
Der er i retspraksis taget stilling til, om ordet »overlægen«  

 forhindrer, at overlægens kompetence delegeres til andre læger på afdelingen,  

 når der under overlægens fravær, f.eks. om natten, skal træffes afgørelse om  

 tvangsindlæggelse eller tvangstilbageholdelse.
Fra retspraksis kan nævnes  

 Vestre Landsrets dom, offentliggjort i Ugeskrift for Retsvæsen 1995 s. 529,  

 og Østre Landsrets dom, offentliggjort i Ugeskrift for Retsvæsen 1996 s. 188,  

 hvor det i begge tilfælde blev antaget, at beslutning om  

 tvangstilbageholdelse skal træffes af overlægen eller den læge, der i  

 overlægens fravær fungerer i hans sted.
Dette krav blev ikke anset for  

 opfyldt i dommen fra 1995, hvor overlægens beslutning alene fremtrådte som en  

 efterfølgende stiltiende accept af en beslutning om tvangstilbageholdelse,  

 der var truffet af en underordnet læge.
I dommen fra 1996 blev kravet anset  

 for opfyldt, idet det blev lagt til grund, at en afdelingslæges beslutning om  

 tvangstilbageholdelse efterfølgende var godkendt af overlægen.
Om det  

 pågældende spørgsmål kan endvidere henvises til Vestre Landsrets dom,  

 offentliggjort i Ugeskrift for Retsvæsen 1997 s. 1262.
I psykiatrilovsundersøgelsen peges der på et behov for at få afklaret,  

 hvornår ordet »overlægen« er til hinder for, at kompetencen under  

 overlægens fravær delegeres til andre læger på afdelingen.
Der peges også på  

 et behov for at få afklaret, om en beslutning, der efter psykiatriloven skal  

 træffes af overlægen personligt og således ikke kan delegeres til underordnet  

 lægeligt personale, kan anses for truffet af overlægen, selv om beslutningen  

 er truffet af underordnet lægeligt personale, når overlægen efterfølgende  

 tager stilling til den, jf. afsnit 3.5. ovenfor.
8.2. Justitsministeriets overvejelser Justitsministeriet er enig i, at der kan være et behov for i lovteksten at  

 afklare, hvornår ordet »overlægen« betyder, at beslutningen skal  

 træffes af overlægen personligt eller af den læge, der under overlægens  

 fravær fungerer som overlæge (substitution), således at komptencen ikke kan  

 udøves af underordnet lægeligt personale.
Justitsministeriet finder også, at  

 det kan være hensigtsmæssigt, at der i lovteksten tages stilling til, hvordan  

 man forholder sig i de tilfælde, hvor beslutningskompetencen er henlagt til  

 overlægen personligt, men beslutningen nødvendigvis må træffes af underordnet  

 lægeligt personale, f.eks. fordi en patient bliver bragt til sygehuset om  

 natten med henblik på tvangsindlæggelse, og der ikke er mulighed for at  

 forelægge spørgsmålet om tvangsindlæggelse for overlægen.
Efter Justitsministeriets opfattelse vil det være naturligt at udforme  

 bestemmelserne i psykiatrilovens § 3, stk. 3, om behandlingsplaner, § 21,  

 stk. 1, om den løbende overvågning af, at betingelserne for frihedsberøvelse  

 m.v. er opfyldt, og § 25, stk. 3, 2. pkt., om patientens anmodning om  

 beskikkelse af en anden patientrådgiver fra fortegnelsen over  

 patientrådgivere, således at ordet »overlægen« i disse tilfælde  

 ikke nødvendigvis sigter til overlægen personligt.
I disse tilfælde er der  

 ikke spørgsmål om at afgøre, om lovens betingelser for at træffe beslutning  

 om at anvende tvang er opfyldt, og der foreligger derfor ikke særlige  

 retssikkerhedsmæssige hensyn, der taler for, at kompetencen henlægges til  

 overlægen personligt.
Justitsministeriet foreslår på den baggrund, at § 3, stk. 3, affattes  

 således, at overlægen har ansvaret for, at der opstilles en behandlingsplan  

 for enhver, der indlægges, at patienten vejledes om planens indhold, og at  

 patientens samtykke til stadighed søges opnået.
Overlægen skal således ikke  

 nødvendigvis selv opstille behandlingsplanen i det enkelte tilfælde. § 21,  

 stk. 1, foreslås affattet således, at overlægen til stadighed har ansvaret  

 for, at det påses, at frihedsberøvelse, tvangsbehandling, tvangsfiksering,  

 fysisk magt og beskyttelsesfiksering ikke anvendes i videre omfang end  

 nødvendigt.
For så vidt angår den formaliserede obligatoriske efterprøvelse  

 af frihedsberøvelse efter § 21, stk. 2, henvises til bemærkningerne til denne  

 bestemmelse nedenfor.
I § 25, stk. 3, 2. pkt., foreslås det, at  

 »overlægen« udgår, således at det af bestemmelsen alene kommer til  

 at fremgå, at en anmodning fra patienten om at få beskikket en anden  

 patientrådgiver, som er optaget på fortegnelsen, så vidt muligt skal  

 imødekommes.
Om de pågældende bestemmelser henvises i øvrigt til  

 bemærkningerne til lovforslagets § 1, nr. 2, 8 og 11.
Justitsministeriet har overvejet at ændre bestemmelsen i § 37, stk. 1, 1.  

 pkt., (§ 36, stk. 1, 1. pkt., i lovforslagets § 1, nr. 14) om, at  

 sygehusmyndigheden bl.a. skal fremsende en erklæring fra  

 »overlægen« til brug for patientklagenævnets sagsbehandling,  

 således at det alene kræves, at der foreligger en erklæring fra vedkommende  

 psykiatriske afdeling.
Til fordel for en sådan ændring kan tale, at der  

 heller ikke i de tilfælde, der omfattes af § 37, stk. 1. 1. pkt., foreligger  

 særlige retssikkerhedsmæssige hensyn, der gør det påkrævet at henlægge  

 kompetencen til overlægen personligt.
Det må imidlertid anses for at være af væsentlig betydning for  

 patientklagenævnets sagsbehandling, herunder muligheden for at fremskynde  

 klagesagsbehandlingen mest muligt, jf. afsnit 6.1.3. ovenfor, at erklæringen  

 er underskrevet af overlægen selv eller den læge, der i overlægens fravær  

 fungerer som overlæge.
Et sådant krav kan være med til at sikre, at der  

 foreligger en fyldestgørende erklæring, når patientklagenævnet skal behandle  

 klagen.
Bestemmelsen i § 37, stk. 1, 1. pkt., foreslås på den baggrund  

 videreført i uændret form i § 36, stk. 1, 1. pkt., i lovforslagets § 1, nr.  

 14, således at ordet »overlægen« i dette tilfælde skal forstås som  

 overlægen personligt eller den læge, der i overlægens fravær fungerer som  

 overlæge.
Der vil ikke være noget til hinder for, at erklæringen udarbejdes  

 af en anden læge, når blot erklæringen er tiltrådt af overlægen ved dennes  

 underskrift.
Efter Justitsministeriets opfattelse må der i de øvrige bestemmelser, hvor  

 ordet »overlægen« indgår, jf. afsnit 8.1. ovenfor, indlægges et  

 krav om, at beslutningen skal træffes af overlægen personligt eller af den  

 læge, der i overlægens fravær fungerer som overlæge, således at  

 beslutningskompetencen ikke kan udøves af underordnet lægeligt personale.
Det  

 skyldes, at ordet »overlægen« i disse tilfælde anvendes i  

 forbindelse med beslutning om, hvorvidt lovens betingelser for at anvende  

 tvang er opfyldt, og at henlæggelse af kompetencen til overlægen personligt  

 derfor må opfattes som en særlig retssikkerhedsgaranti, jf. herved de 3  

 landsretsdomme, der er refereret i afsnit 8.1. ovenfor.
 Det er i de ovennævnte domme også antaget, at en beslutning, der er  

 henlagt til overlægen personligt, efter omstændighederne kan anses for  

 truffet af overlægen, selv om den i første omgang er truffet af underordnet  

 lægeligt personale, når overlægen efterfølgende tager stilling til den.  

 Justitsministeriet finder, at denne praksis bør lovfæstes, og foreslår  

 derfor, at der som § 4 a i psykiatriloven indsættes en bestemmelse, hvorefter  

 bestemmelserne i § 9, stk. 2, § 10, stk. 1, § 10 a, stk. 1, 1. pkt., § 12,  

 stk. 3, § 13, stk. 2, § 15, stk. 2, og § 21, stk. 2, ikke er til hinder for,  

 at en beslutning under overlægens fravær træffes af en anden læge, når  

 overlægen efterfølgende snarest tager stilling til beslutningen.
 Bestemmelsen i psykiatrilovens § 4 a i lovforslagets § 1, nr. 3,  

 indebærer, at de beslutninger, der nævnes i bestemmelsen, f.eks. beslutning  

 om tvangsindlæggelse og tvangstilbageholdelse, skal træffes af overlægen  

 personligt eller den læge, der i overlægens fravær fungerer som overlæge  

 (substitution). Der sigtes i den forbindelse ikke nødvendigvis til den  

 administrerende overlæge, men til den overlæge, der har det  

 behandlingsmæssige ansvar for den afdeling eller det afsnit, hvor patienten  

 skal indlægges eller er indlagt (den behandlingsansvarlige overlæge).  

 Overlægens kompetence kan i disse tilfælde principielt ikke delegeres til  

 underordnet lægeligt personale.
Den foreslåede bestemmelse medfører dog også, at forbudet mod delegation  

 af overlægens kompetence ikke er til hinder for, at beslutningen i overlægens  

 fravær træffes af andre læger.
I sådanne tilfælde skal overlægen  

 efterfølgende snarest tage stilling til beslutningen.
Det indebærer,  

 at overlægen ved førstkommende lejlighed skal tage stilling til lægens  

 beslutning om at anvende tvang.
Overlægens stillingtagen skal tilføres  

 tvangsprotokollen.
Er der tale om en efterfølgende stillingtagen til en  

 beslutning om tvangstilbageholdelse, kræves det ikke, at overlægen tager  

 stilling til tvangstilbageholdelsen inden udløbet af den frist på 24 eller 48  

 timer, der gælder efter psykiatrilovens § 10, stk. 3. Disse frister skal  

 derimod overholdes af den læge, der under overlægens fravær træffer  

 bestemmelse om tvangstilbageholdelse.
Hvis overlægen underkender lægens beslutning om f.eks. at tvangsindlægge  

 eller tvangstilbageholde en patient, skal frihedsberøvelsen straks bringes  

 til ophør, idet betingelserne herfor ikke har været opfyldt.
Dette forhold  

 adskiller sig principielt ikke fra tilfælde, hvor en frihedsberøvelse  

 efterfølgende erklæres ulovlig af klageinstansen, fordi betingelserne for at  

 tvangsindlægge eller tvangstilbageholde ikke findes at have været opfyldt.  

 Det samme gælder for så vidt angår andre tvangsindgreb.
Der henvises i den  

 forbindelse til bemærkningerne til den pågældende bestemmelse i lovforslagets  

 § 1, nr. 3.
9. Registrering og indberetning af tvang 9.1. Gældende ret og psykiatrilovsundersøgelsen Efter psykiatrilovens § 20, stk. 1, skal oplysning om enhver anvendelse af  

 tvang, jf. §§ 5-10 og 12-17, og enhver ordination i henhold til § 18 tilføres  

 afdelingens tvangsprotokol med angivelse af indgrebets nærmere indhold og  

 begrundelse. § 20, stk. 2, indeholder en bemyndigelse for sundhedsministeren  

 til at fastsætte nærmere regler om tvangsprotokoller samt om registrering og  

 indberetning af tvang til sygehusmyndigheden og Sundhedsstyrelsen.
Bestemmelsen i § 20, stk. 1, indebærer, at der er pligt til at registrere  

 de indgreb, der er reguleret i psykiatriloven, dvs. tvangsindlæggelse og  

 tvangstilbageholdelse, jf. §§ 5-10, tvangsbehandling for sindslidelse, jf. §  

 12, og for legemlige lidelser, jf. § 13, tvangsfiksering, jf. §§ 14-16,  

 fysisk magtanvendelse, herunder i form af beroligende indsprøjtning, jf. §  

 17, og beskyttelsesfiksering, herunder aflåsning af en afdelings yderdøre,  

 jf. § 18. Karakteren af de oplysninger, der i det enkelte tilfælde skal  

 registreres i tvangsprotokollen, er nærmere beskrevet i §§ 26-33 i  

 Sundhedsministeriets bekendtgørelse nr. 617 af 21. september 1989 om  

 tvangsbehandling, fiksering, tvangsprotokoller m.v. på psykiatriske  

 afdelinger.
Sundhedsstyrelsen har i den forbindelse udfærdiget særlige  

 skemaer til brug for tilførsler i tvangsprotokollen, jf. bekendtgørelsens §  

 26, stk. 2.
I bekendtgørelsens §§ 34-35 er der fastsat nærmere regler om indberetning  

 af de psykiatriske afdelingers tvangsanvendelse.
Efter § 34, stk. 1, skal  

 overlægen på vedkommende afdeling sørge for, at der kvartalsvis foretages  

 indberetning til sygehusmyndigheden og Sundhedsstyrelsen gennem den  

 pågældende embedslægeinstitution om afdelingens anvendelse af  

 tvangsindlæggelse og tvangstilbageholdelse, tvangsbehandling,  

 tvangsfiksering, fysisk magtanvendelse og beskyttelsesfiksering bortset fra  

 aflåsning af en afdelings yderdøre.
Indberetningerne foretages på skemaer,  

 der er udfærdiget af Sundhedsstyrelsen, og skal indeholde de oplysninger om  

 tvangsregistreringer, som også skal tilføres tvangsprotokollen, med  

 undtagelse af patientens og impliceret personales navn og cpr-nr., jf.  

 bekendtgørelsens § 35.
Indberetningen foregår i praksis således, at den enkelte psykiatriske  

 afdeling hvert kvartal fremsender anonymiserede kopier af  

 tvangsprotokolskemaer og indberetningsskemaet vedrørende den samlede tvang,  

 der er udført på afdelingen, til sygehusmyndigheden og  

 embedslægeinstitutionen.
På baggrund af de kvartalsvise indberetninger fører  

 Sundhedsstyrelsen en statistik over tvangsanvendelsen.
I psykiatrilovsundersøgelsen peges der på, at det nugældende  

 registrerings- og indberetningssystem er uhensigtsmæssigt.
Det anføres i den  

 forbindelse, at det under den nugældende ordning ikke er muligt at henføre de  

 indberettede oplysninger til bestemte personer eller indlæggelser.
Det fører  

 til, at det ikke kan påvises, i hvilket omfang tvangsanvendelsen angår samme  

 person, således at den pågældende indgår flere gange i statistikken, jf.  

 afsnit 3.4. ovenfor.
Statistikkernes anvendelse som et billede af anvendelsen  

 af tvang bliver herved vanskeliggjort.
Det må derfor overvejes, om der bør  

 gennemføres ændringer på dette område.
9.2. Justitsministeriets overvejelser De nugældende krav om førelse af tvangsprotokoller og indberetning af  

 tvang kan være tidsmæssigt belastende for personalet på de psykiatriske  

 afdelinger.
Indberetningerne har endvidere kun begrænset statistisk værdi,  

 idet de indberettede oplysninger ikke kan henføres til bestemte personer.
 På den anden side kan de nugældende krav om registrering af tvang siges at  

 øge patientens retssikkerhed bl.a. i forbindelse med behandlingen af klager  

 ved patientklagenævnene og domstolene, og registreringen forbedrer de  

 psykiatriske afdelingers muligheder for at udøve egenkontrol, jf. herved  

 betænkning nr. 1109/87 s. 79-80.
 Det kan endvidere anføres, at kravet om registrering og indberetning af  

 tvang som udgangspunkt er nødvendigt, for at sygehusmyndighederne og  

 Sundhedsstyrelsen kan varetage opgaven med at føre løbende kontrol med  

 tvangsanvendelsen.
Efter Justitsministeriets opfattelse vil det derfor være betænkeligt at  

 opgive de nugældende krav i psykiatrilovens § 20 om registrering og  

 indberetning af tvang.
Justitsministeriet er imidlertid opmærksom på, at  

 førelsen af tvangsprotokoller og indberetningen af tvangsanvendelse kan  

 indebære en ikke ubetydelig arbejdsmæssig belastning for personalet på de  

 psykiatriske afdelinger, og at det kan være en svaghed ved det nugældende  

 indberetningssystem, at de indberettede oplysninger ikke er personhenførbare.  

 Det er da også baggrunden for, at der under Sundhedsstyrelsen har været  

 nedsat en arbejdsgruppe, der skal komme med forslag til, hvorledes  

 registrerings- og indberetningssystemet kan forbedres.
Sundhedsstyrelsen har  

 på baggrund af arbejdsgruppens drøftelser anbefalet, at der søges gennemført  

 en ændring af de nugældende regler, således at tvangsprotokollerne gøres  

 personhenførbare, idet en sådan ændring kan bidrage til, at muligheden for at  

 føre kontrol med tvangsanvendelsen på de psykiatriske afdelinger styrkes.
Justitsministeriet er enig i, at indførelse af adgang til at gøre de  

 indberettede oplysninger personhenførbare må antages at forbedre det  

 nugældende indberetningssystem.
Under hensyn til oplysningernes  

 personfølsomme karakter finder Justitsministeriet det rigtigst, at der i  

 psykiatrilovens § 20, stk. 2, indsættes en ny bestemmelse, hvorefter  

 sundhedsministeren kan fastsætte regler om, at indberetninger skal indeholde  

 oplysninger om patientens identitet.
Der henvises til lovforslagets § 1, nr.  

 7, med tilhørende bemærkninger.
10. Patientrådgiverordningen 10.1. Gældende ret og psykiatrilovsundersøgelsen En af psykiatrilovens nydannelser var indførelse af  

 patientrådgiverordningen, jf. lovens kapitel 8. I § 24 er der fastsat regler  

 om, hvornår patientrådgivere beskikkes, og hvilke opgaver de har.  

 Efter § 24, stk. 1, skal der således beskikkes en patientrådgiver for enhver,  

 der tvangsindlægges, tvangstilbageholdes eller undergives tvangsbehandling.  

 Der skal endvidere efter anmodning fra patienten beskikkes en patientrådgiver  

 ved fiksering m.v.
Af § 24, stk. 2, fremgår det, at patientrådgiveren skal  

 vejlede og rådgive patienten med hensyn til alle forhold i forbindelse med  

 indlæggelse, ophold og behandling på psykiatrisk afdeling.
Patientrådgiveren  

 skal endvidere bistå patienten med iværksættelse og gennemførelse af  

 eventuelle klager.
Psykiatrilovens § 25 indeholder regler om fremgangsmåden ved  

 beskikkelse af patientrådgivere.
Efter § 25, stk. 1, antager  

 statsamtmanden efter ansøgning et antal patientrådgivere.
En fortegnelse over  

 disse fordeles mellem de enkelte psykiatriske afdelinger i det område, som  

 statsamtet dækker.
Beskikkelse sker i det enkelte tilfælde ved, at den  

 vagthavende sygeplejerske hurtigst muligt underretter patientrådgiveren om  

 tvangsindgrebet og beskikkelsen.
Patientrådgiverne beskikkes efter tur i den  

 rækkefølge, hvori de er optaget på fortegnelsen, jf. § 25, stk. 2.
Ifølge § 25, stk. 3, skal patienten have lejlighed til at udtale sig om  

 den påtænkte beskikkelse.
Fremsætter patienten i den forbindelse anmodning om  

 at få beskikket en anden patientrådgiver, som er optaget på fortegnelsen,  

 skal overlægen så vidt muligt imødekomme en sådan anmodning.
Fremsætter  

 patienten anmodning om beskikkelse af en person, som ikke er optaget på  

 fortegnelsen, sker der ifølge § 25, stk. 4, foreløbig beskikkelse af den  

 person, der står for tur, jf. § 25, stk. 2. Statsamtmanden træffer i så fald  

 bestemmelse om, hvorvidt den af patienten foreslåede person kan beskikkes,  

 idet patientens anmodning som udgangspunkt skal imødekommes, medmindre dette  

 er utilrådeligt.
 Om ophør af beskikkelse er det i § 28 fastsat, at beskikkelsen  

 bortfalder samtidig med, at tvangsindgrebet bringes til ophør, idet  

 patientrådgiveren dog skal bistå patienten i forbindelse med klager, som  

 allerede er iværksat, eller som samtidig iværksættes.
 Det indebærer bl.a., at hvervet som patientrådgiver fortsættes i tilfælde,  

 hvor tvangsindgrebet er ophørt, men hvor patienten ønsker at klage over  

 tvangsindgrebet.
 Ved kortvarige tvangsindgreb, der er bragt til ophør inden  

 patientrådgiverens første besøg, bortfalder beskikkelse endvidere først, når  

 besøget har fundet sted.
I §§ 26 og 27 er der fastsat regler om patientrådgiverens kontakt til  

 patienten og om de oplysninger, som personalet skal give  

 patientrådgiveren, for at den pågældende kan udføre sit hverv.
Efter § 26  

 skal patientrådgiveren besøge patienten snarest muligt efter beskikkelsen og  

 til stadighed holde sig i forbindelse med denne.
Første besøg skal aflægges  

 inden 24 timer efter beskikkelsen, og besøg skal herefter finde sted mindst  

 en gang om ugen og i øvrigt efter behov.
Patientrådgiveren har endvidere ret  

 til fri og uhindret personlig, skriftlig og telefonisk forbindelse med  

 patienten.
Patientrådgiveren skal også have enhver oplysning, som er  

 nødvendig for, at denne kan varetage sit hverv på forsvarlig måde.
Må en  

 oplysning af lægelige grunde ikke gives til patienten, må den dog heller ikke  

 gives til patientrådgiveren, jf. § 27.
De ovennævnte bestemmelser suppleres i psykiatrilovens § 29 af en  

 bemyndigelsesbestemmelse, hvorefter justitsministeren fastsætter nærmere  

 regler om antagelse og beskikkelse af patientrådgivere, deres opgaver og  

 nærmere beføjelser samt honorar.
I medfør bl.a. af denne bestemmelse er  

 udstedt bekendtgørelse nr. 32 af 17. januar 1995 om patientrådgivere og  

 bistandsværger.
I denne bekendtgørelse er der bl.a. givet nærmere regler om  

 antagelse og beskikkelse af patientrådgivere og bistandsværger og om ophør af  

 sådanne beskikkelser, jf. bekendtgørelsens kap. 1-2, 4 og 6. Der er endvidere  

 fastsat nærmere regler om patientrådgiverens og bistandsværgens opgaver og  

 beføjelser, jf. kap. 3 og 5. Endelig rummer kap. 7 bestemmelser om vederlag  

 til patientrådgivere og bistandsværger.
 I den forbindelse fremgår bl.a., at vederlaget til beskikkede  

 patientrådgivere, der er optaget på fortegnelsen over patientrådgivere,  

 normalt udgør 800 kr. ved tvangsindgreb af en varighed på 0-7 dage, 1.200 kr.  

 ved tvangsindgreb af en varighed på 8-30 dage og 1.600 kr. for hver  

 påbegyndte 3. måned ved tvangsindgreb af en varighed på mere end 30 dage, jf.  

 § 31, stk. 1 og 2, og § 33, stk. 2. Dette vederlag dækker ud over honorar for  

 patientrådgiverens arbejde i forbindelse med besøg, retsmøder, klagesager  

 m.v. tillige de udgifter, der er forbundet med hvervet, herunder udgifter til  

 telefon m.v., jf. § 33, stk 1. Honorar m.v. udbetales af sygehusmyndigheden.
 Ved bekendtgørelse nr. 32 af 17. januar 1995 blev vederlaget til  

 patientrådgiverne forhøjet i forhold til tidligere.
 Herudover er der ved bekendtgørelse nr. 928 af 22. oktober 1996 om ændring  

 af bekendtgørelse om patientrådgivere og bistandsværger gennemført en  

 ordning, der indebærer, at de patientrådgivere, der er antaget af  

 statsamterne, ved siden af det takstmæssige vederlag har krav på godtgørelse  

 af udgifter til befordring efter de takster, der gælder for ansatte i staten.  

 Ordningen har været gældende siden den 1. januar 1996.
 Patientrådgivere, der ikke er optaget på fortegnelsen over  

 patientrådgivere, har krav på godtgørelse af udgifter til befordring til  

 indtil 5 besøgsrejser årligt efter de regler, der gælder for ansatte i  

 staten, jf. bekendtgørelsens § 31, stk. 3, 1. pkt.
Af psykiatrilovsundersøgelsen fremgår det, at patientrådgiverne generelt  

 er tilfredse med hvervet og fagligt godt rustet til at bestride det.  

 Endvidere har patientrådgiverne god kontakt til patienterne og personalet.
I  

 undersøgelsen peges der dog også på, at en række forhold, bl.a. aflønning og  

 hovedbeskæftigelse, medfører, at den første kontakt til patienten ofte  

 forsinkes, og at patientrådgiverne langt fra altid deltager i retsmøder og  

 møder i patientklagenævnene.
Endvidere er der forskellige opfattelser af,  

 hvad hvervet indebærer, og hvordan det bør praktiseres, jf. afsnit 3.6.  

 ovenfor.
10.2. Justitsministeriets overvejelser Der henvises indledningsvis til afsnit 6.3. ovenfor vedrørende  

 Justitsministeriets overvejelser og forslag om patientrådgiverens deltagelse  

 i møder i patientklagenævnet ved behandlingen af klager fra vedkommende  

 patient.
Endvidere henvises til bemærkningerne til psykiatrilovens § 24, stk.  

 2, i lovforslagets § 1, nr. 10.
Som det fremgår af afsnit 10.1. ovenfor, blev vederlaget til  

 patientrådgiverne forhøjet i januar 1995. Herudover er der med virkning fra  

 den 1. januar 1996 indført en ordning, hvorefter der ydes patientrådgivere,  

 som er antaget af statsamtmanden, godtgørelse for udgifter til befordring ved  

 siden af det takstmæssige vederlag.
Der er således i de senere år sket en  

 væsentlig forbedring af den samlede vederlæggelse af patientrådgiverne.  

 Justitsministeriet vil imidlertid bl.a. i lyset af forslaget om  

 patientrådgiverens deltagelse i patientklagenævnets møder og forslaget om at  

 udvide nævnets kompetence til også at omfatte sager om tvangsindlæggelse,  

 tvangstilbageholdelse og tilbageførsel være opmærksom på, om der kan være  

 behov for at foretage en yderligere justering af vederlaget til  

 patientrådgiverne.
Endvidere overvejer Justitsministeriet løbende, om der kan antages at være  

 behov for yderligere initiativer, der kan styrke patientrådgivernes  

 forudsætninger for at varetage hvervet.
Det kan i den forbindelse nævnes, at  

 Sundhedsministeriet, Socialministeriet og Justitsministeriet i samarbejde med  

 de kommunale parter har besluttet at etablere et særligt kursustilbud til  

 personer, der arbejder med sindslidende.
Målgruppen for dette kursustilbud er  

 primært patientrådgivere og bistandsværger samt støtte- og kontaktpersoner.  

 Der er nedsat en arbejdsgruppe, der skal forestå udviklingen af  

 kursustilbudene.
Som led i et pilotprojekt afvikles henholdsvis i efteråret  

 1997 og foråret 1998 2 kurser i Vestsjællands Amt.
11. Ordningen med patientråd og patientmøder 11.1. Gældende ret og psykiatrilovsundersøgelsen Efter psykiatrilovens § 30 skal der på hvert enkelt psykiatrisk sygehus  

 eller afdeling oprettes patientråd eller afholdes patientmøder efter regler,  

 som fastsættes af sundhedsministeren.
Formålet med denne bestemmelse er at  

 give patienterne mulighed for at øve indflydelse på egne forhold.
Patientråd  

 og afholdelse af patientmøder kan således have betydning for patienternes  

 følelse af eget værd og for personalets holdning til patienterne.  

 Patienternes medindflydelse kan endvidere ses som en kontrolforanstaltning,  

 der kan medvirke til at forebygge eventuelt misbrug, jf. herved betænkning  

 nr. 1068/86 s. 407-417 og s. 423-426 og betænkning nr. 1109/87 s. 28 og s.  

 94-95.
De nærmere regler om patientråd og patientmøder er fastsat i  

 Sundhedsministeriets bekendtgørelse nr. 708 af 20. november 1989 om  

 patientråd og patientmøder på psykiatriske sygehuse og afdelinger.
Efter  

 bekendtgørelsens § 1, stk. 2, skal amtsrådet beslutte, hvorvidt der på det  

 enkelte psykiatriske sygehus eller afdeling skal oprettes patientråd eller  

 afholdes patientmøder.
Som grundlag for denne beslutning skal antallet af  

 patienter på sygehuset eller afdelingen samt patienternes mulighed i øvrigt  

 for at øve indflydelse og medbestemmelse på egne forhold indgå, jf. § 1, stk.  

 3.
 Det påhviler endvidere amtsrådet at udfærdige nærmere retningslinier for  

 oprettelse af patientråd og afholdelse af patientmøder, herunder om antallet  

 af medlemmer i de nævnte organer samt disses virksomhed, jf. § 1, stk. 4.  

 Desuden skal amtsrådet skabe det fornødne grundlag for, at patientråd kan  

 oprettes, eller patientmøder kan afholdes, herunder sikre den fornødne  

 vejledning og assistance, jf. § 2.
Om patientråd er det i øvrigt fastsat, at rådet vælges af og blandt  

 patienterne, og at medlemskab af rådet ophører, når det pågældende medlem  

 udskrives eller af andre grunde forlader sygehuset.
Endvidere skal  

 patientrådet holde møde jævnligt, dog mindst en gang i kvartalet, jf. § 4.  

 Desuden er oprettelse af patientråd ikke til hinder for afholdelse af  

 patientmøder, jf. § 7.
Patientrådet har ikke kompetence til at behandle spørgsmål, der vedrører  

 enkeltpersoners forhold, jf. § 6. Efter § 5 skal en række spørgsmål af  

 generel betydning for patienterne forelægges patientrådet til udtalelse,  

 inden der træffes beslutning.
Således skal rådet høres over retningslinier  

 for det almindelige omsorgsarbejde, meningsfyldt beskæftigelse og husorden på  

 de enkelte afdelinger samt tildeling og administration af de midler, der  

 afsættes til patienternes beklædning, fritidsbefordring og aktiviteter som  

 f.eks. sport m.v. og uddannelse m.v.
Rådet skal også høres over planer og  

 funktionsbeskrivelser for de bygningsmæssige forhold, større ændringer i  

 disse samt større inventaranskaffelser.
Efter § 8 skal der afholdes patientmøder, hvis det er besluttet  

 ikke at oprette patientråd, jf. § 1, stk. 2. De ovennævnte regler om  

 patientråd gælder også for patientmøder med de ændringer, forholdene  

 tilsiger, jf. § 8, stk. 2. Det antages bl.a. at indebære, at patientmøder kan  

 afholdes hyppigere end patientråd, og at deltagelse i patientmøder ikke  

 nødvendigvis afhænger af, om den pågældende er valgt, men efter  

 omstændighederne kan omfatte alle, der er indlagt på vedkommende psykiatriske  

 afdeling.
På patientmøder kan i øvrigt alle anliggender vedrørende sygehuset  

 eller afdelingen drøftes, bortset fra spørgsmål, der vedrører enkeltpersoners  

 forhold, jf. § 9.
I psykiatrilovsundersøgelsen anføres det, at ordningen med patientråd og  

 patientmøder ikke fungerer hensigtsmæssigt, jf. afsnit 3.5. ovenfor.
Det  

 nævnes i den forbindelse, at ordningen er af vekslende kvalitet og især ikke  

 synes at fungere på de akutte lukkede afdelinger, hvor der anvendes mest  

 tvang.
11.2. Justitsministeriets overvejelser Justitsministeriet finder, at det må tillægges væsentlig betydning, at  

 patienterne har mulighed for at øve indflydelse på egne forhold.
Imidlertid  

 tyder erfaringerne på, at den nugældende ordning med patientråd og  

 patientmøder ikke fungerer efter hensigten.
En mulig forklaring på dette  

 forhold kan være, at de patienter, der er indlagt gennem længere tid, og som  

 kunne drage nytte af ordningen, ofte på grund af deres sygdom har vanskeligt  

 ved at deltage i arbejdet.
En anden forklaring kunne være, at den største del  

 af patientgruppen i dag udskrives så hurtigt fra de psykiatriske afdelinger,  

 at det er vanskeligt at få ordningen til at fungere kontinuerligt.
Justitsministeriet finder på den baggrund, at det kan overvejes at ophæve  

 de nugældende bestemmelser om patientråd og patientmøder.
Justitsministeriet  

 finder dog også, at der fortsat bør sikres patienterne mulighed for at øve  

 indflydelse på egne forhold, idet dette må antages at have betydning for,  

 hvordan opholdet på en psykiatrisk afdeling opleves, og dermed også for  

 behovet for tvangsanvendelse.
Justitsministeriet foreslår derfor, at psykiatrilovens § 30 i stedet  

 affattes således, at sundhedsministeren kan fastsætte regler om  

 patientindflydelse på psykiatriske afdelinger, jf. lovforslagets § 1, nr. 12.  

 Formålet med en sådan bestemmelse er at give mulighed for administrativt at  

 fastsætte nærmere regler om patientindflydelse.
Med udtrykket  

 »patientindflydelse« sigtes i den forbindelse til  

 patientinddragelse i en bredere betydning end den nugældende formaliserede  

 fremgangsmåde med oprettelse af patientråd eller afholdelse af patientmøder.  

 Det forudsættes i øvrigt, at erfaringerne med patientråd og patientmøder  

 indgår ved fastsættelsen af sådanne regler.
12. Tilladelse til udgang m.v. til frihedsberøvede personer Den gældende psykiatrilov indeholder ingen regler om adgangen til at give  

 udgangstilladelse til frihedsberøvede patienter.
Psykiatriloven indeholder  

 således ikke regler om udgangstilladelse til personer, der er frihedsberøvet  

 med hjemmel i psykiatriloven i form af tvangsindlæggelse,  

 tvangstilbageholdelse eller farlighedsdekret.
 Psykiatriloven indeholder heller ikke en regulering af adgangen til at  

 give udgangstilladelse til de såkaldte retslige patienter, dvs. personer,  

 hvor grundlaget for opholdet på en psykiatrisk afdeling er en strafferetlig  

 afgørelse, f.eks. en kendelse om mentalobservation efter retsplejelovens §  

 809, stk. 2, eller en dom til anbringelse i hospital for sindslidende efter  

 straffelovens § 68.
Det bemærkes herved, at den gældende bestemmelse i psykiatrilovens § 42  

 alene indeholder hjemmel til at fastsætte regler om, i hvilket omfang  

 reglerne i psykiatriloven finder tilsvarende anvendelse på personer, der  

 opholder sig på psykiatrisk afdeling i henhold til en strafferetlig  

 afgørelse.
Regler herom er fastsat i Justitsministeriets bekendtgørelse nr.  

 605 af 23. august 1990. Bestemmelsen indeholder ikke hjemmel til at fastsætte  

 regler om forhold, der ikke er reguleret i psykiatriloven, og som er  

 specifikke for de retslige patienter.
 Det forhold, at psykiatriloven ikke indeholder regler om det nævnte  

 spørgsmål, er ikke ensbetydende med, at der ikke kan gives udgangstilladelse  

 til frihedsberøvede patienter.
For så vidt angår personer, der er tvangsindlagt eller tvangstilbageholdt,  

 er det fast antaget, at overlægen kan give tilladelse til udgang.
Forslagets  

 bestemmelse i § 10 a om tilbageførsel forudsætter, at der består en sådan  

 adgang til at give tilladelse til udgang.
 For personer, der i henhold til et farlighedsdekret er anbragt på den  

 sikringsafdeling, der er knyttet til Amtshospitalet i Nykøbing Sjælland,  

 antages det, at Justitsministeriet kan give tilladelse til udgang.
Hvad endelig angår de retslige patienter er der bl.a. fastsat nærmere  

 regler i Justitsministeriets cirkulære nr. 227 af 15. november 1977 om  

 meddelelse af friheder m.v. til personer, der i medfør af straffelovens § 68  

 eller § 69 er dømt til anbringelse i hospital for sindslidende (psykiatrisk  

 sygehus eller sygehusafdeling) eller i institution for åndssvage.
Cirkulæret  

 er for tiden under revision.
Justitsministeriet finder ikke, at der er behov for at ændre ved den  

 gældende ordning, hvorefter overlægen kan give tilladelse til udgang til  

 personer, der er tvangsindlagt eller tvangstilbageholdt.
Der foreslås derfor  

 ingen ændringer på dette punkt.
For så vidt angår de retslige patienter, finder Justitsministeriet, at der  

 bør tilvejebringes en udtrykkelig lovhjemmel for adgangen til at fastsætte  

 regler om meddelelse af friheder m.v. til denne særlige gruppe af patienter.  

 Med henblik herpå foreslås indsat særlige bemyndigelsesbestemmelser i  

 retsplejeloven og straffeloven.
Bestemmelserne gælder ikke kun i forhold til  

 retslige patienter, der opholder sig på psykiatriske afdelinger, men også i  

 forhold til personer, der efter en straffedom eller strafferetlig kendelse  

 skal opholde sig på institutioner inden for det sociale område, herunder  

 institutioner for personer med vidtgående psykiske handicap.
Der henvises til  

 forslagets § 2, nr. 4 og 5, om nye bestemmelser i retsplejelovens § 765, stk.  

 5, og § 811, stk. 2, og til forslagets § 3 vedrørende en ny bestemmelse i  

 straffelovens § 73 a.
Endvidere foreslås som psykiatrilovens § 41 a indsat en særlig  

 bemyndigelsesbestemmelse, hvorefter justitsministerien kan fastsætte regler  

 om adgangen til at meddele tilladelse til udgang m.v. til personer, der er  

 anbragt i sikringssafdelingen i henhold til et farlighedsdekret.
Der henvises  

 til lovforslagets § 1, nr. 16.
 13. Lovforslagets økonomiske og administrative konsekvenser m.v.
Forslaget om forenkling af klageordningen, således at alle klager over  

 brugen af tvang, herunder tvangsindlæggelse og tvangstilbageholdelse, i 1.  

 instans indbringes for patientklagenævnet, indebærer, at patientklagenævnene  

 vil skulle behandle et yderligere antal klagesager.
Skønnet over dette antal  

 er behæftet med betydelig usikkerhed, bl.a. fordi omfanget af  

 tvangsanvendelsen, klagefrekvensen og antallet af klager, der frafaldes,  

 påvirkes af en række faktorer, herunder forholdene på de psykiatriske  

 institutioner, sagsbehandlingstiden, begrænsning af opsættende virkning af  

 klage over tvangsbehandling m.v.
Med disse betydelige usikkerheder skønnes  

 det, at der som følge af lovforslaget vil skulle afgøres ca. 250-600  

 yderligere klagesager pr. år i landets patientklagenævn.
Lovforslaget indebærer endvidere yderligere krav til patientklagenævnenes  

 sagsbehandling, herunder især en absolut sagsbehandlingsfrist på 7 hverdage  

 for behandlingen af de klager, der efter lovforslaget fortsat har opsættende  

 virkning, ligesom nævnene skal udarbejde en årsberetning.
Opfyldelsen af  

 disse krav forudsætter et øget beredskab i patientklagenævnene, antagelse af  

 yderligere suppleanter til nævnene, styrkelse af sekretariatsfunktionen bl.a.  

 med henblik på afrapportering m.v.
Det er ligeledes behæftet med usikkerhed  

 at vurdere de økonomiske konsekvenser af disse yderligere krav til nævnenes  

 sagsbehandling.
 På grundlag af talmateriale modtaget fra Indenrigsministeriet skønner  

 Justitsministeriet, at de samlede merudgifter til patientklagenævnene som  

 følge af lovforslaget vil andrage ca. 4 mio.kr.
 Vedrørende udskrivningsaftaler og koordinationsplaner bemærkes, at der,  

 jf. pkt. 7.2 ovenfor, er tale om en præcisering af almindelig gældende  

 praksis for en god og hensigtsmæssig tilrettelæggelse af psykiatriske  

 patienters udskrivning, sådan som dette bl.a. hidtil er sket med  

 udskrivningskonferencer, udsendelse af udskrivningsbreve og anden nødvendig  

 kontakt til myndigheder m.v.
Forslaget til en ny affattelse af psykiatrilovens § 2 indeholder en  

 præcisering af målsætningen om god psykiatrisk sygehusstandard.
Som nævnt i  

 afsnit 4.3. i de almindelige bemærkninger til lovforslaget, har regeringen  

 afsat en pulje på 400 mio. kr. i perioden 1997-1999 til medfinansiering af  

 amtslige udgifter til forbedringer for psykiatriske patienter, herunder især  

 til modernisering af psykiatriske afdelinger og hospitaler.
Medfinansieringen  

 indebærer, at den samlede værdi af de gennemførte moderniseringer m.v. bliver  

 i størrelsesordenen 1 mia. kr.
Lovforslaget skønnes ikke i øvrigt at medføre økonomiske eller  

 administrative konsekvekser for det offentlige af betydning.
Forslaget har  

 endvidere ikke miljømæssige eller erhvervsøkonomiske konsekvenser og  

 indeholder ikke EU-retlige aspekter.
 14. Hørte myndigheder m.v.
 Lovforslaget er ved fremsættelsen sendt til høring hos følgende  

 myndigheder, der også blev hørt over det tidligere lovforslag:
 Præsidenterne for Østre og Vestre Landsret, præsidenterne for Københavns  

 Byret og for retterne i Århus, Odense, Ålborg og Roskilde, Den Danske  

 Dommerforening, Dommerfuldmægtigforeningen, rigsadvokaten, rigspolitichefen,  

 politidirektøren i København, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk  

 Kriminalpolitiforening, Retspsykiatrisk Klinik, Advokatrådet, Det Danske  

 Center for Menneskerettigheder, Det Etiske Råd, Retslægerådet, Den  

 Almindelige Danske Lægeforening, Praktiserende Lægers Organisation,  

 Foreningen af Speciallæger, Dansk Selskab for Almen Medicin, Dansk  

 Psykiatrisk Selskab, Danske Psykiatere og Børnepsykiateres Organisation,  

 Hovedstadens Sygehusfællesskab, samtlige amtskommuner, Amtsrådsforeningen,  

 Kommunernes Landsforening, Københavns kommune, Frederiksberg kommune, Det  

 Centrale Handicapråd, Center for Ligebehandling af Handicappede, De  

 Samvirkende Invalideorganisationer, Landsforeningen LEV, Landsforeningen  

 Sind, Landsforeningen Pårørende til Sindslidende, Galebevægelsen,  

 Landsforeningen af Patientrådgivere og Bistandsværger, Alzheimerforeningen,  

 Medborgernes Menneskerettigheds Kommission, Foreningen af Amtmænd, Foreningen  

 af Statsamtsjurister, samtlige patientklagenævn, Sundhedsvæsenets  

 Patientklagenævn, Forbundet af Offentligt Ansatte, Institut for Psykiatrisk  

 Grundforskning, Psykiatrifonden, Foreningen af Socialchefer i Danmark, Dansk  

 Socialrådgiverforening, Socialpædagogernes Landsforbund, Dansk Sygeplejeråd,  

 Embedslægeforeningen, Dansk Psykologforening og Ergoterapeutforeningen.
Bemærkninger til lovforslagets enkelte bestemmelser I bilag 2 til lovforslaget er de foreslåede regler sammenholdt med de  

 gældende regler.
Til § 1 Til nr. 1 (psykiatrilovens § 2) Efter psykiatrilovens § 2 skal sygehusmyndigheden med henblik på i videst  

 muligt omfang at forebygge anvendelse af tvang tilbyde sygehusophold,  

 behandling og pleje, som svarer til god sygehusstandard.
 Ved lovforslagets § 1, nr. 1, foreslås en ny affattelse af bestemmelsen,  

 således at sygehusmyndigheden med henblik på i videst muligt omfang at  

 forebygge anvendelse af tvang skal tilbyde sygehusophold, behandling og  

 pleje, som svarer til god psykiatrisk sygehusstandard, herunder med hensyn  

 til de bygningsmæssige forhold, senge- og personalenormering, mulighed for  

 udendørs ophold samt beskæftigelses-, uddannelses- og andre aktivitetstilbud.
 Om baggrunden for og formålet med den pågældende bestemmelse henvises til  

 afsnit 4.3. i de almindelige bemærkninger til lovforslaget.
Til nr. 2 (psykiatrilovens § 3) Efter psykiatrilovens § 3, stk. 3, skal overlægen opstille en  

 behandlingsplan for enhver, der indlægges på psykiatrisk afdeling, vejlede  

 patienten om planens indhold samt til stadighed søge at opnå patientens  

 samtykke til dens gennemførelse.
Det har i praksis givet anledning til tvivl,  

 om de pligter, der påhviler overlægen, kan udføres af andre læger i det  

 enkelte tilfælde.
Ved den foreslåede ændring af stk. 3 præciseres det, at  

 overlægen har ansvaret for, at der bl.a. opstilles en behandlingsplan.
Det  

 indebærer, at overlægen ikke nødvendigvis selv skal opstille  

 behandlingsplanen, men har pligt til at sørge for, at behandlingsplanen  

 udarbejdes.
 Der henvises i øvrigt til afsnit 8 ovenfor i de almindelige bemærkninger  

 til lovforslaget.
Som § 3, stk. 4, foreslås indsat en bestemmelse, hvorefter  

 overlægen har ansvaret for, at der for patienter, som efter udskrivning må  

 antages ikke selv at ville søge den behandling eller de sociale tilbud, der  

 er nødvendige for patientens helbred, indgås en udskrivningsaftale om de  

 behandlingsmæssige og sociale tilbud til patienten.
Aftalen skal som  

 udgangspunkt indgås mellem patienten, den psykiatriske afdeling og de  

 myndigheder, privatpraktiserende sundhedspersoner m.fl., der skal forestå den  

 opfølgende indsats over for patienten.
Vil patienten ikke medvirke ved  

 indgåelsen af en sådan aftale, har overlægen ansvaret for, at den  

 psykiatriske afdeling i samarbejde med de relevante myndigheder,  

 privatpraktiserende sundhedspersoner m.fl. udarbejder en koordinationsplan  

 for de behandlingsmæssige og sociale tilbud til patienten, jf. § 3, stk.  

 5, i lovforslagets § 1, nr. 2.
Som et supplement til de foreslåede bestemmelser om udskrivningsaftaler og  

 koordinationsplaner i stk. 4 og 5 foreslås i stk. 6 regler om, at de  

 psykiatriske afdelinger og de myndigheder og privatpraktiserende læger m.v.,  

 der indgår udskrivningsaftale eller udarbejder koordinationsplan om  

 behandlingstilbud osv. efter udskrivning, kan udveksle følsomme oplysninger  

 om patienten også uden dennes samtykke.
Oplysninger kan kun videregives, hvis  

 det er nødvendigt af hensyn til muligheden for indgåelse af og tilsyn med  

 overholdelse af udskrivningsaftaler eller koordinationsplaner.
Der er ikke  

 pligt til videregivelse af oplysninger, hvis det f.eks. skønnes at kunne  

 skade forholdet til patienten.
 Om bestemmelserne i § 3, stk. 4-6, henvises i øvrigt til afsnit 7.2. i de  

 almindelige bemærkninger.
Til nr. 3 (psykiatrilovens § 4 a) Efter psykiatrilovens § 9, stk. 2, træffer overlægen afgørelse om,  

 hvorvidt betingelserne for tvangsindlæggelse er opfyldt.
Efter § 10, stk. 1,  

 tager overlægen endvidere stilling til, om betingelserne for  

 tvangstilbageholdelse er opfyldt.
Overlægen træffer også afgørelse om  

 tvangsbehandling og om, i hvilket omfang der om fornødent kan anvendes magt  

 til behandlingens gennemførelse, jf. § 12, stk. 3. Beslutning om  

 tvangsbehandling af legemlige lidelser træffes af vedkommende psykiatriske  

 overlæge og overlægen på den pågældende somatiske afdeling i fællesskab, jf.  

 § 13, stk. 2, 1. pkt.
Beslutning om, at der ved tvangsfiksering foruden bælte  

 skal anvendes hånd- eller fodremme, træffes ligeledes af overlægen, jf. § 15,  

 stk. 2. Efter § 21, stk. 2, skal overlægen med faste intervaller efterprøve,  

 om betingelserne for fortsat frihedsberøvelse er opfyldt, og tilføre  

 tvangsprotokollen oplysning herom.
Det har i praksis givet anledning til tvivl, om ordet  

 »overlægen« også i disse tilfælde, der vedrører spørgsmålet om  

 anvendelse af tvang, skal forstås således, at kompetencen er henlagt til  

 overlægen personligt som en særlig retssikkerhedsgaranti og derfor ikke kan  

 delegeres til andre læger, f.eks. en 1. reservelæge.
Det samme spørgsmål kan  

 rejses i tilfælde af tilbageførsel, jf. psykiatrilovens § 10 a, stk. 1, 1.  

 pkt., i lovforslagets § 1, nr. 4, hvorefter overlægen under visse betingelser  

 kan beslutte, at en tvangsindlagt eller tvangstilbageholdt person, der har  

 forladt en psykiatrisk afdeling eller er udeblevet efter udgang, med  

 politiets bistand skal føres tilbage til afdelingen.
 § 4 a i lovforslagets § 1, nr. 3, indebærer, at de ovennævnte beslutninger  

 principielt skal træffes af overlægen personligt eller den læge, der i  

 overlægens fravær fungerer som overlæge (substitution). Med udtrykket  

 »overlægen« sigtes i den forbindelse til den læge, der har det  

 behandlingsmæssige ansvar for den afdeling eller det afsnit, hvor patienten  

 er indlagt eller skal indlægges (den behandlingsansvarlige overlæge).
 Det kan imidlertid forekomme, at afgørelsen må træffes af en anden læge,  

 f.eks. fordi patienten bliver bragt til sygehuset om natten med henblik på  

 tvangsindlæggelse, og der ikke er mulighed for at forelægge spørgsmålet om  

 tvangsindlæggelse telefonisk for overlægen. § 4 a indebærer, at kravet om, at  

 afgørelsen skal træffes af overlægen personligt, i sådanne tilfælde ikke er  

 til hinder for, at en anden læge træffer afgørelsen, forudsat at overlægen  

 efterfølgende snarest tager stilling til lægens beslutning.
Som nævnt i afsnit 8.2. ovenfor i lovforslagets almindelige bemærkninger,  

 indebærer udtrykket »snarest«, at overlægen skal tage stilling  

 hurtigst muligt efter, at overlægen igen er mødt på sygehuset.
Resultatet af  

 overlægens stillingtagen skal tilføres tvangsprotokollen.
Er der tale om en  

 efterfølgende stillingtagen til en tvangstilbageholdelse, kræves det ikke, at  

 overlægen når at tage stilling inden udløbet af den frist på henholdsvis 24  

 og 48 timer, der er fastsat i psykiatrilovens § 10, stk. 3, 1. og 2. pkt.  

 Disse frister skal derimod overholdes af den læge, der under overlægens  

 fravær træffer bestemmelse om tvangstilbageholdelse.
Når § 10, stk. 3, i  

 øvrigt ikke er nævnt i forslaget til ny § 4 a, skyldes det, at der er tale om  

 en fristregel og ikke er kompetenceregel.
Kompetencen til at træffe afgørelse  

 vedrørende tvangstilbageholdelse er fastlagt i § 10, stk. 1.
Underkender overlægen lægens beslutning om f.eks. at tvangsindlægge eller  

 tvangstilbageholde en person, skal frihedsberøvelsen straks bringes til  

 ophør.
Om der i så fald f.eks. er grundlag for at rejse krav om erstatning,  

 må afgøres efter de almindelige regler herom.
Det adskiller sig principielt  

 ikke fra de tilfælde, hvor overlægens beslutning om frihedsberøvelse  

 efterfølgende bliver underkendt af retten, fordi retten ikke finder, at  

 betingelserne for at frihedsberøve har været opfyldt.
Det samme gælder  

 overlægens eventuelle underkendelse af andre tvangsindgreb, der er besluttet  

 under overlægens fravær.
Til nr. 4 (psykiatrilovens § 10 a) Ved lovforslagets § 1, nr. 4, foreslås som § 10 a indsat en bestemmelse om  

 tilbageførsel af bortgåede og udeblevne patienter.
Bestemmelsen indebærer, at  

 en tvangsindlagt eller tvangstilbageholdt person, der har forladt en  

 psykiatrisk afdeling og ikke frivilligt er vendt tilbage, efter overlægens  

 beslutning kan føres tilbage til afdelingen med politiets bistand.  

 Tilbageførsel kan dog kun ske indtil 1 uge efter, at udeblivelsen er  

 konstateret.
Er den pågældende udeblevet efter udgang, er det endvidere en  

 betingelse for tilbageførsel, at der ikke er givet tilladelse til udgang med  

 mere end tre overnatninger.
Det afgørende for bestemmelsens anvendelse er, at den pågældende patient  

 har status som frihedsberøvet (enten som tvangsindlagt eller som  

 tvangstilbageholdt) på det tidspunkt, hvor han eller hun forlader afdelingen.  

 Bestemmelsen omfatter således ikke personer, der på det tidspunkt, hvor de  

 forlod afdelingen, var indlagt på frivilligt grundlag.
Det gælder, selv om de  

 på det pågældende tidspunkt kunne tvangstilbageholdes, hvis de havde fremsat  

 begæring om udskrivning.
Sådanne personer kan derfor kun føres tvangsmæssigt  

 tilbage til en psykiatrisk afdeling under iagttagelse af fremgangsmåden ved  

 tvangsindlæggelse.
Om baggrunden for, at den nugældende ordning med  

 tilbageførsel ikke foreslås udvidet til at omfatte visse frivilligt indlagte  

 patienter, henvises til afsnit 7.1.2. ovenfor i lovforslagets almindelige  

 bemærkninger.
At tilbageførsel kun kan ske indtil 1 uge efter, at udeblivelsen er  

 konstateret, indebærer, at patienten skal være bragt tilbage til den  

 psykiatriske afdeling inden udløbet af dette tidsrum.
Kommer patienten først  

 til afdelingen på et senere tidspunkt, f.eks. fordi politiet ikke har kunnet  

 finde frem til den pågældende, vil indlæggelse kun kunne ske under  

 iagttagelse af fremgangsmåden ved tvangsindlæggelse.
Fremgangsmåden ved  

 tvangsindlæggelse må også anvendes i tilfælde, hvor patienten er udeblevet i  

 forbindelse med en udgang, hvis der er givet tilladelse til mere end tre  

 overnatninger.
Patientens udeblivelse må sidestilles med en udtrykkelig  

 anmodning om udskrivning.
Det indebærer, at overlægen ved modtagelsen af  

 patienten må tage stilling til, om betingelserne for (fortsat)  

 tvangstilbageholdelse er opfyldt, jf. psykiatrilovens § 10. Finder overlægen,  

 at patienten skal tvangstilbageholdes, kan patienten efter omstændighederne  

 begære overlægens afgørelse om tvangstilbageholdelse indbragt for  

 patientklagenævnet.
Det samme gælder afgørelsen om at tilbageføre patienten,  

 jf. psykiatrilovens § 35 i lovforslagets § 1, nr. 14. Patientklagenævnets  

 afgørelse vil efter omstændighederne også kunne indbringes for retten efter  

 retsplejelovens kapitel 43 a, jf. psykiatrilovens § 37 i lovforslagets § 1,  

 nr. 14.
Patienten kan endvidere anmode om patientklagenævnets og efter  

 omstændighederne tillige rettens prøvelse i de tilfælde, hvor overlægen efter  

 patientens tilbagekomst måtte nå til det resultat, at betingelserne for  

 frihedsberøvelse ikke er opfyldt.
Prøvelsen vil i sådanne tilfælde ikke angå  

 spørgsmålet om udskrivning, men spørgsmålet om, hvorvidt betingelserne i  

 psykiatrilovens § 10 a, stk. 1, for at beslutte, at patienten skal føres  

 tilbage med politiets bistand, var opfyldt.
Prøvelse ved patientklagenævnet  

 kan derfor også finde sted i tilfælde, hvor patientklagenævnet eller  

 eventuelt retten for mindre end 2 måneder siden har godkendt, at patienten  

 skulle frihedsberøves, jf. psykiatrilovens § 37, stk. 2, i lovforslagets § 1,  

 nr. 14.
I § 10 a, stk. 2, i lovforslagets § 1, nr. 4, foreslås indsat en  

 bemyndigelsesbestemmelse, hvorefter der administrativt kan fastsættes regler  

 om fremgangsmåden i forbindelse med tilbageførsel, herunder om politiets  

 medvirken hertil.
Formålet med bestemmelsen er at kunne fastsætte supplerende  

 regler på dette område, hvis der i praksis skulle vise sig behov for det, jf.  

 herved Justitsministeriets bekendtgørelse nr. 613 af 20. september 1989 om  

 fremgangsmåden ved gennemførelse af tvangsindlæggelser.
 Der henvises i øvrigt til afsnit 7.1. ovenfor i de almindelige  

 bemærkninger til lovforslaget.
Til nr. 5 (psykiatrilovens § 11) Ved lovforslagets § 1, nr. 4, indføres som § 10 a en bestemmelse om  

 tilbageførsel i psykiatrilovens kapitel 3 om frihedsberøvelse.
Som følge  

 heraf foreslås det, at betegnelsen »Ophør af frihedsberøvelse«  

 indsættes som overskrift til psykiatrilovens § 11. Bestemmelsen videreføres i  

 øvrigt i uændret form.
Til nr. 6 (psykiatrilovens § 13) Efter psykiatrilovens § 13 kan tvangsbehandling af legemlige lidelser hos  

 sindslidende patienter kun finde sted i medfør af psykiatriloven, når  

 patienten i forvejen er indlagt på en psykiatrisk afdeling.
Ved den ændrede  

 affattelse af § 13, stk. 1, i lovforslagets § 1, nr. 6, gennemføres en  

 præcisering af adgangen til at tvangsbehandle, således at tvangsbehandling på  

 somatisk afdeling efter omstændighederne også kan finde sted i tilfælde, hvor  

 patienten ikke, forinden tvangsbehandlingen iværksættes, fysisk har været  

 bragt ind på en psykiatrisk afdeling med henblik på indlæggelse.
 Det kræves fortsat, at patienten opfylder betingelserne for  

 frihedsberøvelse, jf. psykiatrilovens § 5, herunder at der foreligger et  

 psykiatrisk behandlingsbehov.
Endvidere kræves det, at det lægelige personale på den somatiske afdeling  

 undersøger patienten og udfærdiger lægeerklæring med henblik på  

 tvangsindlæggelse, og at den psykiatriske overlæge tilkaldes for at træffe  

 afgørelse om tvangsindlæggelse af patienten, jf. herved psykiatrilovens § 6,  

 stk. 3, sammenholdt med § 7, stk. 2, og § 9, stk. 2. Når den psykiatriske  

 overlæge har truffet afgørelse om at tvangsindlægge, har patienten i lighed  

 med patienter, der er overført fra en psykiatrisk afdeling i medfør af § 13 i  

 den nugældende psykiatrilov, status af tvangsindlagt under opholdet på den  

 somatiske afdeling.
Det indebærer bl.a., at psykiatrilovens regler om  

 anvendelse af tvang og klage over tvang finder anvendelse i forbindelse med  

 opholdet på den somatiske afdeling.
 Der henvises i øvrigt til afsnit 7.3. ovenfor i de almindelige  

 bemærkninger til lovforslaget.
Til nr. 7 (psykiatrilovens § 20) Efter psykiatrilovens § 20, stk. 2, fastsætter sundhedsministeren nærmere  

 regler om tvangsprotokoller samt om registrering og indberetning af tvang til  

 sygehusmyndigheden og Sundhedsstyrelsen.
Sådanne regler er udstedt ved  

 Sundhedsministeriets bekendtgørelse nr. 617 af 21. september 1989 om  

 tvangsbehandling, fiksering, tvangsprotokoller m.v. på psykiatriske  

 afdelinger.
Under den nugældende indberetningsordning er det ikke muligt at indberette  

 patientens navn og cpr.nr., således at de indberettede oplysninger kan  

 henføres til bestemte personer.
Det fører bl.a. til, at indberetningerne kun  

 har en begrænset statistisk værdi, idet det ikke kan påvises, i hvilket  

 omfang tvangsanvendelsen angår samme person.
Ved § 20, stk. 2, 2. pkt., i  

 lovforslagets § 1, nr. 7, optages en bemyndigelsesbestemmelse, der giver  

 mulighed for administrativt at fastsætte regler om, at indberetninger skal  

 indeholde oplysninger om patientens identitet.
Sundhedsministeren agter at udnytte denne bemyndigelse til at fastsætte  

 regler om, at indberetninger af tvang til Sundhedsstyrelsen gennem  

 embedslægeinstitutionen skal indeholde patientens navn og cpr.nr. med henblik  

 på forbedre den statistiske værdi af indberetningerne.
Indberetningerne til  

 sygehusmyndighederne vil fortsat være uden personhenførbare oplysninger.
 Ændringen i § 20, stk. 1, er en følge af indsættelsen af § 10 a, jf.  

 lovforslagets § 1, nr. 4.
 Der henvises i øvrigt til afsnit 9 ovenfor i de almindelige bemærkninger  

 til lovforslaget.
Til nr. 8 (psykiatrilovens § 21) Efter psykiatrilovens § 21, stk. 1, påhviler det til stadighed overlægen  

 at påse, at frihedsberøvelse, tvangsbehandling, tvangsfiksering, fysisk magt  

 og beskyttelsesfiksering ikke anvendes i videre omfang end nødvendigt.
Ved §  

 21, stk. 1, i lovforslagets § 1, nr. 8, præciseres det, at udtrykket  

 »overlægen« skal forstås således, at overlægen til stadighed har  

 ansvaret for, at frihedsberøvelse m.v. ikke anvendes i videre omfang end  

 nødvendigt.
Overlægen skal således sørge for, at der til stadighed føres det  

 fornødne tilsyn med tvangsanvendelsen på afdelingen, og at arbejdsgangene på  

 afdelingen tilrettelægges på en sådan måde, at dette kan ske.
Den obligatoriske efterprøvelse af frihedsberøvelse efter lovens § 21,  

 stk. 2, skal som hidtil foretages af overlægen.
På baggrund af ændringen af §  

 21, stk. 1, er det fundet nødvendigt udtrykkeligt at præcisere overlægens  

 kompetence for så vidt angår den formaliserede efterprøvelse af  

 frihedsberøvelse, der skal ske efter § 21, stk. 2. Såfremt overlægen finder,  

 at betingelserne for fortsat frihedsberøvelse ikke længere er til stede, skal  

 frihedsberøvelsen straks ophæves, jf. lovens § 11. Såfremt overlægen finder,  

 at fortsat frihedsberøvelse er nødvendig, skal patientrådgiveren og efter  

 begæring tillige patienten som hidtil have underretning om beslutningen.
Er overlægen fraværende, vil den formaliserede obligatoriske efterprøvelse  

 kunne foretages af en anden læge.
Fører denne efterprøvelse til, at  

 frihedsberøvelsen opretholdes, skal overlægen i så fald snarest muligt  

 efterfølgende tage stilling til beslutningen om opretholdt frihedsberøvelse,  

 jf. forslaget til ny bestemmelse i lovens § 4 a.
Resultatet af overlægens  

 stillingtagen tilføres tvangsprotokollen.
Der henvises i øvrigt til afsnit 8 ovenfor i de almindelige bemærkninger  

 til lovforslaget.
Endvidere henvises til bemærkningerne til § 3, stk. 3, i  

 lovforslagets § 1, nr. 2, og § 4 a i lovforslagets § 1, nr. 3, samt § 25,  

 stk. 3, 2. pkt., i lovforslagets § 1, nr. 11.
Til nr. 9 (overskrift til psykiatrilovens kapitel 8) Ved psykiatrilovens § 30 i lovforslagets § 1, nr. 12, foreslås pligten til  

 at oprette patientråd eller afholde patientmøder ophævet, således at  

 patientindflydelsen kan tilrettelægges individuelt på de psykiatriske  

 afdelinger, jf. bemærkningerne nedenfor til den pågældende bestemmelse og  

 afsnit 11 ovenfor i de almindelige bemærkninger til lovforslaget.
Som følge  

 heraf foreslås overskriften til psykiatrilovens kapitel 8 ændret, således at  

 ordet »patientråd« udgår.
Til nr. 10 (psykiatrilovens § 24) Efter psykiatrilovens § 24, stk. 2, skal patientrådgiveren vejlede og  

 rådgive patienten med hensyn til alle forhold i forbindelse med indlæggelse,  

 ophold og behandling på psykiatrisk afdeling.
Patientrådgiveren skal  

 endvidere bistå patienten med iværksættelse og gennemførelse af eventuelle  

 klager.
Ved lovforslagets § 1, nr. 10, indsættes som 3. pkt. i § 24, stk. 2,  

 en bestemmelse, hvorefter patientrådgiveren så vidt muligt skal være til  

 stede ved klagens behandling i patientklagenævnet.
Formålet med  

 patientrådgiverens tilstedeværelse er bl.a. at kunne bistå patienten med at  

 forelægge klagen for patientklagenævnet.
Bestemmelsen skal bl.a. ses på  

 baggrund af psykiatrilovens § 35 i lovforslagets § 1, nr. 14, der udvider  

 patientklagenævnets kompetence til også at omfatte klager over  

 tvangsindlæggelse, tvangstilbageholdelse og tilbageførsel.
Bestemmelsen indebærer ikke en absolut pligt til at være til stede.
Ved  

 anvendelsen af udtrykket »så vidt muligt« angives det således, at  

 der kan forekomme tilfælde, hvor patientrådgiveren undtagelsesvis ikke har  

 mulighed for at deltage.
Der tænkes bl.a. på tilfælde, hvor  

 patientklagenævnet skal træffe afgørelse i klagesager om tvangsbehandling,  

 der efter den ændrede affattelse af psykiatrilovens § 32, stk. 3, i  

 lovforslagets § 1, nr. 13, har opsættende virkning, inden 7 hverdage efter  

 klagens modtagelse.
 Der henvises i øvrigt til afsnit 6.3. ovenfor i de almindelige  

 bemærkninger til lovforslaget.
Til nr. 11 (psykiatrilovens § 25) Fremsætter patienten anmodning om at få beskikket en anden patientrådgiver  

 fra patientrådgiverfortegnelsen end den, der står for tur, skal overlægen så  

 vidt muligt imødekomme en sådan anmodning, jf. psykiatrilovens § 25, stk. 3,  

 2. pkt.
Ved lovforslagets § 1, nr. 11, præciseres det, at afgørelsen af  

 sådanne anmodninger ikke nødvendigvis skal træffes af overlægen personligt  

 eller den læge, der i overlægens fravær fungerer som overlæge, men kan  

 træffes af andre, herunder efter omstændighederne også af sygeplejepersonale.
Den nugældende ordning videreføres i øvrigt uændret.
Patientens anmodning  

 om at få beskikket en anden patientrådgiver fra fortegnelsen skal således  

 fortsat så vidt muligt imødekommes.
Endvidere kan afgørelsen af patientens  

 anmodning som hidtil påklages til statsamtmanden, der træffer den endelige  

 administrative afgørelse, jf. § 25, stk. 3, 3. pkt.
 Der henvises i øvrigt til afsnit 8 ovenfor i de almindelige bemærkninger  

 til lovforslaget.
Til nr. 12 (psykiatrilovens § 30) Efter psykiatrilovens § 30 skal der på hvert enkelt psykiatrisk sygehus  

 eller afdeling oprettes patientråd eller afholdes patientmøder efter regler,  

 som fastsættes af sundhedsministeren.
Ved lovforslagets § 1, nr. 12, ophæves  

 denne ordning, således at der skabes mulighed for at indføre individuelle  

 ordninger med hensyn til patientindflydelse på de enkelte psykiatriske  

 afdelinger.
Der henvises til afsnit 11.2. ovenfor i de almindelige  

 bemærkninger til lovforslaget.
Til nr. 13 (psykiatrilovens § 32) Efter psykiatrilovens § 32, stk. 2, har klage over beslutning om  

 anvendelse af tvang ikke opsættende virkning.
Klage over beslutning om  

 tvangsbehandling, jf. kap. 4, har dog opsættende virkning, medmindre omgående  

 gennemførelse af behandlingen er nødvendig for ikke at udsætte patientens liv  

 eller helbred for væsentlig fare.
Ved lovforslagets § 1, nr. 13, udvides  

 muligheden for omgående at iværksætte tvangsbehandling, selv om patienten  

 eller patientrådgiveren klager over den påtænkte tvangsbehandling.
Forslaget indebærer, at der også kan tvangsbehandles uanset klage i  

 tilfælde, hvor omgående gennemførelse af behandlingen er nødvendig for at  

 afværge, at patienten udsætter andre for nærliggende fare for at lide skade  

 på legeme eller helbred.
Udtrykket »andre« kan både omfatte  

 medpatienter, personale, besøgende eller andre, der kommer på afdelingen.
At  

 faren for skade på legeme skal være »nærliggende« indebærer, at der  

 i det enkelte tilfælde skal være tale om en konkret, aktuel og påviselig  

 fare, f.eks. at patienten udviser en truende adfærd.
Faren behøver derimod  

 ikke nødvendigvis allerede at have manifesteret sig i en skadevoldende  

 handling.
Hvis patienten alene udsætter andre for verbale forulempelser, der ikke  

 indeholder trusler om vold, f.eks. kraftig råben eller stærkt drillende  

 adfærd, vil der ikke være mulighed for at fravige hovedreglen om opsættende  

 virkning.
I sådanne tilfælde vil der dog efter omstændighederne være mulighed  

 for bl.a. at tvangsfiksere, jf. psykiatrilovens § 14, stk. 2, nr. 2.
Til nr. 14 (psykiatrilovens kapitel 10) Ved lovforslagets § 1, nr. 14, gennemføres visse ændringer i den  

 nugældende klageordning, jf. psykiatrilovens kapitel 10 og afsnit 5 ovenfor i  

 de almindelige bemærkninger til lovforslaget. Ændringerne består bl.a. i, at  

 klager over frihedsberøvelse fremover skal behandles af de lokale  

 patientklagenævn i 1. instans i stedet for at skulle indbringes direkte for  

 retten, jf. § 35 i lovforslagets § 1, nr. 14.
 Endvidere indføres en absolut frist på 7 hverdage for patientklagenævnets  

 behandling af klager over tvangsbehandling, der efter psykiatrilovens § 32,  

 stk. 3, som affattet ved lovforslagets § 1, nr. 13, har opsættende virkning,  

 jf. § 36, stk. 3, 1. pkt., i lovforslagets § 1, nr. 14.
Endelig foreslås indført pligt for patientklagenævnet til at offentliggøre  

 en årsberetning om nævnets virksomhed.
I den forbindelse gives der også  

 mulighed for administrativt at indføre en ordning om indberetning af  

 afgørelser fra patientklagenævnene og Sundhedsvæsenets Patientklagenævn og om  

 offentliggørelse af afgørelser af generel betydning, jf. § 39 i lovforslagets  

 § 1, nr. 14.
Til § 34 § 34 indeholder regler om patientklagenævnenes nedsættelse og  

 sammensætning og om udgifter ved nævnenes virksomhed m.v.
Bestemmelsen  

 viderefører med enkelte redaktionelle ændringer § 35 og § 39 i den nugældende  

 psykiatrilov.
Det forudsættes i den forbindelse, at den nugældende praksis,  

 hvorefter klager fra patienter, der er indlagt på Frederiksberg Hospital,  

 henhører under Københavns statsamt, kan videreføres også efter lovforslagets  

 bestemmelser, uanset at Frederiksberg Hospital er omfattet af Hovedstadens  

 Sygehusfællesskab, der er beliggende i Københavns kommune.
Der henvises i  

 øvrigt til afsnit 6.2.3. ovenfor i de almindelige bemærkninger til  

 lovforslaget.
Til § 35 § 35 indeholder regler om patientklagenævnenes saglige kompetence.  

 Bestemmelsen indebærer en udvidelse i forhold til den nugældende bestemmelse  

 i psykiatrilovens § 36, idet klager over tvangsindlæggelse,  

 tvangstilbageholdelse og tilbageførsel fremover skal behandles af  

 patientklagenævnet i 1. instans.
Bestemmelsen viderefører i øvrigt den  

 nugældende ordning i § 36 uændret.
Således behandler patientklagenævnet også efter § 35 i lovforslagets § 1,  

 nr. 14, klager over tvangsbehandling, tvangsfiksering, anvendelse af  

 fysisk magt og beskyttelsesfiksering.
Endvidere omfatter  

 patientklagenævnets saglige kompetence som hidtil klager, der både angår  

 tvangsanvendelse og sundhedspersonalets faglige virksomhed.
Såfremt  

 klagen over den faglige virksomhed ikke har forbindelse med tvangsindgrebets  

 foretagelse, behandles den fortsat af Sundhedsvæsenets Patientklagenævn, jf.  

 afsnit 5.1. ovenfor i de almindelige bemærkninger.
Klager over personalets adfærd i øvrigt må som hidtil rettes til  

 arbejdsgiveren, dvs. sygehusmyndigheden, der normalt er vedkommende  

 amtskommune.
Det samme gælder klager over mindre vidtgående  

 tvangsindgreb, f.eks. fratagelse af knive og spiritus.
Klager over  

forholdene i øvrigt på en psykiatrisk afdeling skal også rettes til  

 sygehusmyndigheden, ligesom embedslægen som tilsynsmyndighed efter  

 omstændighederne vil kunne behandle sådanne spørgsmål.
Patientens klager  

 over patientrådgiveren skal som hidtil indbringes for statsamtmanden,  

 hvis afgørelse kan indbringes for Justitsministeriet.
Tilsynet i henhold til  

 grundlovens § 71, stk. 7, kan som hidtil føre tilsyn med behandlingen af  

 administrativt frihedsberøvede patienter på psykiatriske afdelinger.
Med virkning fra den 1. januar 1997 bortfaldt den hidtidige begrænsning i  

 Folketingets Ombudsmands kompetence i forhold til kommuner og amter.
Dette  

 indebærer bl.a., at Folketingets Ombudsmand nu har en umiddelbar adgang til  

 at foretage inspektioner på de amtskommunale psykiatriske sygehuse og  

 afdelinger.
 Om Justitsministeriets overvejelser vedrørende patientklagenævnets saglige  

 kompetence ved behandlingen af klager over valg af præparat og dosering i  

 forbindelse med tvangsmedicinering, henvises til afsnit 6.2. ovenfor i de  

 almindelige bemærkninger til lovforslaget.
At den nugældende ordning videreføres uændret bortset fra den ovennævnte  

 udvidelse af kompetencen vedrørende tvangsindlæggelse m.v. medfører også, at  

 der fortsat ikke gælder en udtrykkelig frist for sygehusmyndighedens  

 viderebringelse af klagen til patientklagenævnet.
Det forudsættes dog som  

 hidtil, at klagesagsbehandlingen foregår meget hurtigt, og at sagens akter,  

 herunder også erklæringen fra overlægen, derfor fremsendes eller overbringes  

 til patientklagenævnet hurtigst muligt efter, at sygehusmyndigheden er blevet  

 bekendt med klagen, dvs. normalt i løbet af nogle få dage.
Dette har ikke  

 mindst betydning i tilfælde af klage over tvangsbehandling med opsættende  

 virkning, jf. § 32, stk. 3, i lovforslagets § 1, nr. 13, hvor der efter § 36,  

 stk. 1, 1. pkt., gælder en frist på 7 hverdage for patientklagenævnets  

 klagesagsbehandling regnet fra klagens modtagelse i nævnet.
 Den foreslåede udvidelse af patientklagenævnets kompetence kan efter  

 omstændighederne føre til, at nævnet skal afgøre en klage over  

 tvangsbehandling på et tidspunkt, hvor nævnet også har modtaget en klage over  

 f.eks. tvangstilbageholdelse af den samme patient, men endnu ikke har  

 mulighed for at tage stilling hertil, f.eks. fordi klagen over  

 tvangstilbageholdelsen er modtaget kort tid før udløbet af den  

 sagsbehandlingsfrist på 7 hverdage, der foreslås indført for behandlingen af  

 klager over tvangsbehandling med opsættende virkning i § 36, stk. 3, 1. pkt.,  

 i lovforslagets § 1, nr. 14.
Nævnet kan i sådanne tilfælde ikke udsætte behandlingen af klagen over  

 tvangsbehandling på sin afgørelse af klagen over tvangstilbageholdelsen med  

 henvisning til, at der i begge afgørelser indgår en stillingtagen til, om  

 betingelserne for tvangstilbageholdelse er opfyldt, jf. psykiatrilovens § 12,  

 stk. 1, og § 10. Nævnet vil ikke ved den senere behandling af klagen over  

 tvangstilbageholdelsen være bundet af sin tidligere afgørelse af spørgsmålet  

 om, hvorvidt betingelserne for tvangstilbageholdelse var opfyldt i  

 forbindelse med den påklagede tvangsbehandling.
Det er en konsekvens af  

 ordningen, at der ikke foreligger inhabilitet ved nævnets senere behandling  

 af klagen over tvangstilbageholdelsen, selv om det er de samme kriterier, der  

 efter psykiatriloven indgår i afgørelsen af spørgsmålet om tvangsbehandling  

 og tvangstilbageholdelse.
 Da patienten efter grundlovens § 71, stk. 6, har krav på efter anmodning  

 at få prøvet spørgsmålet om frihedsberøvelsens lovlighed ved retten, kan  

 patientklagenævnets afgørelser vedrørende tvangsindlæggelse,  

 tvangstilbageholdelse og tilbageførsel, jf. § 10 a, stk. 1, i  

 lovforslagets § 1, nr. 4, indbringes for retten efter retsplejelovens kapitel  

 43 a, jf. § 37 i lovforslagets § 1, nr. 14. Patientklagenævnets andre  

 afgørelser, dvs. afgørelser om tvangsbehandling, tvangsfiksering,  

 anvendelse af fysisk magt og beskyttelsesfiksering, kan fortsat påklages  

 til Sundhedsvæsenets Patientklagenævn, jf. § 38 i lovforslagets § 1, nr. 14.
Til § 36 § 36 indeholder regler om sagsbehandlingen ved patientklagenævnet.
Med en  

 enkelt undtagelse i § 36, stk. 3, 1. pkt., om behandlingen af klager over  

 tvangsbehandling, som efter § 32, stk. 3, i lovforslagets § 1, nr. 13, har  

 opsættende virkning, viderefører § 36 de nugældende regler i psykiatrilovens  

 § 37. Det indebærer bl.a., at der ikke skal beskikkes advokat ved  

 patientklagenævnets behandling af klager, herunder klager over  

 tvangsindlæggelse, tvangstilbageholdelse og tilbageførsel.
Endvidere  

 forudsættes det, at erklæringen fra afdelingens overlæge og parternes  

 forklaringer normalt også ved behandlingen af sådanne klager vil være  

 tilstrækkeligt grundlag for sagens afgørelse, således at høring af  

 Retslægerådet kun undtagelsesvis kommer på tale.
Reglerne om sagsbehandling ved patientklagenævnet i § 36 berører ikke  

 sagsbehandlingen ved retten, jf. retsplejelovens kapitel 43 a.
Indbringes  

 patientklagenævnets afgørelse vedrørende tvangsindlæggelse,  

 tvangstilbageholdelse eller tilbageførsel for retten, jf. § 37, vil der  

 således fortsat skulle beskikkes advokat for patienten, jf. retsplejelovens §  

 470, stk. 2, 1. pkt.
Endvidere vil der efter omstændighederne kunne være  

 anledning til at indhente en udtalelse fra Retslægerådet eller andre  

 sagkyndige.
Om sagens fremme ved retten henvises til bemærkningerne nedenfor  

 til lovforslagets § 2, nr. 3.
 I § 36, stk. 3, 1. pkt., indføres en absolut frist på 7 hverdage for  

 behandlingen af klager over tvangsbehandling, der efter § 32, stk. 3, i  

 lovforslagets § 1, nr. 13, har opsættende virkning.
For andre klager end klager over tvangsbehandling, der er tillagt  

 opsættende virkning, gælder der ikke en absolut sagsbehandlingsfrist, men det  

 kræves, at patientklagenævnet træffer afgørelse snarest muligt.
Er afgørelse  

 ikke truffet inden 14 dage efter klagens modtagelse, skal nævnet underrette  

 patienten og patientrådgiveren om grunden hertil og om, hvornår afgørelse kan  

 forventes at foreligge.
Afgørelsen skal således ikke nødvendigvis være  

 truffet inden 14 dage efter klagens modtagelse, men det forudsættes som  

 hidtil, at dette normalt vil være tilfældet, jf. afsnit 6.1. ovenfor i de  

 almindelige bemærkninger til lovforslaget.
Ved udtrykket »hverdage« i § 36, stk. 3, 1. pkt., forstås  

 mandage til fredage bortset fra helligdage.
At afgørelsen skal være truffet  

 »inden 7 hverdage efter klagens modtagelse«, indebærer, at en  

 klage, der i normaluger uden helligdage f.eks. modtages mandag morgen, skal  

 være afgjort inden udgangen af tirsdag i den efterfølgende uge.
At fristen på 7 hverdage er absolut, indebærer i øvrigt et ubetinget krav  

 om, at patientklagenævnets skal træffe afgørelse inden for fristen.  

 Overskrides fristen, vil det efter omstændighederne bl.a. kunne føre til  

 tjenstligt ansvar.
Der vil imidlertid ikke være mulighed for at iværksætte  

 den påklagede tvangsbehandling alene som følge af, at fristen er overskredet.  

 I sådanne tilfælde må overlægen således afvente nævnets afgørelse, medmindre  

 der i ventetiden f.eks. er indtrådt en sådan forværring af patientens  

 helbredstilstand, at omgående gennemførelse af behandlingen under de  

 nuværende omstændigheder er nødvendig, jf. § 32, stk. 3, som affattes ved §  

 1, nr. 13, i dette lovforslag.
Til § 37 I § 37 videreføres § 34 i den nugældende psykiatrilov med de ændringer,  

 der følger af, at patientklagenævnet efter § 35 også skal behandle klager  

 over tvangsindlæggelse, tvangstilbageholdelse og tilbageførsel i 1. instans.  

 Forslaget svarer i det væsentlige til § 38, stk. 1, og § 39 i det lovudkast,  

 som flertallet i det lovforberedende udvalg anbefalede, jf. betænkning nr.  

 1109/1987 s. 30 og afsnit 5.2. ovenfor i de almindelige bemærkninger til  

 lovforslaget.
 Bestemmelsen i § 37, stk. 1, i lovforslagets § 1, nr. 14, indebærer, at  

 patienten eller patientrådgiveren kan forlange, at patientklagenævnet  

 indbringer sin afgørelse vedrørende tvangsindlæggelse, tvangstilbageholdelse  

 eller tilbageførsel for retten efter reglerne i retsplejelovens kapitel 43 a.  

 Under sagens behandling i retten vil det som hidtil være sygehusmyndigheden,  

 der er part, jf. retsplejelovens § 470, stk. 1, og betænkning nr. 1109/1987  

 s. 101.
Som det fremgår, tager § 37 kun sigte på de tilfælde, hvor patienten  

 ønsker patientklagenævnets afgørelse indbragt for retten.
Det skal ses i  

 lyset af, at formålet med ordningen er at udmønte den frihedsberøvedes krav  

 ifølge grundlovens § 71, stk. 6, på efter anmodning at få prøvet  

 frihedsberøvelsens lovlighed ved retten.
Går patientklagenævnets afgørelse  

 sygehusmyndigheden imod, kan sygehusmyndigheden ikke indbringe sagen for  

 retten efter reglerne i retsplejelovens kap. 43.
 Det er imidlertid ikke ensbetydende med, at sygehusmyndigheden er afskåret  

 fra at få prøvet patientklagenævnets afgørelse ved domstolene.  

 Sygehusmyndigheden har således allerede efter de nugældende regler mulighed  

 for at udtage stævning mod vedkommende patientklagenævn efter retsplejelovens  

 regler herom, jf. grundlovens § 63. Den foreslåede klageordning er også på  

 dette punkt på linie med flertallets forslag i det udvalg, der forberedte den  

 nugældende psykiatrilov.
Fristen på 2 måneder i § 37, stk. 2, for fornyet prøvelse ved  

 patientklagenævnet af spørgsmålet om udskrivning gælder som hidtil kun, når  

 der er spørgsmål om fornyet prøvelse af den samme frihedsberøvelse.
Fristen  

 gælder derimod ikke, hvis der er tale om en ny frihedsberøvelse.
Fristen  

 gælder endvidere ikke, hvis alene der er spørgsmål om prøvelse af en  

 tilbageførsel i medfør af § 10 a, stk. 1, i lovforslagets § 1, nr. 4.
Til § 38 Bestemmelsen i § 38 viderefører den ordning, der gælder efter § 38 i den  

 nugældende psykiatrilov.
Den foreslåede udvidelse af de lokale  

 patientklagenævns saglige kompetence fører således ikke til ændringer i de  

 nugældende regler om den saglige kompetence for Sundhedsvæsenets  

 Patientklagenævn, jf. herved bemærkningerne ovenfor til § 35.
Til § 39 Ved § 39, stk. 1, indføres pligt for patientklagenævnet til hvert år at  

 offentliggøre en beretning om sin virksomhed.
Bestemmelsen supplerer § 21 i  

 loven om sundhedsvæsenets centralstyrelse m.v., der fastsætter pligt for  

 Sundhedsvæsenets Patientklagenævn til at afgive en årlig redegørelse om sin  

 virksomhed.
Endvidere indføres i § 39, stk. 2, mulighed for, at  

 sundhedsministeren kan fastsætte regler om indberetning af afgørelser fra  

 patientklagenævnene og Sundhedsvæsenets Patientklagenævn og om  

 offentliggørelse af afgørelser af generel betydning.
Formålet med § 39, stk. 1, er bl.a. at forbedre mulighederne for, at  

 patientklagenævnene kan indgå i en dialog om forholdene på de psykiatriske  

 afdelinger, der hører under vedkommende nævns område.
Det forudsættes derfor,  

 at udarbejdelsen af årsberetningen sker i samarbejde med de psykiatriske  

 afdelinger.
Endvidere forudsættes bl.a. § 71-tilsynet, Folketingets  

 Ombudsmand og Sundhedsstyrelsen at blive gjort bekendt med årsberetningen.
Bestemmelsen i § 39, stk. 1, skal i øvrigt sammenholdes med  

 bemyndigelsesbestemmelsen i § 39, stk. 2, der sigter på at forbedre  

 mulighederne for at opnå generel viden om anvendelsen af psykiatriloven i  

 praksis.
Foruden i årsberetninger kan offentliggørelsen af afgørelser af  

 generel betydning ske f.eks. i form af praksisoversigter, der udfærdiges med  

 bistand af nævnenes sekretariater og udsendes med jævne mellemrum.
En mere  

 systematisk offentliggørelse af nævnsafgørelser vil endvidere kunne tjene som  

 suppelment til bl.a.
Ugeskrift for Retsvæsen, der indeholder afgørelser fra  

 retterne om fortolkningen bl.a. af psykiatrilovens bestemmelser om  

 tvangsindlæggelse og tvangstilbageholdelse.
Til nr. 15 (psykiatrilovens § 40) I psykiatrilovens § 40 er der fastsat regler om anbringelse i  

 sikringsanstalten, der er knyttet til amtshospitalet i Nykøbing Sjælland.  

 Betegnelsen »sikringsanstalten« er ved Regulativ af 1. juni 1994  

 for Sikringsafdelingen ved Amtshospitalet i Nykøbing Sjælland ændret til  

 »sikringsafdelingen«.
Det foreslås på den baggrund, at ordet  

 »sikringsanstalten« i psykiatrilovens § 40, stk. 1 og 3, ændres  

 tilsvarende, således at det af lovteksten fremgår, at der under visse  

 betingelser kan ske anbringelse i sikringsafdelingen, som er knyttet til  

 amtshospitalet i Nykøbing Sjælland.
For opholdet og behandlingen i sikringsafdelingen gælder i princippet  

 samtlige regler i psykiatriloven, bortset fra §§ 5-11, § 21, stk. 2, og § 34,  

 der alle angår tvangsindlæggelse og tvangstilbageholdelse.
At disse  

 bestemmelser ikke finder anvendelse skyldes, at frihedsberøvelsen i sådanne  

 tilfælde hviler på et farlighedsdekret, der er afsagt i medfør af  

 psykiatrilovens §§ 40-41.
I lovforslagets § 1, nr. 14, foreslås indsat et nyt kapitel 10 om  

 klageadgang og domstolsprøvelse, der bl.a. vedrører klager over  

 tvangsindlæggelse, tvangstilbageholdelse og tilbageførsel.
Det foreslås på  

 den baggrund, at bestemmelserne i kapitel 10 om klageadgang og  

 domstolsprøvelse med hensyn til tvangsindlæggelse, tvangstilbageholdelse og  

 tilbageførsel ikke skal anvendes i forbindelse med ophold i  

 sikringsafdelingen, der hviler på farlighedsdekret i medfør af  

 psykiatrilovens §§ 40-41. Forslaget om ændret affattelse af § 40, stk. 3 og  

 4, er en konkvensændring og indebærer ikke indholdsmæssige ændringer i de  

 nugældende regler på dette område.
 Justitsministeriet vil, hvis lovforslaget vedtages, gennemføre en  

 tilsvarende konsekvensændring af § 2 i bekendtgørelse nr. 605 af 23. august  

 1990 om personer indlagt på psykiatrisk afdeling i henhold til strafferetlig  

 afgørelse, jf. psykiatrilovens § 42. At psykiatrilovens bestemmelser om  

 tvangsindlæggelse, tvangstilbageholdelse og tilbageførsel heller ikke finder  

 anvendelse på denne personkreds, skyldes således, at indlæggelsen og opholdet  

 i disse tilfælde hviler på rettens afgørelse.
Det bemærkes i øvrigt, at den omstændighed, at reglerne om tilbageførsel  

 af bortgåede og udeblevne patienter i § 10 a i lovforslagets § 1, nr. 4, ikke  

 finder anvendelse på personer, der er anbragt i Sikringsafdelingen ved  

 Amtshospitalet i Nykøbing Sjælland i henhold til farlighedsdekret, eller  

 personer, der er indlagt på psykiatrisk afdeling i henhold til strafferetlig  

 afgørelse, selvsagt ikke udelukker, at sådanne personer også kan  

 tilbageføres.
Tilbageførsel vil i sådanne tilfælde kunne ske i henhold til  

 farlighedsdekretet eller den strafferetlige afgørelse.
Til nr. 16 (psykiatrilovens § 41 a) Som anført i afsnit 12 ovenfor i de almindelige bemærkninger til  

 lovforslaget foreslås som psykiatrilovens § 41 a indsat en særlig  

 bemyndigelsesbestemmelse med henblik på at skabe udtrykkelig hjemmel til at  

 fastsætte regler om adgangen til at meddele tilladelse til udgang m.v. til  

 personer, der er anbragt i sikringsafdelingen, som er knyttet til  

 amtshospitalet i Nykøbing Sjælland, i henhold til et farlighedsdekret.
På den baggrund foreslås ved psykiatrilovens § 41 a i lovforslagets § 1,  

 nr. 16, indsat en bemyndigelsesbestemmelse, hvorefter justitsministeren kan  

 fastsætte regler om meddelelse af tilladelse til udgang m.v. til personer,  

 der efter § 40, stk. 1, er anbragt i sikringsafdelingen, som er knyttet til  

 amtshospitalet i Nykøbing Sjælland.
Udtrykket »m.v.« sigter bl.a.  

 til tilfælde, hvor der opstår behov for indlæggelse på almindeligt hospital.
Om personer, hvor opholdet på en psykiatrisk afdeling hviler på en  

 retsafgørelse, der er truffet i strafferetsplejens former (»retslige  

 patienter«), henvises til afsnit 12 ovenfor i de almindelige  

 bemærkninger til lovforslaget.
Endvidere henvises til bemærkningerne nedenfor  

 til retsplejelovens § 765, stk. 5, og § 811, stk. 2, i lovforslagets § 2, nr.  

 4-5, og straffelovens § 73 a i lovforslagets § 3, nr. 1.
Til nr. 17 (psykiatrilovens § 46) Ved lovforslagets § 1, nr. 17, ophæves revisionsklausulen i  

 psykiatrilovens § 46. Der henvises i den forbindelse til afsnit 1.c. ovenfor  

 i de almindelige bemærkninger til lovforslaget.
Til § 2 Til nr. 1 (retsplejelovens § 469, stk. 1) Efter retsplejelovens § 469, stk. 1, 2. pkt., forelægges sager om prøvelse  

 af tvangsindlæggelse og tvangstilbageholdelse efter psykiatriloven, så længe  

 patienten ikke er udskrevet, for byretten på det sted, hvor vedkommende  

 psykiatriske sygehus eller afdeling er beliggende.
Efter psykiatrilovens §  

 37, stk. 1, i lovforslagets § 1, nr. 14, skal patientklagenævnet efter  

 anmodning fra patienten eller patientrådgiveren bl.a. indbringe nævnets  

 afgørelser vedrørende tilbageførsel for retten efter reglerne i  

 retsplejelovens kapitel 43 a.
På den baggrund præciseres det ved  

 lovforslagets § 2, nr. 1, at bestemmelsen i retsplejelovens § 469, stk. 1, 2.  

 pkt., også finder anvendelse, når den afgørelse, retten skal tage stilling  

 til, vedrører tilbageførsel af patienten.
Til nr. 2 (retsplejelovens § 469, stk. 4) Efter retsplejelovens § 469, stk. 4, skal begæring om sagens indbringelse  

 for retten efter reglerne i kapitel 43 a fremsættes inden 4 uger efter  

 frihedsberøvelsens ophør.
Senere fremsættelse af begæringen kan indtil 6  

 måneder efter frihedsberøvelsens ophør undtagelsesvis tillades af retten, når  

 der foreligger særlig grund til at fravige fristen.
Psykiatrilovens § 35 i lovforslagets § 1, nr. 14, indebærer, at klager  

 over tvangsindlæggelse, tvangstilbageholdelse og tilbageførsel fremover skal  

 behandles af patientklagenævnet i 1. instans.
På den baggrund foreslås  

 retsplejelovens regler om fristen for sagens indbringelse for retten efter  

 reglerne i kapitel 43 a ændret, således at det udtrykkeligt fremgår, at  

 fristerne efter § 469, stk. 4, i sager om tvangsindlæggelse,  

 tvangstilbageholdelse og tilbageførsel i henhold til psykiatriloven regnes  

 fra patientklagenævnets afgørelse i sagen.
Til nr. 3 (retsplejelovens § 470) Ved § 2, nr. 3, foreslås det, at der i retsplejelovens § 470, stk. 3, om  

 tidspunktet for foretagelse af sager om administrativt bestemt  

 frihedsberøvelse indsættes en bestemmelse, hvorefter dommeren i øvrigt påser,  

 at sagen fremmes mest muligt.
Om baggrunden for forslaget henvises til afsnit 6.1.3. ovenfor i de  

 almindelige bemærkninger.
Som det fremgår heraf, indebærer den foreslåede  

 ændring af klageordningen i psykiatriloven, at også klager over  

 tvangsindlæggelse, tvangstilbageholdelse og tilbageførsel skal behandles af  

 de lokale patientklagenævn i 1. instans.
Da klager over frihedsberøvelse i  

 disse tilfælde forinden har været undergivet en administrativ behandling, er  

 der et særligt behov for at sikre, at der ikke går for lang tid, inden  

 patienten får rettens afgørelse.
Det gælder navnlig i de tilfælde, hvor  

 patienten fortsat er frihedsberøvet som følge af tvangsindlæggelse eller  

 tvangstilbageholdelse.
Til nr. 4 (retsplejelovens § 765) Efter retsplejelovens § 765, stk. 2, nr. 3, kan retten bestemme, at  

 sigtede i stedet for varetægtsfængsling skal tage ophold i egnet hjem eller  

 institution.
Retten kan efter § 765, stk. 2, nr. 4, også træffe afgørelse om,  

 at sigtede i stedet for varetægtsfængsling skal undergive sig bl.a.  

 psykiatrisk behandling i hospital.
 Som anført i afsnit 12 ovenfor i de almindelige bemærkninger til  

 lovforslaget finder Justitsministeriet, at der bør tilvejebringes en  

 udtrykkelig lovhjemmel for adgangen til at fastsætte regler om meddelelse af  

 tilladelse til udgang m.v. til bl.a. personer, der efter en strafferetlig  

 kendelse skal opholde sig på hospital for sindslidende eller i institutioner  

 inden for det sociale område, herunder institutioner for personer med  

 vidtgående psykiske handicap.
 Det foreslås på den baggrund, at der i retsplejelovens § 765, stk. 5, 1.  

 pkt., indsættes en bestemmelse, der udtrykkeligt bemyndiger til  

 administrativt at fastsætte regler om meddelelse af tilladelse til udgang  

 m.v. til personer, der er anbragt i institution eller hospital m.v. i medfør  

 af stk. 2, nr. 3 eller 4, når der ikke i øvrigt er taget stilling hertil.
 Udtrykket »m.v.« ved siden af ordet »udgang« omfatter  

 bl.a. tilfælde, hvor der opstår behov for at indlægge den pågældende på  

 sygehus til behandling for en legemlig lidelse.
 At bemyndigelsen foreslås begrænset til tilfælde, hvor der ikke i øvrigt  

 er taget stilling til spørgsmålet om udgang, har sammenhæng med, at der  

 f.eks. i rettens kendelse om anbringelse i varetægtssurrogat kan være taget  

 stilling dette spørgsmål.
 Det foreslås endvidere, at der gives mulighed for at fastsætte, at  

 afgørelser, der træffes i medfør af disse regler, ikke kan indbringes for  

 højere administrativ myndighed, jf. § 765, stk. 5, 2. pkt., i lovforslagets §  

 2, nr. 4.
 Det tilføjes, at der ikke stilles forslag om en bemyndigelsesbestemmelse  

 vedrørende retsplejelovens § 777 om anbringelse af varetægtsarrestanter i  

 hospital m.v., jf. straffelovens §§ 68 og 69, idet spørgsmålet om udgang i  

 disse tilfælde er reguleret i retsplejeloven, jf. § 777, 4. pkt., jf. § 771,  

 stk. 2.
Til nr. 5 (retsplejelovens § 811) Findes det påkrævet, at sigtede indlægges til mentalundersøgelse på  

 hospital for sindslidende, i institution for personer med vidtgående psykiske  

 handicap eller i anden egnet institution, træffer retten ved kendelse  

 bestemmelse herom, jf. retsplejelovens § 809, stk. 2.
 Som anført i afsnit 12 ovenfor i de almindelige bemærkninger til  

 lovforslaget finder Justitsministeriet, at der bør tilvejebringes udtrykkelig  

 lovhjemmel for adgangen til at meddele tilladelse til udgang til bl.a.  

 personer, der i henhold til en strafferetlig kendelse opholder sig på  

 hospital for sindslidende eller i institutioner inden for det sociale område,  

 herunder institutioner for personer med vidtgående psykiske handicap.
 Det foreslås på den baggrund, at der i retsplejelovens § 811 som stk. 2,  

 1. pkt., indsættes en bestemmelse, der bemyndiger til administrativt at  

 fastsætte regler om meddelelse af tilladelse til udgang m.v. til personer,  

 der er indlagt på hospital for sindslidende m.v. i medfør af § 809, stk. 2,  

 når der ikke i øvrigt er taget stilling hertil.
 Udtrykket »m.v.« ved siden af ordet »udgang« sigter  

 bl.a. til tilfælde, hvor der opstår behov for at indlægge den pågældende på  

 sygehus til behandling for en legemlig lidelse.
 At bemyndigelsen foreslås begrænset til tilfælde, hvor der ikke i øvrigt  

 er taget stilling til spørgsmålet om udgang m.v., har sammenhæng med, at der  

 f.eks. i rettens kendelse om indlæggelse efter § 809, stk. 2, kan være taget  

 stilling til dette spørgsmål.
 Det foreslås endvidere, at der gives mulighed for at fastsætte, at  

 afgørelser, der træffes i medfør af disse regler, ikke kan indbringes for  

 højere administrativ myndighed, jf. retsplejelovens § 811, stk. 2, 2. pkt., i  

 lovforslagets § 2, nr. 5.
Til § 3 Til nr. 1 (straffelovens § 73 a) Som anført i afsnit 12 ovenfor i de almindelige bemærkninger til  

 lovforslaget finder Justitsministeriet, at der bør tilvejebringes udtrykkelig  

 lovhjemmel for adgangen til at fastsætte regler om meddelelse af tilladelse  

 til udgang m.v. til bl.a. personer, der efter en straffedom skal opholde sig  

 på hospital for sindslidende eller i institutioner inden for det sociale  

 område, herunder institutioner for personer med vidtgående psykiske handicap.  

 Det foreslås på den baggrund, at der i straffeloven som § 73 a, 1. pkt.,  

 indsættes en bestemmelse, der bemyndiger til administrativt at fastsætte  

 regler om meddelelse af tilladelse til udgang m.v. til personer, der er  

 anbragt i hospital for sindslidende m.v. i henhold til afgørelse truffet i  

 medfør af straffelovens §§ 68 eller 69.
 Henvisningen i straffelovens § 73 a, 1. pkt., til §§ 68-69 omfatter også  

 personer, hvis ophold finder sted i henhold til en retsafgørelse, der er  

 afsagt i medfør af straffelovens § 72 (foranstaltningsændring) eller § 73,  

 jf. § 68 eller § 69.
 Udtrykket »m.v.« ved siden af ordet »udgang« sigter  

 bl.a. til tilfælde, hvor der opstår behov for at indlægge den pågældende på  

 sygehus til behandling for en legemlig lidelse.
 Det foreslås endvidere, at der gives mulighed for at fastsætte, at  

 afgørelser, der træffes i medfør af de administrative regler, ikke kan  

 indbringes for højere administrativ myndighed, jf. straffelovens § 73 a, 2.  

 pkt.
Til § 4 Lovforslagets § 4 indeholder ikrafttrædelses- og overgangsbestemmelser.  

 Lovforslagets § 4, stk. 2, indebærer, at reglerne i kapitel 10 om klageadgang  

 og domstolsprøvelse i lovforslagets § 1, nr. 14, finder anvendelse på klager,  

 der fremsættes efter lovens ikrafttræden.
Klager over tvangsindlæggelse,  

 tvangstilbageholdelse og tilbageførsel, der fremsættes efter dette tidspunkt,  

 skal således indbringes for det lokale patientklagenævn i 1. instans i stedet  

 for retten.
Til § 5 Denne bestemmelse fastsætter lovens territoriale anvendelsesområde.
Skriftlig fremsættelse (14. november 1997) Justitsministeren (Frank Jensen):
 Herved tillader jeg mig for det høje Ting at fremsætte:
 Forslag til lov om ændring af lov om frihedsberøvelse og anden tvang i  

 psykiatrien, retsplejeloven og straffeloven. (Revision af psykiatriloven  

 m.v.).
(Lovforslag nr.
L 75).
 Hovedformålet med lovforslaget er at gennemføre de ændringer og  

 tilpasninger, som erfaringerne med den gældende psykiatrilov fra 1989 giver  

 anledning til.
 Lovforslaget er en genfremsættelse af det lovforslag, der bortfaldt ved  

 udgangen af folketingsåret 1996-97. I lovforslaget er foretaget en række  

 ændringer, som bl.a. har baggrund i de tilkendegivelser, som er indeholdt i  

 Retsudvalgets beretning af 2. oktober 1997 over det bortfaldne lovforslag.
 De ændringer, der foreslås, bygger i et vist omfang på resultaterne af den  

 videnskabelige undersøgelse af lovens virkninger, der blev gennemført med  

 henblik på lovens revision (psykiatrilovsundersøgelsen). Der foreslås dog  

 også ændringer, som ikke er inspireret af psykiatrilovsundersøgelsen.
 Al erfaring viser,at der er en sammenhæng mellem omfanget af  

 tvangsanvendelsen og de fysiske rammer m.v., som behandlingen af sindslidende  

 foregår under.
Gode bygningsmæssige forhold, aktivitetsmuligheder, god personalenormering  

 m.v. er en væsentlig forudsætning for, at der kan skabes trygge og rolige  

 forhold på de psykiatriske afdelinger.
Det er bl.a. vigtigt, at de  

 bygningsmæssige forhold er indrettet på en sådan måde, at der er mulighed  

 for, at patienter kan få lov til at være i fred og have et privatliv, efter  

 omstændighederne på enestue.
Det gælder ikke mindst på afdelinger med  

 opkørte, urolige eller voldsomme patienter, hvor manglende mulighed for at  

 adskille patienterne kan føre til situationer, hvor tvangsanvendelse bliver  

 nødvendig.
Regeringen lægger derfor stor vægt på, at der fortsat sker en forbedring  

 af forholdene for de psykiatriske patienter, herunder ikke mindst med hensyn  

 til de bygningsmæssige forhold.
På den baggrund foreslås en ny affattelse af  

 psykiatrilovens § 2, der har til formål at præcisere målsætningen om god  

 psykiatrisk sygehusstandard.
Målsætningen forudsættes udmøntet ved  

 regeringens aftale af april 1997 med bl.a.
Amtsrådsforeningen om den  

 fortsatte udbygning af tilbudene til sindslidende, hvori bl.a. indgår en  

 statslig bevilling på 400 mio. kr. til medfinansiering af udgifter til  

 forbedring af navnlig de bygningsmæssige forhold.
Det kan i den forbindelse  

 oplyses, at amterne og Hovedstadens Sygehusfællesskab i perioden 1997-1999  

 planlægger at øge antallet af enestuer med 600-800.
Et andet hovedpunkt i lovforslaget vedrører klageordningen.
Efter  

 de gældende regler indbringes klager over tvangsindlæggelse og  

 tvangstilbageholdelse for domstolene i 1. instans, mens klager over  

 anvendelse af anden tvang, f.eks. tvangsbehandling, indbringes for de lokale  

 patientklagenævn, der er oprettet under de enkelte statsamter.
I  

 psykiatrilovsundersøgelsen peges der på, at denne delte klagevej er  

 uhensigtsmæssig og vanskelig at overskue.
Ved lovforslaget lægges der på den baggrund op til en forenkling af  

 klageordningen, således at alle klager over tvang i 1. instans indbringes for  

 patientklagenævnet.
Justitsministeriet har i den forbindelse bl.a. lagt vægt  

 på, at en sådan enstrenget klageordning fremstår som mere enkel, overskuelig  

 og lettere tilgængelig for patienten.
Patientklagenævnets afgørelser om  

 tvangsindlæggelse og tvangstilbageholdelse skal herefter kunne indbringes for  

 domstolene, mens patientklagenævnets andre afgørelser som hidtil kan påklages  

 til Sundhedsvæsenets Patientklagenævn.
Regeringen finder, at det er væsentligt at sikre, at der til stadighed er  

 sammenhæng i den behandligsmæssige og sociale indsats over for sindslidende,  

 også efter udskrivning.
Det gælder især i forhold til de særligt vanskeligt  

 stillede sindslidende.
Der er tale om en mindre patientgruppe, som er  

 karakteriseret ved et sammenfald af meget tunge psykiatriske og sociale  

 problemer, hvor der uden en særlig opfølgning er fare for, at de disse  

 personer vil falde ud af behandlingssystemet, fordi de ikke selv søger den  

 behandling eller de sociale tilbud, de har behov for, og ikke har et netværk,  

 der efter udskrivningen kan tage hånd om dem.
I forhold til denne gruppe er  

 der derfor behov for en klar placering af ansvaret for den opfølgende indsats  

 med hensyn til de behandlingsmæssige og sociale tilbud.
Lovforslaget indeholder på den baggrund også forslag om   

 udskrivningsaftaler og koordinationsplaner.
Formålet med denne ordning er  

 at sikre, at der sker en klar placering af ansvaret for, at de relevante  

 behandlingsmæssige og sociale tilbud efter udskrivning stilles til rådighed  

 for den gruppe af udsatte sindslidende, der må antages ikke selv at ville  

 søge den nødvendige behandling m.v.
I overensstemmelse med Retsudvalgets  

 beretning fremhæves det, at der er tale om tilbud, som ikke vil kunne  

 gennemtvinges, hvis den udskrevne ikke ønsker at tage imod tilbuddene.
På baggrund af Retsudvalgets beretning indeholder lovforslaget endvidere  

 en pligt for de lokale patientklagenævn til at udarbejde en  

årsberetning.
Det forudsættes, at årsberetningen udarbejdes i en  

 dialog med de pågældende psykiatriske afdelinger.
 Herudover lægger lovforslaget op til en række ændringer og præciseringer  

 bl.a. med hensyn til den opsættende virkning af klage over  

 tvangsbehandling, den behandlingsansvarlige overlæges kompetence og  

 adgangen til at tvangsbehandle legemlige lidelser hos sindslidende  

 patienter samt med hensyn til tilbageførsel af bortgåede eller  

 udeblevne patienter.
 Endelig foreslås indsat bemyndigelsesbestemmelser i bl.a. straffeloven for  

 at skabe udtrykkelig lovhjemmel til at fastsætte regler bl.a. om udgang til  

 de såkaldte retslige patienter.
 Lovforslaget vil samtidig med fremsættelsen blive sendt til høring hos de  

 myndigheder og organisationer m.v., der også blev hørt over det tidligere  

 lovforslag.
 Idet jeg henviser til lovforslaget og de ledsagende bemærkninger, skal jeg  

 herved anbefale forslaget til det høje Tings velvillige behandling.
Bilag 1 Aftale om fortsat udbygning af tilbuddene til sindslidende.
Bilag 2 I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I lov nr. 331 af 24. maj 1989 om frihedsberøvelse og anden tvang i  

 psykiatrien som ændret ved lov nr. 386 af 14. juni 1995 og § 18 i lov nr. 389  

 af 14. juni 1995 foretages følgende ændringer:
 1. § 2 affattes således:
» § 2. Med henblik på i videst muligt omfang at forebygge  

 anvendelse af tvang skal sygehusmyndigheden tilbyde sygehusophold, behandling  

 og pleje, som svarer til god psykiatrisk sygehusstandard, herunder med hensyn  

 til de bygningsmæssige forhold, senge- og personalenormering, mulighed for  

 udendørs ophold samt beskæftigelses-, uddannelses- og andre  

 aktivitetstilbud.« § 2. Med henblik på i videst muligt omfang at forebygge anvendelse  

 af tvang skal sygehusmyndigheden tilbyde sygehusophold, behandling og pleje,  

 som svarer til god sygehusstandard.
 2. § 3, stk. 3, ophæves og i stedet indsættes:
 » Stk. 3. Overlægen har ansvaret for, at der opstilles en  

 behandlingsplan for enhver, der indlægges på psykiatrisk afdeling, og at  

 patienten vejledes om planens indhold, samt at patientens samtykke til dens  

 gennemførelse til stadighed søges opnået.
 Stk. 4. Overlægen har endvidere ansvaret for, at der for  

 patienter, som efter udskrivning må antages ikke selv at ville søge den  

 behandling eller de sociale tilbud, der er nødvendige for patientens helbred,  

 indgås en udskrivningsaftale mellem patienten og den psykiatriske afdeling  

 samt de relevante myndigheder, privatpraktiserende sundhedspersoner m.fl. om  

 de behandlingsmæssige og sociale tilbud til patienten.
 Stk. 5. Såfremt en patient, der er omfattet af stk. 4, ikke vil  

 medvirke til indgåelse af en udskrivningsaftale, har overlægen ansvaret for,  

 at den psykiatriske afdeling i samarbejde med de relevante myndigheder,  

 privatpraktiserende sundhedspersoner m.fl. udarbejder en koordinationsplan  

 for de behandlingsmæssige og sociale tilbud til patienten.
Stk. 6. Den psykiatriske afdeling kan videregive oplysninger om  

 patienters rent private forhold til andre myndigheder, privatpraktiserende  

 sundhedspersoner m.fl., hvis videregivelsen må anses for nødvendig af hensyn  

 til indgåelse af og tilsyn med overholdelse af en udskrivningsaftale eller en  

 koordinationsplan.
I samme omfang kan myndigheder, privatpraktiserende  

 sundhedspersoner m.fl. videregive oplysninger om patienter til den  

 psykiatriske afdeling og andre myndigheder, privatpraktiserende  

 sundhedspersoner m.fl.« § 3. - - - Stk. 2. - - - Stk. 3. Overlægen skal opstille en behandlingsplan for enhver, der  

 indlægges på psykiatrisk afdeling, vejlede patienten om planens indhold samt  

 til stadighed søge at opnå patientens samtykke til dens gennemførelse.
 3. Efter § 4 indsættes:
» § 4 a.
Bestemmelserne i § 9, stk. 2, § 10, stk. 1, § 10 a,  

 stk. 1, 1. pkt., § 12, stk. 3, § 13, stk. 2, 1. pkt., § 15, stk. 2, og § 21,  

 stk. 2, er ikke til hinder for, at en beslutning i overlægens fravær træffes  

 af en anden læge.
I sådanne tilfælde skal overlægen efterfølgende snarest  

 tage stilling til beslutningen.« 4. Efter § 10 indsættes:
»Tilbageførsel § 10 a.
Har en tvangsindlagt eller tvangstilbageholdt person  

 forladt en psykiatrisk afdeling, og er den pågældende ikke frivilligt vendt  

 tilbage, kan overlægen beslutte, at den pågældende skal føres tilbage til  

 afdelingen med politiets bistand.
Sådan tilbageførsel kan kun ske indtil 1  

 uge efter, at udeblivelsen er konstateret.
Er den pågældende udeblevet efter  

 udgang, er det endvidere en betingelse for tilbageførsel, at der ikke er  

 givet tilladelse til udgang med mere end tre overnatninger.
Stk. 2. Justitsministeren kan fastsætte regler om fremgangsmåden i  

 forbindelse med tilbageførsel, herunder om politiets medvirken hertil.« 5. Som overskrift til § 11 indsættes:
»Ophør af frihedsberøvelse« 6. I § 13, stk. 1, ændres »tvangstilbageholdelse«  

 til: »frihedsberøvelse, jf. § 5,», og som 2. pkt. indsættes:
»Er patienten ikke indlagt på en psykiatrisk afdeling, er det  

 endvidere en betingelse for tvangsbehandling efter denne bestemmelse, at der  

 forinden er udfærdiget erklæring om tvangsindlæggelse, jf. § 6, stk. 3, og at  

 overlægen på vedkommende psykiatriske afdeling har truffet afgørelse om, at  

 betingelserne for tvangsindlæggelse er opfyldt, jf. § 9, stk. 2.« § 13. En person, som opfylder betingelserne for  

 tvangstilbageholdelse, og som modsætter sig behandling af en legemlig  

 lidelse, kan undergives tvangsbehandling af denne lidelse, såfremt lidelsen  

 udsætter patientens liv eller helbred for væsentlig fare.
Stk. 2-3. - - - 7. I § 20, stk. 1, indsættes efter »§§ 5-10«:  

 »a«, og i stk. 2, indsættes som 2. pkt.:
»Sundhedsministeren kan i den forbindelse fastsætte regler om, at  

 indberetninger skal indeholde oplysninger om patientens identitet.« § 20. Oplysning om enhver anvendelse af tvang, jf. §§ 5-10 og  

 12-17, og enhver ordination i henhold til § 18 skal tilføres afdelingens  

 tvangsprotokol med angivelse af indgrebets nærmere indhold og begrundelse.
 Stk. 2. Sundhedsministeren fastsætter nærmere regler om  

 tvangsprotokoller samt om registrering og indberetning af tvang til  

 sygehusmyndigheden og Sundhedsstyrelsen.
 8. § 21, stk. 1 og 2, affattes således:
 » § 21. Overlægen har til stadighed ansvaret for, at  

 frihedsberøvelse, tvangsbehandling, tvangsfiksering, fysisk magt og  

 beskyttelsesfiksering ikke anvendes i videre omfang end nødvendigt.
Stk. 2. Som led i efterprøvelse af frihedsberøvelse skal overlægen  

 henholdsvis 3, 10, 20 og 30 dage, efter at frihedsberøvelsen blev iværksat,  

 og herefter mindst hver 4. uge, så længe frihedsberøvelsen opretholdes, påse,  

 om betingelserne for at frihedsberøve patienten er opfyldt.
Resultatet af  

 denne efterprøvelse skal tilføres tvangsprotokollen.
Patientrådgiveren og  

 efter begæring tillige patienten underrettes om beslutning om opretholdt  

 frihedsberøvelse.« § 21. Det påhviler til stadighed overlægen at påse, at  

 frihedsberøvelse, tvangsbehandling, tvangsfiksering, fysisk magt og  

 beskyttelsesfiksering ikke anvendes i videre omfang end nødvendigt.
Stk. 2. Resultatet af den efterprøvelse af frihedsberøvelse, som  

 er nævnt i stk. 1, skal tilføres tvangsprotokollen henholdsvis 3, 10, 20 og  

 30 dage, efter at frihedsberøvelsen blev iværksat, og herefter mindst hver 4.  

 uge, så længe frihedsberøvelsen opretholdes.
Patientrådgiveren og efter  

 begæring tillige patienten underrettes om beslutning om opretholdt  

 tvangstilbageholdelse.
Stk. 3. - - - 9. Overskriften til kapitel 8 affattes således:
»Patientrådgivere m.v.« Kapitel 8 Patientrådgivere og patientråd m.v.
 10. I § 24, stk. 2, indsættes som 3. pkt.:
»Patientrådgiveren skal så vidt muligt være til stede ved klagens  

 behandling i patientklagenævnet.« § 24. - - - Stk. 2. Patientrådgiveren skal vejlede og rådgive patienten med  

 hensyn til alle forhold i forbindelse med indlæggelse, ophold og behandling  

 på psykiatrisk afdeling.
Patientrådgiveren skal endvidere bistå patienten med  

 iværksættelse og gennemførelse af eventuelle klager.
 11. I § 25, stk 3, affattes 2. pkt. således:
»Fremsætter patienten anmodning om at få beskikket en anden  

 patientrådgiver, som er optaget på fortegnelsen, skal anmodningen så vidt  

 muligt imødekommes.« § 25.
- - - Stk. 2. - - - Stk. 3. Patienten skal have lejlighed til at udtale sig om den  

 påtænkte beskikkelse.
Fremsætter patienten anmodning om at få beskikket en  

 anden patientrådgiver, som er optaget på fortegnelsen, skal overlægen så vidt  

 muligt imødekomme en sådan anmodning.
Afgørelsen kan påklages til  

 statsamtmanden, der træffer den endelige administrative afgørelse.
Stk. 4. - - - 12. § 30 affattes således:
» § 30. Sundhedsministeren kan fastsætte regler om  

 patientindflydelse på psykiatriske afdelinger.« § 30. På hvert enkelt psykiatrisk sygehus eller afdeling skal der  

 oprettes patientråd eller afholdes patientmøder efter regler, som fastsættes  

 af sundhedsministeren.
 13. I § 32, stk. 3, indsættes efter »fare«:  

 »eller for at afværge, at patienten udsætter andre for nærliggende fare  

 for at lide skade på legeme eller helbred«.
§ 32. - - - Stk. 2. - - - Stk. 3. Klage over beslutning om tvangsbehandling, jf. kapitel 4,  

 har dog opsættende virkning, medmindre omgående gennemførelse af behandlingen  

 er nødvendig for ikke at udsætte patientens liv eller helbred for væsentlig  

 fare.
 14. Kapitel 10 affattes således:
»Kapitel 10 Klageadgang og domstolsprøvelse § 34. Ved hvert statsamt og ved Københavns Overpræsidium oprettes  

 et patientklagenævn bestående af vedkommende statsamtmand (overpræsidenten)  

 som formand samt to medlemmer.
Medlemmerne beskikkes af justitsministeren  

 efter indhentet udtalelse fra henholdsvis Den Almindelige Danske Lægeforening  

 og De Samvirkende Invalideorganisationer.
Justitsministeren beskikker  

 endvidere stedfortrædere for medlemmerne.
Beskikkelserne gælder for en  

 periode på 4 år.
Genbeskikkelse kan finde sted.
 Stk. 2. Statsamtet varetager patientklagenævnets  

 sekretariatsopgaver og afholder udgifterne ved nævnets virksomhed, herunder  

 vederlag til nævnets medlemmer.
 § 35. Sygehusmyndigheden skal efter anmodning fra patienten eller  

 patientrådgiveren indbringe klager over tvangsindlæggelse,  

 tvangstilbageholdelse, tilbageførsel, tvangsbehandling, tvangsfiksering,  

 anvendelse af fysisk magt og beskyttelsesfiksering for patientklagenævnet.
§ 36. Når en sag som nævnt i § 35 indbringes for  

 patientklagenævnet, skal sygehusmyndigheden fremsende sagens akter, herunder  

 en udskrift af tvangsprotokollen samt en erklæring fra overlægen.
Nævnet  

 drager i øvrigt selv omsorg for sagens oplysning og træffer bestemmelse om  

 tilvejebringelse af eventuelle yderligere erklæringer m.v., ligesom nævnet  

 kan aflægge besøg på vedkommende psykiatriske afdeling.
Stk. 2. Patienten og patientrådgiveren har ret til mundtligt at  

 forelægge sagen for nævnet.
I særlige tilfælde, hvor hensynet til patientens  

 helbred eller til sagens behandling i nævnet afgørende taler herfor, kan  

 nævnet bestemme, at patienten helt eller delvis skal være udelukket fra at  

 deltage i forhandlingerne.
Stk. 3. Patientklagenævnet skal træffe afgørelse i klagesager om  

 tvangsbehandling, der er tillagt opsættende virkning, jf. § 32, stk. 3, inden  

 7 hverdage efter klagens modtagelse.
I andre sager skal patientklagenævnet  

 træffe afgørelse snarest muligt.
Er afgørelse ikke truffet inden 14 dage  

 efter klagens modtagelse, skal nævnet underrette patienten og  

 patientrådgiveren om grunden hertil samt om, hvornår afgørelse kan forventes  

 at foreligge.
 Stk. 4. Justitsministeriet fastsætter en forretningsorden for  

 patientklagenævnet.
 § 37. Patientklagenævnet skal efter anmodning fra patienten eller  

 patientrådgiveren indbringe sine afgørelser vedrørende tvangsindlæggelse,  

 tvangstilbageholdelse og tilbageførsel for retten efter reglerne i  

 retsplejelovens kapitel 43 a.
 Stk. 2. Godkender patientklagenævnet, at patienten frihedsberøves,  

 kan spørgsmålet om udskrivning først på ny begæres prøvet i  

 patientklagenævnet, når der er forløbet 2 måneder efter nævnets afgørelse.  

 Har spørgsmålet om frihedsberøvelsens lovlighed været indbragt for retten,  

 jf. stk. 1, regnes den nævnte frist fra rettens afgørelse.
 § 38. Patientklagenævnets afgørelser om tvangsbehandling,  

 tvangsfiksering, anvendelse af fysisk magt og beskyttelsesfiksering kan  

 påklages til Sundhedsvæsenets Patientklagenævn.
 Stk. 2. Ved behandlingen af sådanne sager i Sundhedsvæsenets  

 Patientklagenævn gælder reglerne i kapitel 3 i lov om sundhedsvæsenets  

 centralstyrelse m.v.
 § 39. Patientklagenævnet offentliggør hvert år en beretning om sin  

 virksomhed.
Stk. 2. Sundhedsministeren kan fastsætte regler om indberetning af  

 afgørelser fra patientklagenævnene og Sundhedsvæsenets Patientklagenævn og om  

 offentliggørelse af afgørelser af generel betydning.« Kapitel 10 Domstolsprøvelse og klageadgang Tvangsindlæggelse og tvangstilbageholdelse § 34. Sygehusmyndigheden skal efter anmodning fra patienten eller  

 patientrådgiveren indbringe afgørelser vedrørende tvangsindlæggelse og  

 tvangstilbageholdelse for retten efter reglerne i retsplejelovens kapitel 43  

 a.
 Stk. 2. Godkender retten, at patienten tvangstilbageholdes, kan  

 spørgsmålet om udskrivning først på ny begæres prøvet efter stk. 1, når der  

 er forløbet 2 måneder efter rettens afgørelse.
 Tvangsbehandling og fiksering m.v.
§ 35. Der oprettes i hvert statsamt samt i Københavns Kommune et  

 patientklagenævn bestående af vedkommende statsamtmand som formand samt to  

 medlemmer.
Medlemmerne beskikkes af justitsministeren efter indhentet  

 udtalelse fra henholdsvis Den Almindelige Danske Lægeforening og De  

 Samvirkende Invalideorganisationer.
Justitsministeren beskikker endvidere  

 stedfortrædere for medlemmerne.
Beskikkelserne gælder for en periode på 4 år.  

 Genbeskikkelse kan finde sted.
 § 36. Sygehusmyndigheden skal efter anmodning fra patienten eller  

 patientrådgiveren indbringe klager over tvangsbehandling, tvangsfiksering,  

 anvendelse af fysisk magt og beskyttelsesfiksering for patientklagenævnet.
§ 37. Når en sag som nævnt i § 36 indbringes for  

 patientklagenævnet, skal sygehusmyndigheden fremsende sagens akter, herunder  

 en udskrift af tvangsprotokollen samt en erklæring fra overlægen.
Nævnet  

 drager i øvrigt selv omsorg for sagens oplysning og træffer bestemmelse om  

 tilvejebringelse af eventuelle yderligere erklæringer m.v., ligesom nævnet  

 kan aflægge besøg på vedkommende psykiatriske afdeling.
Stk. 2. Patienten og patientrådgiveren har ret til mundtligt at  

 forelægge sagen for nævnet.
I særlige tilfælde, hvor hensynet til patientens  

 helbred eller til sagens behandling i nævnet afgørende taler herfor, kan  

 nævnet bestemme, at patienten helt eller delvis skal være udelukket fra at  

 deltage i forhandlingerne.
 Stk. 3. Patientklagenævnet skal træffe afgørelse snarest muligt.  

 Er afgørelse ikke truffet inden 14 dage efter klagens modtagelse, skal nævnet  

 underrette patienten og patientrådgiveren om grunden hertil samt om, hvornår  

 afgørelse kan forventes at foreligge.
 Stk. 4. Justitsministeriet fastsætter en forretningsorden for  

 patientklagenævnet.
 § 38. Patientklagenævnets afgørelse kan påklages til  

 Sundhedsvæsenets Patientklagenævn.
 Stk. 2. Om sagernes behandling ved Sundhedsvæsenets  

 Patientklagenævn gælder reglerne i kapitel 3 i lov om sundhedsvæsenets  

 centralstyrelse m.v.
 § 39. Statsamtet varetager patientklagenævnets sekretariatsopgaver  

 og afholder udgifterne ved nævnets virksomhed, herunder vederlag til nævnets  

 medlemmer.
 15. I § 40, stk. 1, ændres »sikringsanstalten«  

 til: »sikringsafdelingen«, og § 40, stk. 3 og 4, affattes  

 således:
 » Stk. 3. Bestemmelserne i denne lov finder tilsvarende  

 anvendelse på personer, der anbringes i sikringsafdelingen efter stk. 1. Det  

 gælder dog ikke §§ 5-11, § 21, stk. 2, og bestemmelserne i kapitel 10 om  

 klageadgang og domstolsprøvelse med hensyn til afgørelser om  

 tvangsindlæggelse, tvangstilbageholdelse og tilbageførsel.
Stk. 4. Endvidere beskikkes patientrådgiver alene i tilfælde, hvor  

 den pågældende ikke i forvejen har en sådan eller en bistandsværge efter  

 straffelovens § 71.« § 40. I ganske særlige tilfælde, hvor mindre indgribende  

 foranstaltninger ikke er tilstrækkelige, kan justitsministeren bestemme, at  

 en person, der er sindssyg, og som vedvarende udsætter andres liv eller  

 legeme for alvorlig og overhængende fare, skal anbringes i sikringsanstalten,  

 som er knyttet til amtshospitalet i Nykøbing Sjælland.
Stk. 2. - - - Stk. 3. Bortset fra §§ 5-11, § 21, stk. 2, og § 34 finder  

 bestemmelserne i denne lov tilsvarende anvendelse på personer, der anbringes  

 i sikringsanstalten efter stk. 1, jf. dog stk. 4.
 Stk. 4. Patientrådgiver beskikkes alene i tilfælde, hvor den  

 pågældende ikke i forvejen har en sådan eller en bistandsværge efter  

 straffelovens § 71.
 16. Efter § 41 indsættes i kapitel 11:
» § 41 a.
Justitsministeren kan fastsætte regler om meddelelse  

 af tilladelse til udgang m.v. til personer, der efter § 40, stk. 1, er  

 anbragt i sikringsafdelingen, som er knyttet til amtshospitalet i Nykøbing  

 Sjælland.« 17. § 46 ophæves.
 § 46. Forslag om revision af loven fremsættes for Folketinget  

 senest ved begyndelsen af folketingsåret 1996-97.
§ 2 I lov om rettens pleje, jf. lovbekendtgørelse nr. 752 af 15. august 1996,  

 som ændret ved § 2 i lov nr. 1201 af 27. december 1996, § 8 i lov nr. 232 af  

 2. april 1997, § 2 i lov nr. 274 af 15. april 1997, § 1 i lov nr. 349 af 23.  

 maj 1997, § 2 i lov nr. 411 af 10. juni 1997 og lov nr. 414 af 10. juni 1997,  

 foretages følgende ændringer:
 1. I § 469, stk. 1, 2. pkt., ændres »tvangsindlæggelse  

 og tvangstilbageholdelse« til: »tvangsindlæggelse,  

 tvangstilbageholdelse og tilbageførsel«.
 2. I § 469, stk. 4, indsættes som 3. pkt.:
»I sager om tvangsindlæggelse, tvangstilbageholdelse og tilbageførsel  

 i henhold til lov om frihedsberøvelse og anden tvang i psykiatrien regnes  

 fristerne dog fra patientklagenævnets afgørelse i sagen.« § 469. Begærer den, der administrativt er berøvet sin frihed,  

 eller den, som handler på hans vegne, at frihedsberøvelsens lovlighed prøves  

 af retten, skal den myndighed, som har besluttet frihedsberøvelsen eller  

 nægtet at ophæve den, forelægge sagen for byretten på det sted, hvor den, om  

 hvis frihedsberøvelse, der er spørgsmål, har bopæl (hjemting), jf. 235. Sager  

 om tvangsindlæggelse og tvangstilbageholdelse i henhold til lov om  

 frihedsberøvelse og anden tvang i psykiatrien forelægges dog, så længe  

 patienten ikke er udskrevet, for byretten på det sted, hvor vedkommende  

 psykiatriske sygehus eller afdeling er beliggende.
Stk. 2. - - - Stk. 3. - - - Stk. 4. Begæring om sagens indbringelse for retten efter reglerne i dette  

 kapitel skal fremsættes inden 4 uger efter frihedsberøvelsens ophør.
Senere  

 fremsættelse af begæringen kan indtil 6 måneder efter frihedsberøvelsens  

 ophør undtagelsesvis tillades af retten, når der foreligger særlig grund til  

 at afvige fra fristen.
Stk. 5. - - - Stk. 6. - - - 3. I § 470, stk. 3 , indsættes som 3. pkt.:
»Dommeren påser i øvrigt, at sagen fremmes mest muligt.« § 470. - - - Stk. 2. - - - Stk. 3. Dommeren bestemmer snarest muligt tid for sagens  

 foretagelse, hvorom parterne underrettes med et af dommeren fastsat varsel.  

 Meddelelsen skal indeholde oplysning om, at sagen i tilfælde af udeblivelse  

 uden lovligt forfald kan fremmes til dom på det foreliggende grundlag.
Stk. 4. - - - 4. I § 765 indsættes som stk. 5:
» Stk. 5. Justitsministeren kan efter forhandling med  

 socialministeren og sundhedsministeren fastsætte regler om meddelelse af  

 tilladelse til udgang m.v. til personer, der er anbragt i institution eller  

 hospital m.v. i medfør af stk. 2, nr. 3 eller 4, når der ikke i øvrigt er  

 taget stilling hertil.
Justitsministeren kan i den forbindelse fastsætte, at  

 afgørelser, der træffes i medfør af disse regler, ikke kan indbringes for  

 højere administrativ myndighed.« § 765. Er betingelserne for anvendelse af varetægtsfængsling til  

 stede, men kan varetægtsfængslingens øjemed opnås ved mindre indgribende  

 foranstaltninger, træffer retten, hvis sigtede samtykker heri, i stedet for  

 varetægtsfængsling bestemmelse derom.
Stk. 2. Retten kan således bestemme, at sigtede skal 1) undergive sig et af retten fastsat tilsyn, 2) overholde særlige bestemmelser vedrørende opholdssted, arbejde,  

 anvendelse af fritid og samkvem med bestemte personer, 3) tage ophold i egnet hjem eller institution, 4) undergive sig psykiatrisk behandling eller afvænningsbehandlng for  

 misbrug af alkohol, narkotika eller lignende, om fornødent på hospital eller  

 særlig institution, 5) give møde hos politiet på nærmere angivne tidspunkter, 6) hos politiet deponere pas eller andre legitimationspapirer, 7) stille en af retten fastsat økonomisk sikkerhed for sin tilstedeværelse  

 ved retsmøde og ved fuldbyrdelsen af en eventuel dom.
 Stk. 3. Ved afgøresler i medfør af stk. 1 og 2 finder  

 bestemmelserne i § 764 tilsvarende anvendelse.
Stk. 4. Hvis sigtede unddrager sig møde i retten eller  

 fuldbyrdelse af dommen, kan retten, efter at der så vidt muligt er givet dem,  

 afgørelsen vedrører, lejlighed til at udtale sig, ved kendelse bestemme, at  

 en sikkerhed, der er stillet i medfør af stk. 2, nr. 7, er forbrudt.
En  

 forbrudt sikkerhed tilfalder statskassen, dog således at den forurettedes  

 erstatningskrav kan dækkes af beløbet.
Retten kan under særlige  

 omstændigheder i indtil 6 måneder efter kendelsen bestemme, at en forbrudt  

 sikerhed, der er tilfaldet statskassen, helt eller delvis skal  

 tilbagebetales.
 5. I § 811 indsættes som stk. 2:
» Stk. 2. Justitsministeren kan efter forhandling med  

 socialministeren og sundhedsministeren fastsætte regler om meddelelse af  

 tilladelse til udgang m.v. til personer, der er indlagt på hospital for  

 sindslidende m.v. i medfør af § 809, stk. 2, når der ikke i øvrigt er taget  

 stilling hertil.
Justitsministeren kan i den forbindelse fastsætte, at  

 afgørelser, der træffes i medfør af disse regler, ikke kan indbringes for  

 højere administrativ myndighed.« § 811. Justitsministeren fastsætter nærmere regler om foretagelsen  

 af personundersøgelser.
§ 3 I straffeloven, jf. lovbekendtgørelse nr. 648 af 12. august 1997,  

 foretages følgende ændring:
 1. Efter § 73 indsættes:
