Fremsat den 12. november 2008 af undervisningsministeren (Bertel Haarder) Forslag til Lov om ændring af lov om arbejdsmarkedsuddannelser m.v.
(Lovrevision) § 1 I lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008, foretages følgende ændring:
 1. § 38, stk. 1,  ophæves.
§ 2 Loven træder i kraft den 1. april 2009.
Bemærkninger til lovforslaget Almindelige bemærkninger 1. Lovforslagets baggrund og indhold Lovforslaget indebærer en ophævelse af revisionsbestemmelsen i § 38, stk. 1, i lov om arbejdsmarkedsuddannelser m.v.
Efter revisionsbestemmelsen skal loven tages op til revision i folketingsåret 2008-09.
Vurderingen af behovet for lovrevisionen er foretaget på baggrund af resultatet af lovovervågning, jf. forarbejderne til lov om arbejdsmarkedsuddannelser m.v.
Der henvises til lovforslag nr.
L 73, folketingssamling 2002-03, tillæg A side 1631 og 1563, tillæg B side 684, FF side 1908, 9569 og 10497 og tillæg C side 575 (lov nr. 446 af 10. juni 2003).
Efter lov nr. 446 af 10. juni 2003 om arbejdsmarkedsuddannelser m.v. skulle loven tages op til revision i folketingsåret 2007-08. Som følge af, at Danmarks Evalueringsinstitut (EVA) i december 2006 indledte en evaluering af området vedrørende arbejdsmarkedsuddannelser (AMU-området), blev lovrevisionen ved lovændring udskudt til folketingsåret 2008-09. Der henvises til forslag til lov om ændring af forskellige love på Undervisningsministeriets område (Udbygning af anerkendelse af realkompetence på voksen- og efteruddannelsesområdet m.v.), lovforslag nr.
L 94, folketingssamling 2006-07, tillæg A side 3143 og 3098 (lov nr. 556 af 6. juni 2007). Evalueringen blev afsluttet i april 2008.
EVAs evaluering af AMU-området har omfattet den overvejende del af de elementer, som indgår i lov-overvågningen.
Elementerne i lovovervågningen er beskrevet i afsnit 2. Forhold vedrørende evalueringen og resultatet heraf er beskrevet i afsnit 3.
 Lov om arbejdsmarkedsuddannelser m.v. har allerede været genstand for en form for revision i forbindelse med arbejdet i trepartsudvalget om Livslang opkvalificering og uddannelse for alle på arbejdsmarkedet, der afgav rapport i februar 2006. I den forbindelse blev der ikke konstateret behov for ændringer af loven, ud over de ændringer, der er gennemført ved ovennævnte ændringslov om udbygning og anerkendelse af realkompetence m.v.
 Med dette lovforslag foreslås en ophævelse af revisionsbestemmelsen, idet Undervisningsministeriet ikke finder grundlag for at foretage ændringer i loven på nuværende tidspunkt.
 Revisionsbestemmelsen i lovens § 38, stk. 2, vedrørende revision af bestemmelserne i lovens §§ 15-15 c om individuel kompetencevurdering bliver ikke berørt af dette lovforslag.
2. Lovovervågning Det fremgår af forarbejderne til lov om arbejdsmarkedsuddannelser m.v., at Undervisningsministeriet senest tre år efter lovens ikrafttræden (1. januar 2004) vil gennemføre en undersøgelse med det formål at vurdere, om loven har haft den tilsigtede virkning, herunder i forhold til målgruppens forbrug af uddannelse og i forhold til, om uddannelsesbehovene er tilgodeset inden for lovens rammer og om personer med uddannelse over erhvervsuddannelsesniveau er tilgodeset med efteruddannelse i voksen- og efteruddannelsessystemet.
Endvidere fremgår det af Folketingets Uddannelsesudvalgs betænkning over lovforslaget af 25. marts 2003, at det vil være et naturligt led i vurderingen af, om loven har haft den tilsigtede virkning at vurdere, om de fælles kompetencebeskrivelser opfylder intentionen om en samlet overordnet styring på området, og om behovet for arbejdsmarkedsrelevant kompetenceudvikling kan tilgodeses såvel gennem enkeltfag som gennem nyudvikling og revision af arbejdsmarkedsuddannelserne.
 For at undgå dobbeltarbejde har EVAs evaluering af AMU-området, jf. afsnit 3, erstattet ministeriets undersøgelser i relation til lovovervågning, dog ikke for så vidt angår spørgsmålet om, hvorvidt personer med uddannelse over erhvervsuddannelsesniveau er tilgodeset med efteruddannelse i voksen- og efteruddannelsessystemet.
Med vedtagelsen af lov om arbejdsmarkedsuddannelser m.v. i 2003 blev det besluttet, at efteruddannelse af videregående teknikere, herunder laboranter, skal varetages i voksen- og videreuddannelsessystemet.
For at sikre mulighed for udvikling af et tilstrækkeligt efteruddannelsestilbud i voksen- og videreuddannelsessystemet etableredes en overgangsordning for udbud af arbejdsmarkedsuddannelser til videregående teknikere med udløb den 31. december 2005, men med mulighed for forlængelse, dog længst til udgangen af 2008. Der henvises til lovens § 35, stk. 2. Overgangsordningen udløb den 31. december 2006. Herefter er efteruddannelse til videregående teknikere blevet tilgodeset i videreuddannelsessystemet for voksne samt gennem muligheden for at udbyde kortvarige forløb under reglerne om åben uddannelse.
I videreuddannelsessystemet for voksne er godkendt en videregående voksenuddannelse i laboratorie- og bioteknologi, der bl.a. er rettet mod videre- og efteruddannelse af laboranter.
Undervisningsministeriet har opfordret relevante skoler til at udvikle et tilsvarende tilbud om videre- og efteruddannelse inden for f.eks. byggesektoren.
Herudover er der inden for rammerne af åben uddannelse mulighed for at udbyde henholdsvis enkeltfag og fagspecifikke kurser.
Enkeltfag er en fagligt afgrænset del af en uddannelse (f.eks. en videregående voksenuddannelse i laboratorie- og bioteknologi eller bygningskonstruktøruddannelsen), hvortil der er knyttet en prøve, eksamen eller selvstændig bedømmelse i øvrigt.
Et fagspecifikt kursus er et undervisningsforløb af 1-4 ugers varighed omregnet til heltid, som bygger på elementer i de videregående, kompetencegivende heltids- eller deltidsuddannelser, som en institution er godkendt til at udbyde.
Efter forarbejderne til lov om arbejdsmarkedsuddannelser m.v. skal resultatet af lovovervågningen forelægges for Folketingets Uddannelsesudvalg.
Udkast til redegørelse til Folketingets Uddannelsesudvalg om lovovervågning af AMU-området blev den 4. juli 2008 sendt i høring hos de organisationer m.v., som blev hørt i forbindelse med fremsættelsen af forslag til lov om arbejdsmarkedsuddannelser m.v. i 2003, samt andre relevante organisationer.
En endelig redegørelse er sendt til Uddannelsesudvalget den 9. oktober 2008.
3. Evaluering af AMU-området Danmarks Evalueringsinstitut (EVA) afgav på baggrund af den i december 2006 igangsatte evaluering af AMU-området i maj 2008 evalueringsrapporten Nyt AMU  med fokus på kompetencer og fleksibilitet, som er offentliggjort sammen med to bilagsrapporter på www.eva.dk .
 Med undtagelse af spørgsmålet om, hvorvidt personer med uddannelse over erhvervsuddannelsesniveau er tilgodeset med efteruddannelse i voksen- og efteruddannelsessystemet, har evalueringen omfattet elementerne i lovovervågningen, jf. afsnit 2.
Hovedkonklusionerne i evalueringsrapporten er, at AMU er et godt og fleksibelt system, der virker efter hensigten, men ikke bruges nok.
I rapporten peges der bl.a. på, at AMU i højere grad kunne anvendes af ansatte på små og mellemstore virksomheder og af ledige, og at der er behov for at styrke det opsøgende arbejde.
Evalueringsrapporten indeholder en enkelt anbefaling om ændring af lov om arbejdsmarkedsuddannelser m.v.
Det anbefales således i rapporten, at lovens § 9 om lokale uddannelsesudvalg tages op til revision med henblik på, at uddannelsesinstitutionernes bestyrelser gives valgfrihed i forhold til, hvordan arbejdsmarkedets parter inddrages.
I lyset af de planlagte drøftelser i efteråret 2008 om styring og vilkår for udbud af arbejdsmarkedsuddannelser blandt aftalepartierne bag Aftale om udmøntning af globaliseringspuljen af 2. november 2006, finder Undervisningsministeriet ikke anledning til ændre lovens § 9 på nuværende tidspunkt.
Undervisningsministeriet vil tage endelig stilling til anbefalingen, når drøftelser om AMU-aktørernes rolle, herunder de lokale uddannelsesudvalgs arbejde, og om de fremtidige rammer for styring og udbud af AMU er tilendebragt.
4. Økonomiske og administrative konsekvenser for stat, kommuner og regioner Forslaget har ingen økonomiske eller administrative konsekvenser for stat, kommuner og regioner.
5. Økonomiske og administrative konsekvenser for erhvervslivet Forslaget har ingen økonomiske eller administrative konsekvenser for erhvervslivet.
6. Miljømæssige konsekvenser Forslaget har ingen miljømæssige konsekvenser.
7. Administrative konsekvenser for borgerne Forslaget har ingen administrative konsekvenser for borgerne.
8. Forholdet til EU-retten Forslaget indeholder ikke EU-retlige aspekter.
9. Høring Lovforslaget har været i høring hos følgende myndigheder og organisationer m.fl.:
 Bestyrelsesforeningen for social- og sundhedsskoler, Dansk Arbejdsgiverforening, Danske Erhvervsskoler  erhvervsskolernes ledere, Danske Regioner, Dansk Teknisk Lærerforbund, Erhvervsskolernes Bestyrelsesforening, Foreningen af forstandere og direktører ved AMU-Centre, Foreningen Danske Landbrugsskoler, Funktionærernes og Tjenestemændenes Fællesråd, Handelsskolernes Lærerforening, KL (Kommunernes Landsforening), Landsorganisationen i Danmark, Rigsrevisionen, Rådet for de Grundlæggende Erhvervsrettede Uddannelser, Rådet for Erhvervsrettet Voksen- og Efteruddannelse, Rådet om Kortuddannedes Fortsatte Uddannelse, Sammenslutningen af Landbrugets Arbejdsgiverforeninger og SOSU  lederforeningen.
10. Samlet vurdering af lovforslagets konsekvenser i hovedtræk Bemærkninger til lovforslagets enkelte bestemmelser Til § 1 Til nr. 1 (§ 38, stk. 1) Lovrevisionsbestemmelsen i lovens § 38, stk. 1, foreslås ophævet.
Lovrevision er foretaget på baggrund af resultatet af lovovervågning.
Undervisningsministeriet finder ikke grundlag for at foretage ændringer i loven på nuværende tidspunkt.
Der henvises til afsnit 2 og 3 i de almindelige bemærkninger til lovforslaget.
 Lovens § 38, stk. 2, om evaluering af bestemmelserne i §§ 15-15 c om individuel kompetencevurdering bliver herefter § 38, stk. 1.
Til § 2 (Ikrafttrædelsesbestemmelse) Det foreslås, at loven træder i kraft den 1. april 2009.
