(Til samtlige kommuner, amtskommuner,  

 embedslægeinstitutioner m.v.) 1. INDLEDNING I henhold til § 2, stk. 2, og § 4 i lov nr. 408 af 13. juni 1973 om  

 hjemmesygeplejerskeordninger og til indenrigsministeriets bekendtgørelse nr.  

 161 af 27. marts 1974 om hjemmesygeplejerskeordninger giver sundhedsstyrelsen  

 herved efter forhandling med de kommunale sammenslutninger, Dansk  

 Sygeplejeråd m.fl., følgende vejledning for tilrettelæggelsen og udførelsen  

 af den kommunale hjemmesygepleje samt regler for de indberetninger,  

 kommunalbestyrelse og amtsråd skal give om hjemmesygeplejerskeordningen.  

 Retningslinierne omfatter såvel den administrative som den faglige  

 tilrettelæggelse og udførelse.
 Lov om hjemmesygeplejerskeordninger og indenrigsministeriets  

 bekendtgørelse er aftrykt som bilag 1 og 2.
 1.1 FORMÅLET MED HJEMMESYGEPLEJERSKEORDNINGEN.
 Kommunerne har ifølge loven pligt til efter lægehenvisning at yde  

 hjemmesygepleje og at yde barselspleje i hjemmet vederlagsfrit til alle, der  

 har bopæl eller midlertidig ophold i kommunen.
Formålet med hjemmesygeplejerskeordningen er at imødekomme behovet for  

 hjemmesygepleje i tilslutning til sygdomsbehandling og optræning, således at  

 patienter - i det omfang det er medicinsk og socialt forsvarligt - kan  

 forblive i deres hjem under sygdom.
Det tilsigtes herved tillige at aflaste  

 sygehusvæsenet og gennem et udbygget samarbejde mellem læge/sygehus og  

 hjemmesygeplejerske at opnå behandlingsmæssige og samfundsøkonomiske fordele.
Hjemmesygeplejerskeordningen bør tilrettelægges med henblik på en  

 koordination af den indsats, der ydes af hjemmesygeplejerske, hjemmehjælpere  

 og andre personalegrupper m.v. inden for den sociale og sundhedsmæssige  

 sektor, for at imødekomme behovet for omsorg og pleje af patienter i  

 hjemmene, især ældre og patienter med kroniske sygdomme samt handicappede, og  

 at medvirke til, at disse kan forblive i eget hjem længst muligt.
Dette vil  

 tillige mindske behovet for institutionspladser.
1.2. HJEMMESYGEPLEJERSKEORDNINGENS INDPASNING I FORVALTNINGSSYSTEMET FOR  

 SOCIALE OG SUNDHEDSMÆSSIGE ANLIGGENDER Som led i socialreformen er det i lovens § 3, stk. 1, fastsat, at  

 hjemmesygeplejerskeordningen forvaltes efter reglerne i den sociale  

 styrelseslov.
Tilsvarende bestemmelser indgår i anden lovgivning på det  

 sociale og sundhedsmæssige område, f.eks. lovene om  

 sundhedsplejerskeordninger, skolelægeordninger, børnetandpleje, offentlig  

 sygesikring og dagpenge ved sygdom eller fødsel samt svangerskabshygiejne og  

 fødselshjælp, ud fra de principper, som er nærmere beskrevet i  

 socialreformkommissionens to betænkninger om det sociale tryghedssystem (* 1) Hjemmesygeplejerskeordningen vil overensstemmende hermed kunne indpasses i  

 forvaltningssystemet for det sociale og sundhedsmæssige område som nedenfor  

 anført.
1.2.1. KOMMUNERNE Kommunernes principielle opgaver fremgår af den nævnte styrelseslov,  

 kapitel 2 og 3. Det er kommunalbestyrelsens opgave at træffe bestemmelse om  

 alle forhold vedrørende kommunens virksomhed på sociale og sundhedsmæssige  

 områder, der ikke er henlagt til andre myndigheder.
Den umiddelbare  

 forvaltning af kommunens sociale, sundhedsmæssige og arbejdsmarkedsmæssige  

 anliggender varetages af det sociale udvalg, der i et vist omfang efter  

 gældende lovgivning har selvstændige beføjelser, og som i øvrigt kan  

 tillægges særlige beføjelser efter bemyndigelse af kommunalbestyrelsen.
Den  

 daglige administration af de nævnte kommunale anliggender varetages af  

 social- og sundhedsforvaltningen.
 Endvidere påhviler det de kommunale myndigheder ifølge lovens § 11 at  

 deltage i udarbejdelsen af planen for udbygning af den socciale og  

 sundhedsmæssige virksomhed samt efter § 3, stk. 2, at udarbejde en  

 årsberetning om den sociale og sundhedsmæssige virksomhed i kommunen.
 Kommunernes opgaver efter lov om hjemmesygeplejerskeordningen bliver  

 herefter, at de har direkte ansvar for den sundhedsmæssige indsats, og for  

 koordinationen af hjemmesygeplejerskernes arbejde med anden virksomhed i  

 kommunen inden for det sociale og sundhedsmæssige område og i øvrigt for  

 administrationen af hjemmesygeplejerskeordningen inden for rammerne af den  

 udarbejdede udbygningsplan, jf. § 11 i den sociale styrelseslov.
 Opgaverne i forbindelse med administrationen af  

 hjemmesygeplejerskeordningen samt ordningens praktiske tilrettelæggelse,  

 herunder hjemmesygeplejerskernes opgaver, er nærmere beskrevet nedenfor i  

 afsnittene 2 og 3.
1.2.2. AMTSKOMMUNERNE Amtskommunernes opgaver fremgår af den sociale styrelseslov, kapitel 4 og  

 5. Amtsrådet er besluttende myndighed på det sociale og sundhedsmæssige  

 område; den umiddelbare forvaltning af amtskommunens sociale og  

 sundhedsmæssige anliggender uden for sygehusvæsenet varetages af social- og  

 sundhedsudvalget.
Under amtskommunens social- og sundhedsforvaltning oprettes  

 et socialcenter, der bl.a. skal yde kommunernes social- og  

 sundhedsforvaltninger fornøden bistand og i øvrigt varetage sådanne opgaver,  

 som pålægges centrene i medfør af lovgivningen.
 De opgaver, der er pålagt amtskommunerne, er af planlæggende, vejledende  

 og koordinerede art, jf. indenrigsministeriets bekendtgørelse om  

 sundhedsplejerskeordninger § 4, stk. 2.
 Den planlæggende funktion er fastlagt i den sociale styrelseslov, § 11;  

 udbygningsplanen forudsættes at bygge på den i § 15 nævnte årsberetning om  

 kommunernes og amtskommunernes virksomhed på det sociale og sundhedsmæssige  

 område. Årsberetningen udarbejdes af amtsrådet på grundlag af  

 årsberetningerne fra de enkelte kommuner.
 Hvad angår de vejledende og koordinerende funktioner må det forudsættes,  

 at disse fortrinsvis udøves gennem socialcentret, og at der til løsning af  

 disse opgaver knyttet fornøden sagkundskab til dette center, f.eks. en  

 amtssundhedsplejerske som sagkyndig på sundheds- og sygeplejens område, jf.  

 indenrigsministeriets bekendtgørelse om sundhedsplejerskeordninger § 4, stk.  

 2.
 Amtskommunens pågaver er nærmere beskrevet i afsnit 4.
1.2.3.STATEN Reglerne om den centrale styrelse af de sociale anliggender of de  

 sundhedsmæssige anliggender, hvis styrelse ikke er fastlagt i særlige  

 lovgivninger, fremgår af kapitel 7 i den sociale styrelselov.  

 Socialministeren fører herefter overtilsyn med kommunernes socialvæsen samt  

 direkte tilsyn med amtskommunernes socialvæsen.
Som led i tilsynet skal  

 socialministeren efter forhandling med indenrigsministeren bl.a. godkende den  

 plan for udbygningen af den sociale og sundhedsmæssige verksomhed i amtet,  

 som amtsrådet i fællesskab med de kommunale myndigheder skal udarbejde i  

 henhold til lovens § 11, og hvori hjemmesygeplejerskeordningen skal medtages.  

 Udbygningsplanen skal danne grundlag for en egentlig landsplanlægning i  

 sammenhæng med andre sociale og sundhedsmæssige opgaver, herunder  

 sygehusvæsenet.
 I henhold til § 2, stk. 1, i lov om hjemmesygeplejerskeordninger skal de  

 generelle bestemmelser om omfanget af og kravene til den kommunale  

 hjemmesygeplejerskeordning fastsættes af indenrigsministeren, jf. den som  

 bilag 2 aftrykte bekendtgørelse om hjemmesygeplejerskeordninger.
Sundhedsstyrelsen fører i medfør af lov om sundhedsvæsenets  

 centralstyrelse overtilsynet bl.a. med sundheds- og sygeplejen og er  

 rådgivende over for centrale og lokale myndigheder i spørgsmål, der kræver  

 lægekyndig og sygeplejefaglig indsigt.
Embedslægeinstitutionen bistår  

 sundhedsstyrelsen på det lokale plan med disse opgaver, jf. afsnit 5.
De mere detaljerede retningslinier for tilrettelæggelsen og udførelsen af  

 den kommunale hjemmesygeplejerskeordning samt reglerne for, hvilke  

 oplysninger kommunalbestyrelser og amtsråd skal give om  

 hjemmesygeplejerskevirksomheden, skal ifølge loven fastsættes af  

 sundhedsstyrelsen; der henvises herom til de følgende afsnit.
Styrelsen  

 følger udviklingen inden for hjemmesygeplejen og reviderer retningslinierne i  

 overensstemmelse med nye tendenser inden for dette område.
 Endvidere foretager sundhedsstyrelsen udbetaling af statsrefusionen af de  

 af kommunerne afholdte udgifter til hjemmesygeplejerskeordningerne, jf,  

 indenrigsministeriets cirkulære af 9. maj 1974 om refusion af visse udgifter  

 til hjemmesygeplejerskeordninger og sundhedsplejerskeordninger.
2. DEN KOMMUNALE HJEMMESYGEPLEJERSKEORDNINGS OMFANG OG  

 TILRETTELÆGGELSE 2.1. HJEMMESYGEPLEJERSKENS OPGAVER Hjemmesygepleje i lovens forstand er pleje af syge i hjemmet, udført af  

 hjemmesygeplejerske.
Det er dennes opgave at udføre den af lægen ordinerede  

 behandling og at yde sygepleje, herunder omsorg og almen aundhedsvejledning,  

 afpasset efter den enkelte patients behov, samt i nogle tilfælde at stimulere  

 patienten til at holde opnåede færdigheder vedlige, i andre at aktivere og  

 vejlede patienten med henblik på at gennemføre en foreskrevet behandling.  

 Endvidere påhviler det hende efter fødsler at yde barselspleje i hjemmet.
 De inden for hjemmesygeplejen forekommende sygdomme repræsenterer et bredt  

 udsnit af sygdomsgrupper, dog er sygdomme i kredsløbs- og åndedrætsorganer  

 særlig stærkt repræsenteret, idet de henviste patienter i aldersgruppen 65 år  

 og derover (næsten halvdelen af samtlige) fortrinsvis lider af disse  

 sygdomme.
 Det kan dreje sig om stærkt plejekrævende, tillige ofte urenlige  

 patienter; midlertidigt sengeliggende patienter og mødre i barselperioden;  

 patienter, der får forbindsskift eller behandlinger af en sådan art, at de  

 kan udføres i hjemmet, eller patienter, der på grund af nedsat førlighed er  

 henvist til behandling og pleje i hjemmet; i nogle tilfælde drejer det sig om  

 aflastning af familier, der i det daglige selv varetager plejen af kronisk  

 syge i familien.
 Hjemmesygeplejerskens indsats må i hvert enkelt tilfælde baseres på en  

 samlet vurdering af patientens sygdom, tilstand og behov for sundheds- og  

 sygepleje samt dennes levevilkår, herunder om patienten bor alene, har  

 dårlige boligforhold, vanskelige familiære forhold, ligesom familiens  

 aldersmæssige sammensætning m.v. må tages i betragtning.
Besøgshyppigheden vil på tilsvarende måde afhænge ikke alene af patientens  

 tilstand, herunder hvor ofte en ordineret behandling skal udføres, men også  

 af patientens forhold i øvrigt, muligheden for bistand af familien og for  

 hjælp gennem hjemmehjælp og støtte ved tekniske hjælpemidler.
Normalt bør  

 patientens behov for hjemmesygepleje dog kunne imødekommes gennem besøg ca. 2  

 gange daglig.
2.1.1 I SAMARBEJDE MED LÆGER I DEN PRIMÆRE SUNDHEDSTJENESTE Den forventede udbygning af almen praksis, hvorefter undersøgelser og  

 behandlinger i øget omfang tænkes udført uden for sygehussektoren,  

 nødvendiggør et direkte samarbejde mellem læge og hjemmesygeplejerske om den  

 enkelte patients behandling og pleje, jf. afsnit 2.2.2. Hjemmesygeplejersken  

 vil få øgede opgaver i forbindelse med sygdomsdiagnostik, sygdomsbehandling  

 og optræning.
Udover klinisk observation og behandlingsfunktioner vil disse  

 opgaver omfatte observation af patientens reaktioner i tilslutning til  

 iværksatte undersøgelser og behandlinger, vejledning af patient og pårørende  

 under behandling om bl.a. medikamentelle virkninger; hygiejnisk,  

 ernæringsmæssig og almen sundhedsvejledning i forbindelse med sygdommen samt  

 tilsynet med henblik på at sikre, at patient og/eller pårørende forstår at  

 administrere et ordineret lægemiddel og at gennemføre den foreskrevne  

 behandling.
Endvidere vil hun få mulighed for at holde lægen orienteret om  

 patientens tilstand, levevilkår og andre forhold, der vil kunne influere på  

 behandlingen, der nu oftere sker i lægens klinik end i hjemmene.
2.1.2. I SAMARBEJDE MED SYGEHUSE Udbygningen af det lægelige samarbejde om patientbehandling før, under og  

 efter indlæggelse i sygehus, navnlig med sigte på patientens forundersøgelse  

 og efterbehandling, vil tillige nødvendiggøre en intensivering af  

 sygeplejerskernes samarbejde med det formål at skabe kontinuitet i  

 patientplejen, uanset om patienten flyttes til eller fra sygehus.
Et sådant  

 samarbejde vil endvidere i takt med udbygningen af den primære  

 sundhedstjeneste øge muligheden for, at flere patienter på et tidligere  

 tidspunkt end hidtil kan overføres til fortsat pleje i deres hjemlige miljø.  

 Endvidere skulle behovet for genindlæggelse kunne formindskes gennem en  

 koordineret indsats af hjemmesygeplejerske og af social- og  

 sundhedsforvaltningen i øvrigt f.eks. i form af hjemmehjælp.
Henvisning til hjemmesygeplejerske i fortsættelse af ambulant behandling  

 eller af sygehusophold omfatter patienter, der fortsat er syge eller ikke er  

 fuldt restituerede.
Flere af disse er stærkt plejekrævende, andre har behov  

 for observation, støtte og vejledning og/eller behandling i en kortere  

 periode.
Hjemmesygeplejersken har i samarbejde med den praktiserende læge  

 over for disse patienter følgende yderligere opgaver - udover de generelle:
 AT sikre, ar de, der har lært at udføre en behandling på sygehuset, også  

 kan udføre den under de hjemlige forhold, f.eks. patienter, der har lært  

 injektionsgivning, forbindsskiftning (f.eks. ved colostomi), brug af proteser  

 o.l.
AT give vejledning og støtte med hensyn til at administrere ændret  

 medikamentel behandling eller efterleve forskrifter vedrørende en ændret  

 levevis m.v., især til ældre, AT stimulere patienter, udskrevet fra langtidsmedicinsk eller fysiurgisk  

 afdeling, til at vedligeholde de under indlæggelsen opnåede færdigheder, evt.  

 gennem anskaffelse af hjælpemidler eller ved ændringer i boligens indretning  

 o.l.
 AT instruere pårørende om pleje af dårlige eller handicappede patienter og  

 at demonstrere rigtige arbejdsstillinger og løfteteknik.
 Et samarbejde med de psykiatriske afdelinger vil tilsvarende kunne aflaste  

 disse, idet udviklingen inden for behandlingen af patienter med psykiske  

 lidelser har øget muligheden for udskrivningen af disse til eget hjem.
 Et samarbejde mellem sygehuset og hjemmesygeplejersken må være baseret  

 bl.a. på et skriftligt rapportsystem til gensidig orientering vedrørende  

 patientens tilstand, behandling og pleje samt levevilkår.
2.1.3. I SAMARBEJDE MED JORDMODER, FØDEAFDELING OG SUNDHEDSPLEJERSKE Henvisning til hjemmesygeplejerske med henblik på barselpleje omfatter  

 alle, der har født i hjemmet eller ambulant har født på sygehus eller klinik.  

 Barselspleje i hjemmet kan tillige omfatte mødre, der i barselsperioden  

 udskrives fra sygehus eller klinik.
Hjemmesygeplejersken yder pleje til moder og barn de første dage efter  

 fødslen, og herefter i det omfang moderens og barnets tilstand samt  

 forholdene i hjemmet gør det påkrævet i barselsperioden.
Hun vejleder moderen  

 om barnets pasning og pleje og aktiverer denne med henblik på at få  

 diegivningen i gang.
Gennem observation og vejledning medvirker hun til, at  

 afvigelser fra normaltilstanden hurtigst muligt konstateres, og at relevante  

 foranstaltninger iværksættes.
Barselspleje i hjemmet må udøves i nært samarbejde mellem jordemoder,  

 læge, hjemmesygeplejerske og sundhedsplejerske efter de i amtskommunen  

 gældende principper for den samlede fødselshjælp.
Det må derfor tilrådes  

 amtskommunen at udarbejde retningslinier for udførelse af barselsplejen  

 overensstemmende med principperne i den af sundhedsstyrelsen i 1964 udsendte  

 »vejledning i barselsplejen i hjemmene«.
2.1.4. I SAMARBEJDE MED HJEMMEHJÆLPERE, OMSORGSMEDARBEJDERE OG  

 RÅDGIVERGRUPPER Det forhold, at udviklingstendensen går i retning af at yde størst mulig  

 bistand i hjemmet for at undgå institutionsophold, indebærer en forøgelse af  

 opgaverne i den primære sundhedstjeneste, og nødvendiggør som foran skitseret  

 en samordning af de sociale og sundhedsmæssige foranstaltninger.
 Patienter henvist til hjemmesygeplejerske har ofte tillige behov for hjælp  

 af hjemmehjælper, der udfører huslige opgaver i hjemmet og bistår bl.a. med  

 personlige fornødenheder som påklædning og hygiejne.
Hjemmesygeplejersken kan i samarbejde med hjemmehjælpere yde disse faglig  

 støtte og vejledning vedrørende enklere plejeopgaver således, at den del af  

 disses uddannelse, der vedrører sundhedslære, herunder pleje og omsorg, i  

 højere grad udnyttes til fordel for patienterne.
Endvidere vil hun kunne  

 vurdere hvilken art pleje og hjælp, patienten har behov for, og omfanget  

 heraf.
 I samarbejde med andre personalegrupper, f.eks. sundhedsplejerske samt  

 omsorgsmedarbejdere og rådgivergrupper kan hjemmesygeplejersken ud fra sit  

 indgående kendskab til klienterne bidrage til, at oplysninger om disses behov  

 tilgår lægen og/eller den sociale forvaltning og til, at de medicinske og  

 sociale hjælpeforanstaltninger udnyttes hensigtsmæssigt.
2.2. ORDNINGENS TILRETTELÆGGELSE 2.2.1. BEFOLKNINGSGRUNDLAG Ved beregning af en hjemmesygeplejerskes arbejdskapacitet må følgende  

 forhold tages i betragtning:
BEFOLKNINGENS ALDERSFORDELING OG BEFOLKNINGSTÆTHEDEN.
I de senere år har  

 næsten halvdelen af de patienter, der henvises til hjemmesygepleje, været i  

 aldersgruppem 65 år og derover, og flere af disse er stærkt plejekrævende.  

 Ved vurdering af det fornødne antal hjemmesygeplejersker i kommunen vil  

 indbyggerantallet inden for de forskellige aldersgrupper derfor være af  

 større interesse end det samlede folketal.
 OMFANGET AF HJÆMMESYGEPLEJERSKENS SAMARBEJDE med lægerne i den primære  

 sundhedstjeneste og med sygehusvæsenet, herunder de psykiatriske sygehuse.
 OMFANGET AF SOCIALE OG SUNDHEDSMÆSSIGE FORANSTALTNINGER i området, især  

 udbygningen af hjemmehjælp, herunder tilrettelæggelsen af samarbejdet mellem  

 denne og den kommunale hjemmesygepleje, samt dagcentre, specielle boliger for  

 ældre og kronisk syge, plejeinstitutioner m.m.
 FORHOLD, DER FREMMER EN RATIONEL TILRETTELÆGGELSE af hjemmesygeplejerskens  

 arbejde, f.eks. adgang til at benytte bil i arbejdet, behandlingslokale,  

 hvortil oppegående patienter kan henvises, etablering af automatisk  

 telefonsvarer og telefonbåndoptager.
 OMFANGET AF SAMARBEJDET mellem hjemmesygeplejersken og de øvrige  

 personalegrupper inden for sundheds- og socialsektoren, herunder den tid der  

 medgår til konferencer, planlægning m.v., må tillige tages i betragtning ved  

 beregningen.
Efter forskellige undersøgelser, foretaget i begyndelsen af 1950'erne,  

 blev indbyggertallet pr. hjemmesygeplejerske anslået til 4.000-5.000 i byer  

 og i landområder til 2.500-3.000, dog kun under forudsætning af, at hun fik  

 adgang til at benytte bil.
Uanset ændringer i hjemmesygeplejerskens  

 virksomhed og nedsættelse af hendes ugentlige arbejdstid i de mellemliggende  

 år synes disse tal fortsat at kunne anvendes som et vist udgangspunkt for  

 beregningen af en hjemmesygeplejerskes arbejdskapacitet, men det må  

 understreges, at de foran nævnte forhold har en afgørende indflydelse på  

 størrelsen af indbyggertallet pr. hjemmesygeplejerske.
 Ved beregning af det fornødne antal hjemmesygeplejersker inden for en  

 hjemmesygeplejeskerordning må de oven for nævnte forhold derfor tillægges  

 langt større vægt end befolkningsgrundlaget.
2.2.2. HJEMMESYGEPLEJERSKENS PATIENTKREDS OG PLACERING Hjemmesygeplejerskene har hidtil arbejdet inden for geografisk afgrænsede  

 områder, en ordning der indebærer den ulempe, at der ofte henvises patienter  

 fra så mange læger, at det hæmmer et direkte samarbejde med den enkelte og  

 medfører, at hjemmesygeplejerskeordningen ikke udnyttes fuldt ud.
Tendensen i de senere år til inden for almen lægepraksis at etablere  

 gruppepraksis giver større mulighed for udbygning af samarbejde mellem  

 hjemmesygeplejersken og lægen om samme befolkningsgruppe.
Dette vil i  

 overensstemmelse med de i betænkning nr. 669/73 om den stedlige social- og  

 sundhedstjeneste (Wechselmann-betænkningen) indeholdte synspunkter kunne  

 udnyttes, og det må derfor tilrådes at tilrettelægge arbejdet således, at  

 hjemmesygeplejersken får patientkreds fælles med relativt få læger.
 I mindre kommuner, hvor lægens patientkreds ofte går på tværs af  

 kommunegrænserne, vil dette forhold kunne afhjælpes ved, at flere kommuner  

 slutter overenskomst om en fælles hjemmesygeplejerskeordning, hvilket tillige  

 vil medvirke til en mere rationel udnyttelse af hjemmesygeplejerskernes  

 arbejdskapacitet, jf, i øvrigt afsnit 2.2.4.
 Et direkte samarbejde med lægerne i den primære sundhedstjeneste, evt. med  

 regelmæssig træffetid og adgang til at benytte lokale hos disse til  

 behandling af oppegående patienter, vil medvirke til en bedre udnyttelse af  

 såvel lægens som hjemmesygeplejerskens viden og arbejdskraft, en bedre  

 koordinering af lægernes og hjemmesygeplejerskernes indsats og igennem  

 samarbejdet en øget viden om patienterne og dermed bedre betingelser for at  

 tilrettelægge en hensigtsmæssig behandling og pleje samt give en ensartet  

 vejledning.
 En sådan ordning forudsætter, at kommunen træffer aftale med lægerne om  

 benyttelse af disses lokaler og behandlingsmæssige faciliteter.
 Hjemmesygeplejerskerne har hidtil haft kontor i deres hjem, hvilket  

 bidrager til at skabe faglig isolation af den enkelte hjemmesygeplejerske og  

 formindsker muligheden for en integrering af hjemmesygeplejen med de øvrige  

 sociale og sundhedsmæssige foranstaltninger.
 Sundhedsstyrelsen må derfor tilråde, at hjemmesygeplejerskerne placeres i  

 kommunens social- og sundhedsforvaltning.
KONTOR I SOCIAL- OG SUNDHEDSFORVALTNINGEN medfører, at  

 hjemmesygeplejersken kan få lokalefællesskab sammen med sundhedsplejersker,  

 hjemmehjælpere, omsorgsmedarbejdere og rådgivergrupper og mulighed for  

 samarbejde med disse personalegrupper.
For læger, sygehuse og andre  

 myndigheder indebærer ordningen den fordel, at henvendelser inden for en  

 bestemt telefontræffetid kan ske centralt.
Journalføring og andet skriftligt  

 arbejde kan udføres på kontoret, hvor hun også kan opbevare journaler og  

 andet arbejdsmateriel.
Af hensyn til en hensigstsæssig udnyttelse af  

 hjemmesygeplejerskens arbejdskraft bør der ydes kontormæssig bistand til  

 skrivearbejde o.l.
I tilknytning til kontoret kan etableres behandlingslokale  

 til oppegående patienter.
Lokaler i social- og sundhedsforvaltningen skaber gode betingelser for  

 etablering af en HJEMMEPLEJEORDNING, evt. under en sygeplejerskes ledelse  

 omfattende hjemmesygepleje og hjemmehjælp.
Denne kan tilrettelægges således,  

 at alle henvendelser om rekvirering af hjemmepleje rettes til den ledende  

 sygeplejerske, der i samråd med hjemmesygeplejerskerne og/eller de  

 tilsynsførende vurderer omfanget og arten af den hjælp, den enkelte patient  

 har behov for.
Mellem den ledende sygeplejerske og de tilsynsførende afholdes  

 der dagligt konferencer, i hvilke hjemmesygeplejerskerne deltager med  

 regelmæssige mellemrum.
2.2.3. HJEMMESYGEPLEJERSKENS SAMARBEJDE MED SYGEHUSE I en del hjemmesygeplejerskeordninger er der etableret forskellige former  

 for samarbejde mellem sygehusafdelinger og hjemmesygeplejerskeordningen.
Fra flere sygehuse modtager hjemmesygeplejersken skriftlige  

 sygeplejerapporter om patienter, der i fortsættelse af sygehusophold  

 udskrives til hjemmesygeplejen.
Enkelte steder opfordres  

 hjemmesygeplejerskerne til at give sygehuset orientering om patienter ved  

 indlæggelse.
Samarbejdet mellem en geriatisk afdeling og hjemmesygeplejen er  

 tilrettelagt således, at hjemmesygeplejerskerne aflægger besøg til alle  

 patienter i den første uge efter udskrivning fra afdelingen og derefter efter  

 behov.
De deltager i konferencer på afdelingen og møder her patienterne, før  

 disse udskrives.
De modtager sygeplejerapporter og kopi af udskrivningsbreve  

 til lægerne.
Adskillige sygehuse tilrettelægger observationsdage for  

 hjemmesygeplejersker.
Endvidere er der med enkelte afdelinger truffet aftale  

 om, at hjemmesygeplejersker - i de tilfælde, hvor en patient må fortsætte med  

 en mere speciel behandling i hjemmet - kommer i afdelingen nogle dage før  

 patienten udskrives for at gennemgå patientens journal samt overvære,  

 hvorledes behandlingen skal udføres.
 Ved enkelte psykriatiske sygehuse er der ansat sygeplejersker som  

 koordinator mellem sygehuset, patienterne og hjemmesygeplejerskerne.  

 Sygehusets læger ordinerer tilsyn af hjemmesygeplejerske, hvorefter det  

 praktiske arrangement i forbindelse med patienters udskrivning og fortsatte  

 tilsyn i hjemmet varetages af den koordinerende sygeplejerske, til hvem  

 hjemmesygeplejersken kan henvende sig om fornøden faglig støtte.
2.2.4. DEN DAGLIGE LEDELSE Forvaltningen af hjemmesygepelejrskeordningen og ansvaret for koordination  

 af de sundhedsmæssige og sociale personalegruppers indsats for den enkelte  

 borger påhviler som nævnt kommunerne.
 Til bistand ved løsning af disse opgaver har flere kommuner ansat ledende  

 sygeplejerske til at varetage den daglige ledelse af ordningen.
 Erfaringerne herfra har vist, at en hensigtsmæssig udøvelse af  

 hjemmesygeplejen, herunder tilrettelæggelsen af hjemmesygeplejerskernes  

 arbejde og effektivisering af ordningen, gennem udbygning af samarbejdet,  

 især med lægerne og sygehusene, bedst lader sig gennemføre, hvor der er ansat  

 en faglig leder.
Sundhedsstyrelsen må derfor anbefale faglig ledelse af  

 hjemmesygeplejerskeordningen.
I mindre kommuner vil en af de ansatte kunne  

 varetage ledelsesfunktionen som en del af sit arbejde, men spørgsmålet vil  

 også løses ved, at flere kommuner som mævnt slutter overenskomst om en fælles  

 ordning, således at de deltagende kommuner i fællesskab ansætter personalet,  

 herunder en ledende sygeplejerske, hvis opgaver tillige kan omfatte ledelse  

 af hjemmehjælpen.
 Den ledende hjemmesygeplejerske planlægger og organiserer hjemmesygeplejen  

 under ansvar over for social- og sundhedsforvaltningen og medvirker til, at  

 den fastlagte plan gennemføres.
Hendes opgaver omfatter arbejdsfordeling, tilrettelæggelse af fridage og  

 ferie og koordinering af hjemmesygeplejerskernes og andre medicinske og  

 sociale faggruppers og institutioners arbejde.
Hun yder faglig vejledning til  

 den enkelte og varetager tilrettelæggelse af faglige møder og kurser samt  

 observationsbesøg på sygehuse.
Som fast led i personalevejledningen bør indgå  

 et INTRODUKTIONSPROGRAM for nyansatte hjemmesygeplejersker omfattende  

 teoretiske og praktisk indføring i hjemmesygeplejerskearbejdet.
Hun følger udviklingen inden for hjemmesygeplejerskeordningen, vurderer  

 tilrettelæggelsen og arbejdsresultaterne og fremsætte forslag til eventuelle  

 ændringer.
Hun samarbejder med amtssundhedsplejersken (socialcentret) om  

 planlæggende og koordinerede opgaver, jf. afsnit 4.1. Endvidere yder hun  

 bidrag til den i den sociale styrelseslov § 3, stk. 2, omtalte årlige  

 oversigt over kommunens sociale og sundhedsmæssige virksomhed.
2.2.5. ANSÆTTELSE AF HJEMMESYGEPLEJERSKER Kommunalstyrelsen tilrettelægger hjemmesygeplejerkseordningen og ansætter  

 det fornødne antal hjemmesygeplejersker.
Ansættelse som hjemmesygeplejerske er betinget af, at den pågældende er  

 autoriseret sygeplejerske.
Endvidere bør ansøgeren have klinisk erfaring i  

 praktisk sygeplejerskearbejde, fortrinsvis inden for langtidsmedicinsk og  

 psykiatrisk sygepleje.
Det må anbefales, at sagsøgere, der i længere tid ikke  

 har virket som sygeplejerske, indhenter den nævnte erfaring umiddelbart forud  

 for ansættelsen.
 Hjemmesygeplejersker, der overdrages ledende opgaver, bør have gennemgået  

 et 3-måneders kompletteringskursus, jf. afsnit 4.2.
Sygeplejersker, der ansættes i ledende stillinger inden for  

 hjemmesygeplejen, bør have gennemgået 1. del af den videregående uddannelse  

 ved Danmarks Sygeplejerskehøjskole.
Hvor stillingen vedrører ledelsen af et  

 større personale eller flere personalegrupper vil det være ønskeligt, om hun  

 tillige har gennemgået 2. del af uddannelsen, der omfatter administration og  

 undervisning med henblik på de højere administrative og undervisende  

 stillinger inden for sundheds- og sygeplejen.
Sundhedsstyrelsen kan i ganske særlige tilfælde meddele dispensation fra  

 kravet om, at ansættelse som hjemmesygeplejerske er betinget af, at  

 pågældende er autoriseret sygeplejerske.
Retningslinier herfor er dog ikke  

 givet, idet der i de senere år ikke har været behov for at meddele sådan  

 dispensation.
 Kommunalbestyrelsen kan i ansættelses- og afskedigelsessager indhente en  

 vejledende udtalelse fra embedslægeinstitutionen og/eller  

 amtssundhedsplejersken (socialcentret).
Forud for en hjemmesygeplejerskes tiltræden af en stilling bør der  

 foreligge erklæring om hendes helbredstilstand tilligemed en  

 tilfredsstillende attest for tuberkuloseundersøgelse.
Disse erklæringer bør  

 ikke være over 6 uger gamle.
Hjemmesygeplejersken bør endvidere en gang om  

 året røntgenundersøges for tuberkulose samt om fornødent lade sig underkaste  

 en supplerende klinisk undersøgelse.
2.2.6. HENVISNING AF PATIENTER Lægernes henvisning af patienter til hjemmesygepleje sker gennem social-  

 og sundhedsforvaltningen.
De for plejen nødvendige oplysninger om patienten, herunder diagnose og  

 den ordinære behandling, gives af lægen skriftligt og/eller mundtligt direkte  

 til hjemmesygeplejersken eller den ledende hjemmesygeplejerske, hvor en sådan  

 er ansat.
Udskrives patienten fra sygehus til fortsat pleje i hjemmet bør  

 oplysningerne ligeledes gives direkte til hjemmesygeplejersken.
Ved  

 henvisning til barselspleje er det som regel jordemoderen, der giver  

 oplysning om mor og barn.
 Flytter en patient i plejeperioden, påhviler det hjemmesygeplejersken at  

 give de nævnte oplysninger om patienten til den sygeplejerske, der overtager  

 plejen, jf. afsnit 2.3.2. om fraflytning.
2.2.7. DEPOT Det påhviler kommunen at oprette et depot med de for hjemmesygeplejen  

 fornødne rekvisitter, hjælpemidler m.m., jf. § 3 i indenrigsministeriets  

 bekendtgørelse.
 Hjemmesygeplejersken får i stigende omfang - som følge af bestræbelserne  

 for at nedsætte patienters indlæggelsestid på sygehuset - henvist patienter,  

 der skal have skiftet forbinding efter operative indgreb, patienter med  

 kateter samt stærkt plejekrævende, herunder urenlige patienter o.l.
Hun må derfor kunne disponere over rekvisitter, hjælpemidler samt  

 forbindsstoffer, engangsmateriel m.m. af samme standard, som anvendes på  

 sygehusene.
Hjælpemidler m.v. bør efter behov stilles til rådighed for alle  

 patienter, også for patienter, der ad anden vej kan få støtte hertil, f.eks.  

 i medfør af lov om revalidering eller lov om omsorg for invalidepensionister  

 og folkepensionister, i perioden indtil ansøgning herom er bevilget.
Hjemmesygeplejersken må have let adgang til depotet, og transport af  

 større hjælpemidler til og fra patienten bør kunne rekvireres gennem social-  

 og sundhedsforvaltningen.
Ansvaret for registrering af udlån fra depotet og  

 for vedligeholdelse af dette påhviler den enkelte hjemmesygeplejerske inden  

 for ordningen.
 Forslag til fortegnelse over depot for hjemmesygeplejersker er anført i  

 BILAG 3.
HJEMMESYGEPLEJERSKENS VIRKSOMHED 2.3.1. HJEMMEBESØG HOS PATIENTEN Hjemmesygeplejersken aflægger besøg hos patienten i det omfang, den  

 ordinerede behandling, patientens tilstand og forholdene i hjemmet gør det  

 påkrævet.
Når patientens tilstand tillader det, kan behandlingen evt. finde  

 sted i et lokale, f.eks. i lægehus eller i social- og sundhedsforvaltning.
Vurdering af patientens behov for hjemmesygepleje forudsætter regelmæssig  

 kontakt mellem hjemmesygeplejersken og lægen samt gensidig orientering om  

 patientens tilstand og om forhold, der har indflydelse på  

 behandlingsresultatet.
OPHØR AF PLEJE MÅ ALTID SKE I SAMRÅD MED LÆGEN Hjemmesygeplejerskens virksomhed må koordineres med den hjælp, der  

 eventuelt ydes patienten af pårørende og af social- og sundhedsforvaltningens  

 øvrige personale.
 Patientens pleje må derfor tilrettelægges i nært samarbejde med de  

 pågældende og afpasses efter de enkeltes kvalifikationer og muligheder.  

 Samarbejdet bør også omfatte aftale om tidspunkt enten med henblik på fælles  

 assistance ved udførelse af plejekrævende opgaver hos dårlige og tunge  

 patienter eller på at give patienter, der er alene, mulighed for besøg på  

 forskellige tidspunkter.
I enkelte hjemmesygeplejerskeordninger er der forsøgsvis ansat  

 sygehjælpere, der under en hjemmesygeplejerskes ledelse bistår ved plejen,  

 fortrinsvis af ældre og af patienter med kroniske sygdomme.
Det påhviler  

 hjemmesygeplejersken at tilrettelægge plejen for de pågældende patienter,  

 hvorfor hun aflægger det første besøg med henblik på en vurdering af  

 plejebehovet.
Sygeplejersken holder sig orienteret om patientens tilstand ved  

 regelmæssige besøg i hjemmet og gennem hyppig kontakt med sygehjælperen.
 Beskæftigelse af uddannede sygehjælpere inden for hjemmesygeplejen bør  

 fortrinsvis kun finde sted, hvor der er ansat en ledende hjemmesygeplejerske.  

 I denne forbindelse skal man i øvrigt henvise til Sundhedsstyrelsens  

 retningslinier af 6. december 1973 om uddannelse af sygehjælpere, afsnittene  

 VIII og IX, vedrørende introduktions- og instruktionsprogrammer for  

 sygehjælpere, der beskæftiges inden for særlige sygehjælpergrene.
2.3.2. JOURNALER Hjemmesygeplejersken fører journal over den enkelte patient i  

 overensstemmelse med den af sundhedsstyrelsen givne vejledning.
Journalerne  

 udleveres hende af social- og sundhedsforvaltningen.
Ansvaret for journalerne  

 påhviler hjemmesygeplejersken, så længe hun benytter dem.
Når brug af  

 journaler ophører, afleveres de til arkivering i kommunens arkiv og opbevares  

 som andet journalmateriale i mindst 10 år.
Fraflytter en patient under  

 plejeperioden, påhviler det social- og sundhedsforvaltningen  

 (hjemmesygeplejersken) at sende journalen til social- og  

 sundhedsforvaltningen (hjemmesygeplejersken) i den nye opholdskommune.
Hjemmesygeplejersken fører efter den af sundhedsstyrelsen givne vejledning  

 særlig fortegnelse over de gennem hende administrerede euforiserende stoffer  

 på skema, der udleveres sammen med journalerne.
Skemaet opbevares under  

 behandlingesperioden i patientens hjem til orientering for lægen og herefter  

 sammen med journalen.
2.3.3. MEDVIRKEN VED UDDANNELSE AF SYGEPLEJERSKER Sundhedsstyrelsen lægger vægt på, at hjemmesygeplejersker som hidtil efter  

 aftale med Danmarks Sygeplejerskehøjskole ved Aarhus Universitet, herunder  

 afdelingen i København, kan modtage studerende til praktik og efter aftale  

 med sygeplejeskolerne medvirke ved uddannelse af sygeplejeelever i den del af  

 grunduddannelsen, der skal foregå i den primære sundhedstjeneste.
3. INDBERETNING 3.1. HJEMMESYGEPLEJERSKEN Hjemmesygeplejersken afgiver en skematisk indberetning om sin virksomhed  

 på dertil angivne blanketter (måneds- og årsberetning), der udleveres hende  

 af social- og sundhedsforvaltningen, og som føres i overensstemmelse med den  

 af sundhedsstyrelsen givne vejledning.
 Årsberetningen udfyldes i 3 eksemplarer til kommunalbestyrelsen.
3.2. KOMMUNALBESTYRELSEN Kommunalbestyrelsen indsender et eksemplar af hjemmesygeplejerskens  

 årsberetning til amtsrådet og et til embedslægeinstitutionen, der  

 videresender beretningen til sundhedsstyrelsen.
 Kommunalbestyrelsen giver endvidere til embedslægeinstitutionen  

 indberetning om ansættelse i og afgang fra hjemmesygeplejerskestillinger med  

 angivelse af den pågældendes fulde navn, personnummer og autorisationsdato.
 En oversigt over cirkulærer, retningslinier, formularer vedrøende  

 hjemmesygeplejerskens virksomhed med oplysning om, hvorfra de kan rekvireres,  

 er givet i bilag 4.
4. AMTSKOMMUNENS OPGAVER Amtskommunen varetager i forbindelse med hjemmesygeplejerskeordningen og  

 dennes indpasning i forvaltningssystemet for sociale og sundhedsmæssige  

 anliggender planlæggende og koordinerende opgaver i samråd med kommunerne og  

 yder disse sagkyndige vejledning vedrørende ordningens tilrettelæggelse og  

 administration.
Denne vejledning forudsættes givet af det til socialcentret  

 knyttede team af sagkyndige inden for det sociale og sundhedsmæssige område.  

 Endvidere er det amtskommunens opgave at tilrettelægge efteruddannelse af  

 hjemmesygeplejersker.
 Det forudsættes, at der til socialcentret, jf. afsnit 1.2.2. foran,  

 knyttes den fornødne sagkundskab til løsning af disse opgaver, herunder som  

 tilfældet er i 12 af amtskommunerne en amtssundhedsplejerske, jf. i øvrigt  

 indenrigsministeriets bekendtgørelse om sundhedsplejerskeordninger, § 4, stk.  

 2.
4.1. AMTSSUNDHEDSPLEJERSKEN Amtssundhedsplejersken er rådgivende i alle spørgsmål vedrørende sundheds-  

 og sygeplejen inden for de områder - uden for sygehusvæsenet - ved hvilke,  

 der beskæftiges syge- og sundhedsplejersker samt andre personalegrupper, der  

 deltager i disses arbejde.
Efter anmodning fra kommuner yder hun generel og konkret rådgivning  

 vedrørende planlægning af hjemmesygeplejerskeordninger, herunder prioritering  

 af opgaverne, og koordinering af disse ordninger og andre sundhedsmæssige og  

 sociale foranstaltninger.
Endvidere afgiver hun vejledende udtalelser i  

 ansættelses- og afskedigelsessager, jf. § 4 i indenrigsministeriets  

 bekendtgørelse.
 I samarbejde med embedslægeinstitutionen, skoleoverlæger, ledende  

 hjemmesygeplejersker og sundhedsplejersker medvirker hun ved udbygningen af  

 samarbejdet mellem hjemmesygeplejerskeordninger, sundhedplejerskeordninger,  

 læger, jordemødre og sygehusvæsen samt bistår med at fremme den faglige  

 integration af ordningerne i det kommunale og amtskommunale social- og  

 sundhedsvæsen.
 Hun tilrettelægger efteruddannelse af hjemmesygeplejersker og yder faglig  

 vejledning til den enkelte hjemmesygeplejerske, jf. § 6, stk. 2, i  

 indenrigsministeriets bekendtgørelse.
 Amtssundhedsplejersken yder bidrag til den i den sociale styrelseslov § 15  

 omhandlede årsberetning.
 Udover opgaver inden for hjemmesygeplejen kan amtssundhedsplejersken  

 varetage lignende opgaver inden for sundhedsplejerskeområdet, jf.  

 indenrigsministeriets bekendtgørelse om sundhedsplejerskeordninger, § 4 og §  

 6, stk. 2.
 Endelig er vejledning i faglige spørgsmål til personalegrupper inden for  

 plejehjemssektoren og bistand med tilrettelæggelse af disses efteruddannelse  

 flere steder overdraget til amtssundhedsplejersken.
4.2. EFTERUDDANNELSE AF HJEMMESYGEPLEJERSKER Som en forudsætning for, at de ansatte hjemmesygeplejersker kan påtage sig  

 de i afsnit 2 foran nævnte opgaver, bør der tilrettelægges en systematisk  

 efteruddannelse for disse i form af:
 AJOURFØRENDE KURSUS for samtlige hjemmesygeplejersker med henblik på  

 ajourførende nye behandlings- og arbejdsmetoder.
KOMPLETTERINGSKURSUS af ca. 3 måneders varighed for hjemmesygeplejersker,  

 der skal varetage særlige undervisende og ledende opgaver, og som ikke har  

 mulighed for optagelse på Danmarks Sygeplejerskehøjskole med henblik på en  

 videregående uddannelse.
Et sådant kursus vil med visse modifikationer af  

 emneindhold kunne tilrettelægges efter retningslinier i indenrigsministeriets  

 cirkulære af 25. september 1970 om afholddelse af kompletteringskurser for  

 afdelingssygeplejersker og 1. assistenter.
5. STATENS OPGAVER 5.1. EMBEDSLÆGEINSTITUTIONEN På det lægelige område står embedslægeinstitutionen til rådighed som  

 rådgiver for amtskommunale, kommunale og statslige myndigheder i lægelige,  

 hygiejniske, miljømæssige og socialmedicinske forhold, jf. § 4 i lov nr. 381  

 af 13. juni 1973 om embedslægeinstitutioner.
 Embedslægeinstitutionen eller, indtil en sådan er oprettet i  

 amtsrådskredsen, vedkommende amts- og kredslæger følger på sundhedsstyrelsens  

 vegne den sundhedsmæssige udvikling inden for amtskommunen og fører på  

 styrelsens vegne bl.a. tilsyn med den virksomhed, der inden for  

 amtsrådskredsen udøves af medicinalpersoner, herunder hjemmesygeplejersker.
 På begæring af amtskommuner og kommuner afgiver embedslægeinstitutionen  

 udtalelser i forbindelse med planlægning af hjemmesygeplejerskeordningen samt  

 yder vejledning angående den mest hensigtsmæssige indpasning af ordningen i  

 det kommunale og amtskommunale social- og sundhedsvæsen, ligesom  

 institutionen efter anmodning afgiver udtalelser om, hvorvidt  

 hjemmesygeplejerskeordningen er i overensstemmelse med udviklingen og  

 befolkningens behov, og om forslag til ændringer i og udvidelse af ordningen.
 I øvrigt henvises til lov om embedslægeinstitutioner af 13. juni 1973 samt  

 til de bestemmelser, der vil blive udsendt i medfør heraf.
Søren K.
Sørensen.
 /Øhlenschlæger.
 Bilag 1.
 Lov nr. 408 af 13. juni 1973 om hjemmesygeplejerskeordninger.
(Udelades her) Bilag 2.
 Bekendtgørelse nr. 161 af 27. marts 1974 om hjemmesygeplejerskeordninger.
(Udelades her) Bilag 3.
 FORSLAG TIL FORTEGNELSE OVER DEPOT FOR HJEMMESYGEPELEJRSKER.
 Vejledning vedrørende rekvisitter, hjælpemidler m.v. anført i hovedtræk.
 TIL MÅLINGER OG UNDERSØGELSER: Termometre, pulstæller, blodtryksapparat,  

 reagensstrimler m.v.
 TIL BEHANDLINGER: Injektionssprøjter og kanyler, saks, pincet,  

 myrtebladssonde, kateter, janetsprøjte, irrigator m.v.
 Forbindsstoffer, vat, cellestof m.v.
 Instrumentkoger, skifteskåle, kapsler m.v.
(engangsmateriel benyttes så vidt muligt) TIL ALMINDELIG HUDPLEJE OG HUDDESINFEKTION:Prophylalkohol, pudder, olie  

 m.v.
 LÆGEMIDLER: Adrenalininjektionsvædske 0,1 pct.
 DESINFEKTIONSMIDLER: Chloramintabletter, rodalon o.l.
 HJÆLPEMIDLER TIL UDLÅN: Seng med madras, sengelinned, patientløfter,  

 sengegalge, sengeklodser, indstilleligt rygleje, trykaflastende puder, bækken  

 m.v.
 ØVRIGE UDSTYR: Taske med aftageligt foer, engangsforklæder, -håndklæder,  

 -handsker, -vaskeklude, midler til hånddesinfektion m.v.
OVERSIGT OVER CIRKULÆRER, RETNINGSLINIER, FORMULARER O.L.
VEDRØRENDE  

 HJEMMESYGEPLEJERSKENS VIRKSOMHED.
SUNDHEDSSTYRELSENS CIRKULÆRE af 15. september 1962 til  

 hjemmesygeplejersker m.fl. om fremgangsmåden ved injektionsgivning,  

 sterilisering af instrumenter o.lign.(* 2) SUNDHEDSSTYRELSEN, 1964. Vejledning i barselspleje i hjemmene. (* 2)  

 sundhedsstyrelsen, 3. august 1966. Retningslinier for hjemmesygeolejerskers  

 administration af injektionsvædsker, der er omfattet af indenrigsministeriets  

 bekendtgørelse af 27. marts 1963 om euforiserende stoffer, som ændret den 3.  

 maj 1966 (* 2) FORMULAR 3713. Skema til brug for hjemmesygeplejersken ved anvendelse af  

 injektionsvædsker, der er omfattet af indenrigsministeriets bekendtgørelse af  

 27. marts 1963 om euforiserende stoffer, som ændret den 3. maj 1966, jf.  

 sundhedsstyrelsens retningslinier af 3. august 1966 (* 2) SUNDHEDSSTYRELSEN, MARTS 1968. Instruks for hjemmesygeplejersker  

 vedrørende behandling af akut allergisk chok med injektion af adrenalin. (*  

 2) FORMULAR 3715. Rekvisition af adrenalininjektionsvædske.
Rekvireres hos  

 Johan Ullstad og Sønner, Kompagnistræde 10, 1208 København K.
SUNDHEDSSTYRELSENS CIRKULÆRE af 1. september 1971 vedrørende omgangen med  

 benyttede engangssprøjter og -kanyler samt infektiøst affald. (* 2) FORMULAR 2861. Journalkort.
Rekvireres hos Olaf O.
Barfod og Co.s forlag,  

 Gyldenløvsgade 10, 1369 København K.
FORMULAR 2860. Hjemmesygeplejerskens beretning.
Rekvireres hos Olaf O.  

 Barfod og Co.s forlag, Gyldenløvsgade 10, 1369 København K.
FORMULAR 3720. Årsberetning om hjemmesygeplejen.
Rekvireres hos Johan  

 Ullstad og Sønner, Kompagnistræde 10, 1208 København K.
 (* 1) Betænkning nr. 534 af 1969 »Struktur og Dagpenge« og nr.  

 664 af 1972 »Service og Bistand«.
 (* 2) Rekvireres i Sundhedsstyrelsen.
