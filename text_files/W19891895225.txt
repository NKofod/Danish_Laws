En ejendomsmægler, der siden 1970 var blevet beskattet af avance ved  

 salg af 12 ejendomme, havde i 1980 købt en ejendom til beboelse og kontor.  

 Efter at ejendommen en gang havde været på tvangsauktion med godkendt fradrag  

 for tab, havde klagerens hustru købt ejendommen og senere overdraget den til  

 klageren.
Tab på ny tvangsauktion (med køb igen af hustruen) blev ikke  

 godkendt fradraget, da ejendommen ikke kunne anses for omfattet af klagerens  

 næringsvirksomhed.
 A klagede for indkomståret 1986 over, at de stedlige skattemyndigheder  

 ikke havde godkendt hans fradrag for et tab på 192.425 kr. ved salg på  

 tvangsauktion af en ejendom, idet dette tab ikke var anset for opstået som  

 led i klagerens næringsvirksomhed.
 Det fremgik af sagens oplysninger, at klageren, der drev virksomhed som  

 ejendomsmægler, siden 1970 havde købt og solgt 12 ejendomme, og at  

 salgsavancerne var selvangivet og beskattet som almindelig indkomst (næring).
Om den i sagen omhandlede ejendom var det oplyst, at den var erhvervet i  

 august 1980 for 795.000 kr.
I september 1982 var ejendommen gået på  

 tvangsauktion.
Budsummen havde udgjort 504.000 kr.
Tabet på 327.000 kr. havde  

 klageren fået fradrag for ved indkomstopgørelsen.
Samme dag som  

 tvangsauktionen blev afholdt, havde klagerens hustru overtaget ejendommen for  

 742.425 kr.
I april 1983 havde hustruen overdraget ejendommen til klageren i  

 forbindelse med separationsforhandlinger.
I maj 1986 var ejendommen igen gået  

 på tvangsauktion.
Budsummen havde udgjort 550.000 kr., og samme dag havde  

 klagerens hustru overtaget ejendommen for 740.000 kr.
 Ved indkomstopgørelsen for 1986 havde klageren herefter fratrukket et tab  

 på 192.425 kr., svarende til forskellen mellem budsummen på 550.000 kr. og  

 anskaffelsessummen på 742.425 kr.
De stedlige skattemyndigheder havde anført, at der var en række forhold,  

 som afkræftede formodningen om, at ejendommen kunne anses for erhvervet som  

 led i klagerens næringsvirksomhed.
Myndighederne havde således bl.a. lagt  

 vægt på, at ejendommen fortsat ejedes af klageren, og siden erhvervelsen i  

 1980 havde tjent som familiens bolig, samt at ejendommen siden 1980 havde  

 tjent som udgangspunkt for klagerens indtjening som ejendomsmægler.
 Klageren henviste over for Landsskatteretten til, at han drev næring med  

 køb og salg af fast ejendom, og at den pågældende ejendom også var omfattet  

 af hans næringsvirksomhed.
Efter de foreliggende oplysninger - herunder de af de stedlige  

 skattemyndigheder anførte forhold - fandt Landsskatteretten, at det var med  

 rette, at tabet ved salget af ejendommen ikke var anset for opstået som led i  

 klagerens næringsvirksomhed.
Den påklagede ansættelse blev herefter  

 stadfæstet.
 LV 1988, H 4.1.1. og 4.1.6.2.
