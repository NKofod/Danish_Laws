Bekendtgørelse om forretningsorden for Ankestyrelsen I medfør af § 58 i lov om retssikkerhed og administration på det sociale område, jf. lovbekendtgørelse nr. 265 af 25. februar 2022, fastsættes:
Kapitel 1 Anvendelsesområde § 1. Forretningsordenen finder anvendelse for Ankestyrelsen, jf. dog stk. 2.
 Stk. 2. Forretningsordenen finder ikke anvendelse for Ankestyrelsens Beskæftigelsesudvalg, Adoptionsnævnet, Ankenævnet for Statens Uddannelsesstøtteordninger, Arbejdsmiljøklagenævnet, Klagenævnet for Specialundervisning, Ligebehandlingsnævnet og Psykolognævnet.
Kapitel 2 Ankestyrelsens sammensætning § 2. Social- og boligministeren udpeger 90 medlemmer efter indstilling fra Dansk Arbejdsgiverforening, Fagbevægelsens Hovedorganisation, KL og Danske Handicaporganisationer.
Stk. 2. Dansk Arbejdsgiverforening, KL og Danske Handicaporganisationer indstiller hver 18 medlemmer.
Fagbevægelsens Hovedorganisation indstiller 36 medlemmer.
Afgørelser ved skriftlig behandling med medvirken af beskikkede medlemmer § 3. Sager, der skal behandles skriftligt, udsendes til de beskikkede medlemmer med indstilling om afgørelsen.
Stk. 2. Sager, der skal behandles skriftligt, kan efter Ankestyrelsens bestemmelse afgøres ved forenklet mødebehandling, jf. § 53, stk. 2, i lov om retssikkerhed og administration på det sociale område.
Sagen udsendes i så fald til de beskikkede medlemmer med indstilling om afgørelse og kan kun kræves drøftet på mødet, hvis et beskikket medlem giver besked herom inden mødet.
 Stk. 3. Hvis anmodningen efter stk. 2 kommer senere end 2 hverdage før det fastsatte møde, kan Ankestyrelsen udsætte sagen til afgørelse i et senere møde.
Kapitel 3 Forberedelse af sagerne og afgørelser om klagefristen § 4. Ankestyrelsen modtager rådgivning fra et antal lægekonsulenter og børnesagkyndige konsulenter, som ansættes i sekretariatet.
Lægekonsulenterne skal have kompetence som speciallæger inden for sundhedsvæsenet for at opnå ansættelse som rådgivende lægekonsulent i Ankestyrelsen.
 § 5. Direktøren bestemmer rækkefølgen for behandling af de indkomne sager.
 Stk. 2. Direktøren bestemmer fordelingen af sagerne til vicedirektøren eller vicedirektørerne, ankecheferne og andre ansatte.
 § 6. Ankestyrelsen træffer afgørelse om, hvorvidt en sag skal afvises, fordi den ikke efter lovgivningen kan behandles af Ankestyrelsen.
Stk. 2. Sager, som ikke efter lovgivningen kan behandles af Ankestyrelsen, sendes så vidt muligt videre til rette myndighed.
Ankestyrelsen giver parten meddelelse herom.
 § 7. Ankestyrelsen træffer afgørelse om, hvorvidt en klage skal afvises, fordi klagefristen ikke er overholdt, og hvorvidt der er grundlag for at dispensere fra klagefristen.
 § 8. Ankestyrelsen sender klagen til den myndighed, der har truffet afgørelse i sagen med henblik på genvurdering af sagen, hvis sagen ikke er blevet genvurderet i overensstemmelse med reglerne om genvurdering af afgørelser i forbindelse med klager.
§ 9. Efter modtagelse af en klage, ansøgning eller sag om uenighed mellem kommuner om deres forpligtelser sender Ankestyrelsen en skriftlig bekræftelse til parterne med angivelse af den forventede sagsbehandlingstid.
Ankestyrelsen orienterer parterne om deres rettigheder og om deres eventuelle pligt til at give oplysninger.
 Stk. 2. I ansøgningssager skal Ankestyrelsen i bekræftelsen efter § 11 a, stk. 6, i lov om retssikkerhed og administration på det sociale område orientere klageren om, at Ankestyrelsen, hvis det er nødvendigt, vil indhente oplysninger om helbred og sociale forhold, medmindre klageren afviser at give samtykke til indhentelsen inden en af Ankestyrelsen fastsat frist.
Stk. 3. Ankestyrelsen skal gøre klageren opmærksom på, at sagen vil blive afgjort på det foreliggende grundlag efter § 11 b i lov om retssikkerhed og administration på det sociale område, hvis klageren gør indsigelse mod, at Ankestyrelsen indhenter oplysninger til brug for sagens behandling.
I sager, hvor Ankestyrelsen, jf. § 11 c i lov om retssikkerhed og administration på det sociale område, kan indhente oplysninger uden klagerens samtykke, oplyses klageren herom.
 Stk. 4. Stk. 2 og 3 finder ikke anvendelse i sager efter adoptionsloven.
 Stk. 5. Parterne i en sag kan under sagens behandling fremsætte bemærkninger skriftligt eller på anden måde.
 § 10. Ved behandlingen af arbejdsskadesager efter lov om arbejdsskadesikring, lov om sikring mod følger af arbejdsskade, lov om erstatning til tilskadekomne værnepligtige m.fl., lov om erstatning til skadelidte værnepligtige m.fl. eller lov om erstatning til besættelsestidens ofre kan samtykke til at indhente oplysninger indhentes ved, at borgeren i den skriftlige bekræftelse af, at en klage er modtaget, bliver gjort opmærksom på, hvilke typer af oplysninger det kan blive nødvendigt at indhente, og får en frist til eventuelt at gøre indsigelse imod dette.
 Stk. 2. I sager efter stk. 1 kan helbredsoplysninger indhentes fra sundhedspersoner, herunder sygehuse, institutter og behandlende læger, når borgeren i den skriftlige bekræftelse er orienteret om, at det kan blive nødvendigt at indhente sådanne oplysninger og ikke har gjort indsigelse imod dette inden den fastsatte frist.
Kapitel 4 Afholdelse af møder m.v.
 § 11. I sager, der skal afgøres på møde, jf. §§ 52 b og 52 c i lov om retssikkerhed og administration på det sociale område, udpeger direktøren en formand for de enkelte møder.
§ 12. Ankestyrelsens møder er ikke offentlige.
Sagens parter, eller repræsentanter for disse, har ikke krav på at være til stede under mødet, jf. dog stk. 2.
 Stk. 2. I forbindelse med behandlingen af sager om særlig støtte til børn og unge, jf. § 65, § 74, stk. 1, eller § 75, stk. 5 eller 6, i lov om social service, afholdes et møde umiddelbart inden, afgørelsen træffes, hvor forældremyndighedsindehaveren m.fl., barnet eller den unge, advokaten og en eventuel bisidder for forældremyndighedsindehaveren eller barnet eller den unge får mulighed for at udtale sig over for Ankestyrelsen, jf. § 168, stk. 4, jf. § 74, stk. 2 og 3, i lov om social service.
Stk. 3. I forbindelse med behandlingen af sager om adoption uden samtykke, jf. § 10 i adoptionsloven, afholdes et møde umiddelbart inden, afgørelsen træffes.
Sagens parter, jf. § 68 f, stk. 2, i lov om social service, samt advokaterne og bisidderne for parterne skal i sager efter 1. pkt. have mulighed for at udtale sig over for Ankestyrelsen.
 § 13. Konsulenter med særlig sagkundskab om de forhold, som sagerne vedrører, kan deltage i møder uden stemmeret.
Stk. 2. I sager afgjort af børn og unge-udvalget, hvor Ankestyrelsens afgørelser kan indbringes for domstolene efter reglerne i retsplejelovens kapitel 43 a, og i sager, hvor Ankestyrelsen skal træffe afgørelse i sager om adoption uden samtykke, jf. § 10 i adoptionsloven, skal der på møderne deltage en børnesagkyndig konsulent uden stemmeret.
Den børnesagkyndige konsulent skal være kyndig i børne- eller ungdomspsykiatri, psykologi eller pædagogik eller have en lignende, relevant uddannelse.
Stk. 3. Vurderer Ankestyrelsen, at det er nødvendigt for behandlingen af en sag, jf. § 11 c, stk. 1, nr. 1, i lov om retssikkerhed og administration på det sociale område, kan Ankestyrelsen anmode private, der har kendskab til barnet eller den unge, om at deltage på mødet.
Ankestyrelsen skal ved anmodningen gøre opmærksom på, at den adspurgte ikke har pligt til at deltage på mødet.
 Stk. 4. Stk. 3 finder ikke anvendelse i sager, som Ankestyrelsen behandler efter adoptionsloven.
 § 14. Ankestyrelsen beslutter, om et møde kan afholdes ved fysisk fremmøde, via digitalt medie, telefon eller lignende, jf. dog stk. 2 og 3.
Stk. 2. Møder som nævnt i § 12, stk. 2 og 3, kan alene afholdes ved fysisk fremmøde.
Er det på grund af ekstraordinære omstændigheder ikke muligt at gennemføre mødet ved fysisk fremmøde, kan Ankestyrelsen beslutte, at mødet afholdes via digitalt medie.
 Stk. 3. Ankestyrelsen kan beslutte, at en deltager i mødet i helt særlige tilfælde og som følge af dennes særlige behov kan deltage i et møde via digitalt medie, telefon eller lignende.
 § 15. Mødet er beslutningsdygtigt, når begge de beskikkede medlemmer deltager, jf. dog stk. 2.
Stk. 2. Hvis et beskikket medlem ikke deltager, aflyses mødet.
Hvis et beskikket medlem akut bliver forhindret i at deltage i mødet, kan Ankestyrelsen, hvis begge de beskikkede medlemmer er enige, undtagelsesvist gennemføre mødet med deltagelse af kun det ene beskikkede medlem.
Efter mødet voterer det beskikkede medlem, der ikke deltog på mødet, via digitalt medie, telefon eller lignende.
Hvis der er uenighed mellem de beskikkede medlemmer, om, hvordan sagerne skal afgøres, kan der ikke træffes afgørelse, og sagen vil blive behandlet på et nyt møde.
§ 16. Beslutninger truffet på et møde skrives i et beslutningsreferat.
Referatet skal ikke gengive drøftelserne på mødet, jf. dog stk. 2.
 Stk. 2. Et beskikket medlem kan forlange at få et særstandpunkt med en kort begrundelse herfor skrevet i referatet.
§ 17. Ankestyrelsen indkalder til møderne, så ofte som det er nødvendigt, og beslutter, hvilke beskikkede medlemmer der skal indkaldes.
Indkaldelse til et møde skal som hovedregel ske med mindst 2 ugers varsel.
Er et beskikket medlem forhindret, kan et andet beskikket medlem indkaldes med kortere varsel, dog vil beskikkede medlemmer altid kunne forlange mindst 1 uges varsel.
Stk. 2. Dagsorden for mødet og det nødvendige materiale sendes ud med et rimeligt varsel, så vidt muligt senest 1 uge før mødet.
Sagens øvrige akter skal være tilgængelige til gennemsyn på de beskikkede medlemmers anmodning.
 Stk. 3. Ankestyrelsen kan beslutte, at der for visse sager kan indkaldes og sendes materiale ud med en kortere frist end fristerne efter stk. 1 og 2.
Kapitel 5 Afgørelser m.v.
§ 18. Hvis en afgørelse er truffet med medvirken af beskikkede medlemmer, skal det i afgørelsen angives, om der er enighed om afgørelsen, eller om det er et flertal, der har truffet afgørelsen.
Navnene på de, der har truffet afgørelsen, angives ikke.
En begrundelse for et eventuelt særstandpunkt anføres kort i afgørelsen.
§ 19. Efter anmodning kan sagens parter få oplyst navnet på formanden og de eventuelle beskikkede medlemmer, som har deltaget i sagens afgørelse.
Det kan desuden oplyses, hvilken organisation de beskikkede medlemmer er indstillet af.
 Stk. 2. Parterne kan efter anmodning få oplyst navnet på en eventuel lægekonsulent eller børnesagkyndig konsulent, som har deltaget i sagen.
 § 20. Ankestyrelsen offentliggør i anonymiseret og eventuel resumeret form afgørelser, der har principiel eller generel betydning, og som er egnet som vejledning om Ankestyrelsens praksis.
 § 21. Ankestyrelsen informerer Social-, Bolig- og Ældreministeriet, Beskæftigelsesministeriet eller andre berørte ministerier om regler, som giver anledning til administrative vanskeligheder eller fortolkningstvivl.
Kapitel 6 Inhabilitet § 22.  Et beskikket medlem af Ankestyrelsen kan efter § 54 i lov om retssikkerhed og administration på det sociale område ikke deltage i behandlingen af sager vedrørende en kommune, hvor den pågældende er ansat eller er medlem af kommunalbestyrelsen.
 § 23. Lægekonsulenterne og de børnesagkyndige konsulenter må ikke gennem deres arbejde have kendskab til den eller dem, som sagen vedrører.
 Stk. 2. Lægekonsulenterne og de børnesagkyndige konsulenter må ikke medvirke ved behandlingen af en sag, hvor den, som sagen vedrører, er behandlet på en sygehusafdeling, som konsulenten har ansvaret for, selv om konsulenten ikke personligt har haft med behandlingen at gøre.
Stk. 3. Lægekonsulenter må ikke deltage i behandlingen af arbejdsskadesager efter lov om arbejdsskadesikring, lov om sikring mod følger af arbejdsskade m.fl. eller lov om erstatning til tilskadekomne værnepligtige m.fl., hvor et forsikringsselskab, som lægekonsulenten er tilknyttet, er part.
Lægekonsulenten må heller ikke tage del i behandlingen af arbejdsskadesager, som indtræffer på det sygehus, hvor lægen er ansat, og hvor sygehuset er selvforsikret i forhold til arbejdsskadeforsikringen.
§ 24. Det beskikkede medlem har selv pligt til at gøre formanden for mødet opmærksom på forhold, som kan medføre inhabilitet.
Dette skal ske hurtigst muligt inden mødet således, at et andet beskikket medlem kan inddrages i behandlingen af sagen.
 Stk. 2. Hvis der på mødet rejses tvivl om et beskikket medlems habilitet, afgøres spørgsmålet på mødet.
Kapitel 7 Ikrafttræden § 25. Bekendtgørelsen træder i kraft den 1. april 2023.
 Stk. 2. Bekendtgørelse nr. 992 af 26. juni 2020 om forretningsorden for Ankestyrelsen ophæves.
