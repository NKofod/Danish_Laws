Skriftlig fremsættelse (6. oktober 2021) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om klima (Indikativt klimamål for 2025) (Lovforslag nr.
L 31) Lovforslaget udmønter aftale om et indikativt drivhus-gasreduktionsmål for 2025 af 7. maj 2021 mellem regeringen (Socialdemokratiet), Socialistisk Folkeparti, Radikale Venstre og Enhedslisten.
 Med lovforslaget indskrives et indikativt mål for 2025 i klimaloven, som fastsætter et drivhusgasreduktionsmål på 50-54 pct. i 2025 i forhold til niveauet i 1990. Et mål for 2025 på 50-54 pct. er i overensstemmelse med Klimarådets anbefaling.
 Målet for 2025 vil medvirke til at sikre yderligere reduktioner på den korte bane for at støtte op om indfrielsen af klimalovens målsætninger om 70 pct. reduktion i 2030 og klimaneutralitet i senest 2050 med Parisaftalens målsætning om at begrænse den globale temperaturstigning til 1,5 grader for øje.
 Lovforslaget tilsiger, at målet for 2025 skal betragtes som indikativt, som indbefatter, at målet fastsættes som et interval og ikke som et fast punktmål.
 Målet for 2025 vil blive opgjort som et gennemsnitsmål over perioden 2024-2026, hvilket bidrager til at udjævne eventuelle udsving i det enkelte år.
 Med lovforslaget forslås det, at Klimarådet i sin årlige statusrapport og klima-, energi- og forsyningsministeren i det årlige klimaprogram forpligtes til at vurdere status for opfyldelsen af målet for 2025.
 Målet vil skulle indfries under hensyntagen til klimalovens guidende principper.
 Endelig fremgår det af lovforslaget, at aftaleparterne vil træde sammen og korrigere målet, såfremt udefra kommende forudsætninger i den årlige klimafremskrivning ændrer sig væsentligt.
 Lovforslaget foreslås at træde i kraft dagen efter bekendtgørelsen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
