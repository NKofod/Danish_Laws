 Skrivelse om ændring af vejledning om en a-kasses pligt til at vejlede mv.
 I vejledning nr. 9710 af 1. juli 2015 om en a-kasses pligt til at vejlede mv. foretages følgende ændringer:
 1. Vejledningen Til § 2 affattes således:
»Til § 2 § 2, stk. 1, er ikke udtømmende i forhold til, hvad der skal informeres om ved ledighedens indtræden efter § 65, stk. 3, i lov om arbejdsløshedsforsikring m.v.
A-kassen skal således også informere om manglende rådighed ved sygdom mv., aftjening af værnepligt, frihedsberøvelse, forsørgelse på institution samt om andre grunde til manglende rådighed, fx manglende bopæl og ophold i Danmark og manglende pasningsmulighed for børn eller andre familiemedlemmer af husstanden, der kræver pleje.
A-kassen skal også informere om, at medlemmet skal give jobcenteret oplysning om manglende pasningsmulighed for børn eller andre familiemedlemmer af husstanden, der kræver pleje, så snart pasningsproblemet opstår.
Medlemmet skal oplyse, om der er tale om manglende pasningsmulighed inden for institutionens åbningstid eller uden for institutionens åbningstid.
Medlemmet skal også give jobcenteret besked, når medlemmet ikke længere mangler pasningsmulighed.
A-kassen skal give informationen efter § 2 hurtigst muligt, når et medlem bliver ledigt. « 2. Efter vejledningen Til § 3 indsættes:
»Til § 3 a Når et medlem bliver indplaceret i en dagpengeperiode, skal a-kassen bl.a. informere om  at indberettede løntimer efter indplaceringen kan bruges til at forlænge dagpengeperioden, når den ordinære dagpengeperiode er udløbet,  at der frem til den 1. juli 2017 mindst skal være indberettet 9,25 timer, for at timerne kan bruges til forlængelse i det ugebaserede dagpengesystem,  at dagpengeperioden højest kan forlænges i op til 1 år inden for 1,5 år,  at én løntime giver ret til to timers forlængelse af dagpengeperioden, og  at de løntimer, der bruges til at forlænge dagpengeperioden, ikke kan bruges til at genoptjene ret til en ny dagpengeperiode.« 3. Vejledningen Til § 23 affattes således:
»Til § 23 Vejledningspligten opstår, når a-kassen bliver bekendt med, at der er begyndt en sag om tildeling af social pension til medlemmet, eller at medlemmet får social pension, fx ved oplysning fra medlemmet selv.« 4. Efter vejledningen Til § 23 indsættes:
»Til § 23 a A-kassen skal vejlede om medlemmets samlede mulige forlængelse af dagpengeretten efter §§ 20-20 b i bekendtgørelse om beskæftigelseskrav for lønmodtagere og dagpengeperiode.
Vejledningen skal ske i forbindelse med a-kassens opgørelse af medlemmets samlede mulige forlængelse, dvs. i god tid før medlemmets ret til dagpenge udløber.
Før medlemmets forlængede ret til dagpenge udløber, skal a-kassen vejlede om medlemmets samlede mulige forlængelse på baggrund af de løntimer, der er indberettet til indkomstregisteret siden seneste opgørelse af den forlængede dagpengeperiode.
Vejledningen skal baseres på de oplysninger om løntimer, der foreligger på tidspunktet for opgørelsen af forlængelsen efter bekendtgørelse om beskæftigelseskravet for lønmodtagere og dagpengeperiode.« 5. Efter vejledningen Til § 24 indsættes:
»Til § 24 a og § 24 b A-kassen skal informere et medlem, der nærmer sig folkepensionsalderen, om muligheden for at bevare medlemskabet som et særligt seniormedlemskab.
A-kassen skal informere om, at et seniormedlemskab  ikke giver ret til ydelser efter loven,  giver ret til hjælp til og vejledning om jobsøgning, og  ikke pålægger seniormedlemmet pligter, bortset fra betaling af det administrationsbidrag til a-kassen, som a-kassen fastsætter.
 Det skal fremgå af informationen, at a-kassen yder hjælp til og vejledning om jobsøgning, når seniormedlemmet anmoder om det, og at det ikke vil kunne få konsekvenser for seniormedlemmet, hvis seniormedlemmet ikke følger a-kassens vejledning.
 Det skal også fremgå af informationen, at medlemmet skal give a-kassen besked, hvis medlemmet ønsker at bevare medlemskabet som et særligt seniormedlemskab.
