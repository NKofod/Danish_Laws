Fremsat den 2. februar 1999 af Thorkild B.
Fransgaard (FP),  

 Kim Behnke (FP), Merete Behrndt (FP) og Kirsten Jacobsen (FP) Forslag til Lov om ændring af lov om  

 planlægning (Sammenlægning af pensionisters ejertid af  

 sommerhuse) § 1 I lov om planlægning, jf. lovbekendtgørelse nr. 563 af 30.  

 juni 1997, som ændret ved § 4 i lov nr. 478 af 1. juli 1998,  

 § 3 i lov nr. 479 af 1. juli 1998 og lov nr. 1022 af 23. december 1998,  

 foretages følgende ændring:
 1. I § 41, stk. 1, 1. pkt., erstattes ordene  

 »ejendommen i« med: »en bolig i et sommerhusområde i samlet«.
§ 2 Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger Gældende lovgivning Lov om sommerhuse og campering m.v. blev gennemført  

 i forbindelse med Danmarks indtræden i EF.
Lovens hovedformål er  

 at regulere naturressourcerne i Danmark ved at kontrollere  

 efterspørgslen af jord til fritidsformål.
De grundlæggende  

 regler findes stadig i sommerhusloven, mens reglerne om anvendelse af  

 ejendommene i sommerhusområder som et planlægningsanliggende nu  

 udgør en del af planloven.
 Forbudet mod helårsbeboelse i sommerhuse kom ind i  

 sommerhusloven i forbindelse med lov nr. 288 af 26. juni 1975, der  

 trådte i kraft den 1. februar 1977.
Ved den ændring i bestemmelserne vedrørende  

 forbud mod helårsbeboelse i sommerhuse, som blev foretaget ved lov nr.  

 388 af 6. juni 1991 om planlægning, opnåede pensionister efter  

 otte års ejerskab en personlig ret til at bo i deres sommerhus hele  

 året (ved en pensionist forstås en person på 67 år og  

 derover, en person over 60 år, der oppebærer pension eller  

 efterløn, samt en førtidspensionist i henhold til lov om social  

 pension). En pensionists ægtefælle eller samlever kan sammen med  

 pensionisten benytte boligen til helårsbeboelse.
Efter pensionistens  

 død kan ægtefællen eller samleveren fortsætte med at  

 benytte boligen til helårsbeboelse.
Ved fraflytning bortfalder denne  

 ret.
Baggrunden for ændringen var et ønske om at tilgodese  

 pensionister, der igennem en årrække har haft en tilknytning til  

 et sommerhus, og som ønsker at nyde deres otium her.
Baggrunden for lovforslaget Forslagsstillerne opfatter den liberalisering af  

 bestemmelserne vedrørende forbud mod helårsbeboelse i  

 sommerhuse, der fandt sted ved ændringen af planloven ved lov nr. 388  

 af 6. juni 1991, som et skridt i den rigtige retning.
Forslagsstillerne  

 mener, at selv om bestemmelserne i planloven vedrørende  

 helårsbeboelse i sommerhuse er mere acceptable, end de var før  

 ændringerne i 1991, er bestemmelserne stadig urimelige, især for  

 så vidt angår pensionisters manglende mulighed for at  

 sammenlægge ejertid af et sommerhus med ejertid af et andet.
Forslagsstillerne ønsker med lovforslaget for det  

 første at sikre, at pensionister, der i en årrække har  

 haft tilknytning til et sommerhusområde, og som ønsker at bo der  

 hele året, ikke tvinges til at ofre uforholdsmæssigt store  

 beløb på at forbedre og modernisere et sommerhus for at kunne bo  

 der hele året.
Sådanne pensionister skal i stedet kunne  

 købe et andet sommerhus, der mere hensigtsmæssigt kan indrettes  

 til helårsbeboelse.
 Dernæst ønsker forslagsstillerne, at  

 pensionister, der har haft sommerhus i en periode, og som eksempelvis  

 ønsker at nyde deres otium i et sommerhusområde tæt  

 på familien, får mulighed for at sammenlægge ejertid af et  

 sommerhus med ejertid af et andet, så de kan købe et andet  

 sommerhus tættere på familien.
 Endelig vil pensionister med lovforslaget få  

 mulighed for at kunne erhverve et andet sommerhus tættere på  

 centerbebyggelser.
Forslagsstillerne påpeger, at ændringen ikke  

 vil medføre en forøgelse af antallet af pensionister, der har  

 ret til at bebo sommerhuse hele året, idet reglen om otte års  

 samlet ejertid skal opretholdes.
Samtidig forventes flere pensionister at  

 ønske at erhverve sommerhuse tættere på bynære  

 områder, hvilket vil medføre en lettelse for kommunernes  

 forpligtelser til hjemmepleje m.v.
 Forslagsstillerne mener endvidere, at forslaget vil  

 medvirke til at frigøre boliger i byerne, som ofte vil være  

 små billige lejligheder, der er stærkt efterspurgt af andre.
 Endelig påpeger forslagsstillerne, at tanken om, at  

 pensionister skal have mulighed for at flytte tættere på deres  

 familie, stemmer godt overens med bestemmelserne ifølge den sociale  

 lovgivning, hvorefter pensionister kan flytte til plejehjem i en anden  

 kommune, hvis flytningen er begrundet i et ønske om at bevare en  

 tæt kontakt til nære pårørende, der bor i  

 tilflytningskommunen.
Bemærkninger til lovforslagets enkelte  

 bestemmelser Til § 1 Efter § 41, stk. 1, 1. pkt., har en pensionist,  

 der ejer en bolig i et sommerhusområde, en personlig ret til at benytte  

 boligen til helårsbeboelse, når pensionisten har ejet ejendommen  

 i 8 år.
Det foreslås, at pensionister kan sammenlægge deres  

 ejertid af et sommerhus med ejertid af et andet sommerhus uden at miste  

 retten til helårsbeboelse.
Herefter vil ejertid af et sommerhus  

 følge ejeren og ikke det enkelte sommerhus, i og med at ejertid af et  

 sommerhus vil kunne sammenlægges med ejertid af et andet sommerhus.
Ved sammenlægning af ejertid af et eller flere  

 sommerhuse skal ejeren have ejet sommerhusene i sammenlagt 8 år inden  

 for de seneste 9 år.
Herved tillades en samlet periode på indtil  

 1 år, hvor pensionisten ikke har været ejer af et sommerhus, men  

 som kan være nødvendig i forbindelse med de praktiske  

 omstændigheder i forbindelse med køb og salg af sommerhuse.
Ved  

 denne forståelse af 8-års-reglen tilsigtes derfor blot reelt at  

 muliggøre et køb og salg af et sommerhus og ikke at ændre  

 8-års-reglen til en 9-års-regel.
Til § 2 Det er forslagsstillernes ønske, at den nye regel  

 indføres hurtigst muligt, hvorfor loven foreslås at træde  

 i kraft dagen efter bekendtgørelsen i Lovtidende.
Lovforslaget sammenholdt med gældende lov Gældende formulering Lovforslaget § 41. En pensionist, der ejer en bolig i et  

 sommerhusområde, har en personlig ret til at benytte boligen til  

 helårsbeboelse, når pensionisten har ejet ejendommen i 8  

 år.
Retten til helårsbeboelse bortfalder dog, hvis der  

 nedlægges forbud mod, at boligen anvendes til helårsbeboelse  

 efter reglerne om boligtilsyn i kapitel VIII i lov om byfornyelse og  

 boligforbedring.
Bestemmelserne i kapitel VII i lov om midlertidig regulering  

 af boligforholdene finder ikke anvendelse på boliger, der benyttes til  

 helårsbeboelse efter 1. pkt.
§ 41. En pensionist, der ejer en bolig i et  

 sommerhusområde, har en personlig ret til at benytte boligen til  

 helårsbeboelse, når pensionisten har ejet en bolig i et  

 sommerhusområde i samlet 8 år.
Retten til helårsbeboelse  

 bortfalder dog, hvis der nedlægges forbud mod, at boligen anvendes til  

 helårsbeboelse efter reglerne om boligtilsyn i kapitel VIII i lov om  

 byfornyelse og boligforbedring.
Bestemmelserne i kapitel VII i lov om  

 midlertidig regulering af boligforholdene finder ikke anvendelse på  

 boliger, der benyttes til helårsbeboelse efter 1. pkt.
 Stk. 2. Ved pensionist forstås en person på 67  

 år og derover, en person over 60 år, der oppebærer pension  

 eller efterløn, samt en førtidspensionist i henhold til lov om  

 social pension.
 Stk. 2. Ved pensionist forstås en person på 67  

 år og derover, en person over 60 år, der oppebærer pension  

 eller efterløn, samt en førtidspensionist i henhold til lov om  

 social pension.
Stk. 3. En pensionists ægtefælle, samlever eller  

 nært beslægtede kan sammen med pensionisten benytte boligen til  

 helårsbeboelse.
Efter pensionistens død kan  

 ægtefællen, samleveren eller den nært beslægtede  

 fortsætte med at benytte boligen til helårsbeboelse.
Ved  

 fraflytning bortfalder denne ret.
Stk. 3. En pensionists ægtefælle, samlever eller  

 nært beslægtede kan sammen med pensionisten benytte boligen til  

 helårsbeboelse.
Efter pensionistens død kan  

 ægtefællen, samleveren eller den nært beslægtede  

 fortsætte med at benytte boligen til helårsbeboelse.
Ved  

 fraflytning bortfalder denne ret.
 Stk. 4. Dør pensionisten uden at efterlade sig en  

 ægtefælle eller samlever, har en anden person, der har haft  

 fælles husstand med pensionisten, ret til at fortsætte med at  

 benytte boligen til helårsbeboelse.
 Stk. 4. Dør pensionisten uden at efterlade sig en  

 ægtefælle eller samlever, har en anden person, der har haft  

 fælles husstand med pensionisten, ret til at fortsætte med at  

 benytte boligen til helårsbeboelse.
 Stk. 5. Retten efter stk. 3 og 4 bortfalder ved  

 fraflytning.
 Stk. 5. Retten efter stk. 3 og 4 bortfalder ved  

 fraflytning.
Skriftlig fremsættelse Thorkild B.
Fransgaard (FP):
 Som ordfører for forslagsstillerne tillader jeg mig  

 herved at fremsætte:
 Forslag til lov om ændring af lov om  

 planlægning. (Sammenlægning af pensionisters ejertid af  

 sommerhuse).
(Lovforslag nr.
L 170).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets hurtige og velvillige  

 behandling.
