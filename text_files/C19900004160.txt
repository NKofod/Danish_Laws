(Til samtlige kommunalbestyrelser og  

 amtsråd) I forbindelse med Folketingets behandling af lovforslaget om ændring af de  

 kommunale styrelseslove (Faste vederlag, kommunalt ansattes medlemskab af  

 udvalg) (lov nr. 729 af 2. december 1989) gav indenrigsministeren over for  

 Folketingets Kommunaludvalg tilsagn om at undersøge mulighederne efter  

 styrelsesloven for at fastlægge maksimum for diætgivende møder i råd, nævn  

 m.v. med henblik på en orientering herom til kommunerne.
 Indenrigsministeriet har tidligere i en skrivelse af 13. juli 1984 givet  

 udtryk for den opfattelse, at en kommunalbestyrelse ikke lovligt kan begrænse  

 ydelsen af diæter efter styrelseslovens § 16, stk. 3, til et bestemt antal  

 møder.
Efter fornyede overvejelser af spørgsmålet finder Indenrigsministeriet  

 ikke grundlag for at opretholde den tidligere tilkendegivne opfattelse.
En  

 kommunalbestyrelse kan lovligt træffe beslutning om ophør af diætudbetaling i  

 henhold til styrelseslovens § 16, stk. 3. Kommunalbestyrelsen må derfor også  

 på forhånd kunne træffe beslutning om, at der alene kan udbetales diæter  

 efter styrelseslovens § 16, stk. 3, for et nærmere fastsat antal møder i det  

 pågældende råd, udvalg el. lign. eller for bestemte møder, hvor nærmere  

 angivne sager behandles, f.eks. sager vedrørende budget, regnskab eller  

 personaleforhold.
En sådan på forhånd truffet beslutning om begrænset  

 diætudbetaling må tillige foretrækkes frem for en senere beslutning om ophør  

 af diætudbetaling.
Hvis hjemmelen for diætudbetaling ikke er § 16, stk. 3, i lov om  

 kommunernes styrelse, må mulighederne for at begrænse antallet af møder, for  

 hvilke der skal ydes diæter, bero på en fortolkning af den pågældende  

 hjemmel.
I de tilfælde, hvor bestemmelsen er formuleret således, at der kan  

 ydes medlemmerne diæter i overensstemmelse med reglerne i lov om kommunernes  

 styrelse, eller hvor bestemmelsen indeholder udtryk, der kan sidestilles  

 hermed, vil kommunalbestyrelsen efter Indenrigsministeriets opfattelse være  

 berettiget til at begrænse diætudbetalingen.
