Vejledning om ansøgning om støtte fra ansøgningspuljen til økonomi- og gældsrådgivning Ansøgningsfrist den 23. april 2018 kl. 12.00 INDHOLDSFORTEGNELSE 1 Indledning 2 Ansøgningspuljens formål 3 Ansøgningspuljens målgruppe 4 Ansøgerkreds 5 Baggrund for ansøgningspuljen 6 Forventede resultater 7 Støttegende projekter 8 Partnerskaber 9 Projektperiode 10 Tildelingskriterier for tilskud fra ansøgningspuljen 11 Tilskudsberettigede udgifter 12 Ikke tilskudsberettigede udgifter 13 Udarbejdelse af budget 13.1 Nødvendige udgifter 13.2 Periodeiserede budgetter 13.2.1 100.000 kr. eller derover 13.2.2 Under 100.000 kr.
13.3 Lønudgifter 13.4 Enhedspriser 13.5 Noter til budgettet 14 Ansøgningsprocedure 14.1 NemID 15 Hvis projektet får tilskud 15.1 Rapport og erfaringsopsamling 16 Statsstøtte 1 Indledning Som led i satspuljeaftalen for 2018 er der afsat i alt 19,5 mio. kr. til en ansøgningspulje til økonomi- og gældsrådgivning i en toårig projektperiode fra 2018.
 Midlerne er afsat i finansloven for 2018 på § 15.75.46.50.
 Udover ansøgningspuljen afsættes 2 mio. kr. til oprettelse af en vidensfunktion for økonomi- og gældsrådgivning, hvor relevante aktører på området skal udvikle den samlede gældsrådgivningsindsats i form af redskaber, der kan bidrage til at sikre større kvalitet i og viden om indsatsen.
 I perioden 2012-2020 har ca. 30 projekter modtaget tilskud til gældsrådgivning fra Børne- og Socialministeriet, Beskæftigelsesministeriet samt Transport-, Bygnings- og Boligministeriet.
 Med denne ansøgningspulje forventes det, at der kan ydes støtte til yderligere ca. 9-12 projekter fra 2018-2020.
2 Ansøgningspuljens formål Ansøgningspuljens formål er at yde støtte til projekter, som tilbyder gratis økonomi- og gældsrådgivning og derigennem medvirker til at reducere social udsathed. Økonomi- og gældsrådgivningen skal muliggøre, at udsatte borgere kan modtage en gratis helhedsorienteret rådgivning om håndtering af gæld og privatøkonomiske forhold, såvel som sociale og beskæftigelsesmæssige forhold.
3 Ansøgningspuljens målgruppe Ansøgningspuljens målgruppe er socialt udsatte borgere, som har en kombination af lav indkomst, gæld og lavt rådighedsbeløb.
 Der er mulighed for at lave særlige indsatser rettet mod unge eller mod udsættelsestruede lejere, fx undervisning i budgetlægning mv. for en gruppe af unge eller udsættelsestruede lejere.
4 Ansøgerkreds Ansøgningspuljens ansøgerkreds er frivillige foreninger og private organisationer, herunder almene boligorganisationer, som har erfaring med gældsrådgivning.
 Gældsrådgivningen skal ske i partnerskab mellem relevante og tværsektorielle aktører  fx mellem kommunale myndigheder, frivillige foreninger og almene boligorganisationer for at sikre en helhedsorienteret rådgivning.
 Ansøgere, der i 2018 modtager støtte til eksisterende projekter for frivillig gældsrådgivning, skal oplyse dette.
5 Baggrund for ansøgningspuljen Alt for mange borgere oplever usikkerhed og frygt for den næste regning på grund af en kaotisk og uoverskuelig privatøkonomi.
Med den rette støtte kan den enkelte få en større kontrol over egen økonomi, ligesom udsættelser og hjemløshed kan forebygges.
Initiativet understøtter videreførelsen af en vederlagsfri økonomi- og gældsrådgivning i en toårig periode fra 2018 i form af støtte til forpligtende partnerskaber mellem frivillige organisationer, almene boligorganisationer og kommuner.
I modsætning til tidligere ordninger i hhv.
Børne- og Socialministeriet, Beskæftigelsesministeriet og Transport, Bygnings- og Boligministeriet, gives støtten i form af en samlet model for alle sektorområder målrettet socialt udsatte borgere.
Initiativet sikrer således en samlet ordning for økonomi- og gældsrådgivning fremadrettet, så udsatte borgere modtager den bedst mulige støtte i mestringen af deres privatøkonomi og forebyggelsen af hjemløshed.
6 Forventede resultater Det forventes, at rådgivningen medvirker til, at borgere, som er i risiko for at stifte en uoverskuelig gæld eller blive udsat af sin bolig, undgår dette ved at modtage økonomisk rådgivning.
For de borgere, som allerede har opbygget en uoverskuelig gæld forventes det, at den enkelte borger får reduceret sin gæld, får overblik over sin økonomiske situation og handlemuligheder og derved bliver i stand til at forbedre sin sociale situation, hvilket kan føre til mere overskud til fx at søge arbejde/håndtere nuværende arbejde og undgå udsættelse af sin bolig.
7 Støtteegnede projekter Der kan søges støtte til etablering af frivillige gældsrådgivninger og videreførelse og udvidelse af eksisterende frivillige gældsrådgivninger, såfremt disse gældsrådgivningsprojekter er i overensstemmelse med ansøgningspuljens formål, herunder opfylder kriterierne om bl.a. partnerskab og helhedsorienteret gældsrådgivning og målgruppe.
Gældsrådgivningerne skal baseres på frivillig arbejdskraft og være helhedsorienterede.
En helhedsorienteret gældsrådgivning kobler gældsrådgivningen med andre sociale indsatser.
Det er et væsentligt element af rådgivningens organisering, at der bruges ressourcer på at samarbejde bredt med andre indsatser, som ligger ud over selve gældsrådgivningen.
Det antages, at de frivillige, der rekrutteres til projekterne, har en faglig relevant baggrund for at kunne rådgive om gældsproblematikker eller har fx en socialfaglig eller socialjuridisk baggrund, så der kan etableres en helhedsorienteret gældsrådgivningsindsats.
Derudover forventes det også, at de frivillige motiveres af ønsket om at bruge og udvikle personlige kompetencer og færdigheder.
Det er derfor et krav, at de frivillige rådgivere skal have tilbudt specifikke uddannelses- og kursusaktiviteter.
De frivillige kan rekrutteres via partnerskabsaftaler med finansielle virksomheder, der fx. kan indebære, at virksomhederne frigiver medarbejdere til frivillig gældsrådgivning et vist antal timer pr. måned.
Der kan også vælges en almindelig bred rekruttering blandt borgere med relevante faglige kompetencer til at rådgive om gældsproblemer.
Det er således op til den enkelte ansøger, om der udelukkende foretages en almindelig rekruttering blandt borgere, der ønsker at udføre frivilligt arbejde, om der indgås partnerskabsaftaler med finansielle virksomheder, eller om der planlægges en kombination af aftaler og almen bred rekruttering.
 Den frivillige gældsrådgivning skal være vederlagsfri for socialt udsatte borgere.
8 Partnerskaber Gældsrådgivningen skal ske i forpligtende partnerskab mellem relevante og tværsektorielle aktører  fx mellem kommunale myndigheder, frivillige foreninger og almene boligorganisationer for at sikre en helhedsorienteret rådgivning.
Både frivillige organisationer, almene boligorganisationer og kommuner leverer afgørende bidrag til den eksisterende gældsrådgivning, og lokale partnerskabskonstruktioner kan fx etableres i en hybrid organisationsform, hvor både almene boligorganisationer, kommuner og frivillige organisationer leverer medarbejdere, finansiering og frivillige.
En partnerskabsmodel rummer typisk formaliserede samarbejdsaftaler med en klar rollefordeling og mulighed for fælles udvikling og læring.
Partnerskaberne kan fx ledes via styregrupper og tværgående samarbejdsgrupper og vil typisk være kendetegnet ved, at de involverede aktører bidrager ligeværdigt.
Både kommuner og almene boligorganisationer kan have en økonomisk interesse i at bidrage til betaling af partnerskabernes drift.
Derudover kan der arbejdes med supplerende finansiering via offentlig støtte, fonde m.m.
9 Projektperiode Midlerne skal anvendes i perioden 1. juni 2018 til 31. maj 2020.
10 Tildelingskriterier for tilskud fra ansøgningspuljen Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier Øvrige prioriteringer Ved vurdering af tildeling af tilskud fra ansøgningspuljen vil der endvidere blive lagt vægt på, at:
 projektet sikrer en helhedsorienteret indsats, herunder gennem en eller flere partnerskabsaftaler og fx aftale om kommunal medfinansiering mv., og  der er en geografisk spredning af projekterne.
 Ad 1) Relevans:
 Det vil blive vurderet, hvorvidt ansøger, formål og målgruppe ligger inden for ansøgningspuljen.
Til brug for vurderingen skal det beskrives, hvilket problem projektet skal løse for målgruppen, og hvilken forandring det skal medføre for målgruppen.
Det er vigtigt, at det sandsynliggøres, at projektet medvirker til at fremme ansøgningspuljens formål.
Projektets målgruppe skal beskrives kort og præcist.
Beskrivelsen skal indeholde følgende oplysninger:
  Hvem indgår i målgruppen? Det skal beskrives, hvad der kendetegner de borgere, som indgår i målgruppen.
  Hvor mange fra målgruppen forventes at deltage i projektet? Det er vigtigt, at der gives et realistisk bud på, hvor mange der indgår i projektet.
 Det skal overvejes, om der er særlige kønsmæssige, aldersmæssige, handicap, etniske eller andre perspektiver, der skal tages højde for i projektet.
I så fald skal det beskrives.
Ad. 2) Faglige krav Det vil blive vurderet, om projektet opfylder ansøgningspuljens faglige krav.
 Ansøger skal beskrive, hvordan den helhedsorienterede indsats i gældsrådgivningen sikres, herunder:
  Hvordan rekrutteringen af frivillige planlægges, samt hvordan det sikres, at såvel fagfolk, herunder studerende, med viden om finansielle forhold som frivillige med socialfaglig og socialjuridisk baggrund eller viden, herunder studerende, rekrutteres.
  Hvordan en høj faglig kvalitet i den frivillige gældsrådgivning sikres.
  Hvordan de frivillige rådgiveres kompetencer og faglige udvikling sikres.
  Hvordan partnerskabet sikrer helhedsorientering i rådgivningen, herunder hvordan gældsrådgivningen kobles med andre sociale indsatser i partnerskabet.
  Hvordan der i øvrigt samarbejdes med andre indsatser, som ligger ud over de områder partnerskabet omfatter, fx samarbejde med jobcenter eller om misbrugsbehandling.
 Ansøger skal sandsynliggøre, at aktiviteterne understøtter ansøgningspuljens formål og bidrager til at realisere ansøgningspuljens forventede resultater, herunder beskrive:
  Planlagte helhedsorienterede aktiviteter i forhold til rådgivning af socialt udsatte borgere samt metodiske overvejelser i forbindelse hermed.
  Planlagte aktiviteter i forhold til at medvirke til, at borgere, som er i risiko for at stifte en uoverskuelig gæld eller blive udsat af egen bolig, undgår dette ved at modtage økonomi- og gældsrådgivning.
  Planlagte aktiviteter for de borgere, som allerede har opbygget en uoverskuelig gæld, med henblik på, at den enkelte borger får reduceret sin gæld, får overblik over sin økonomiske situation og handlemuligheder og derved bliver i stand til at forbedre sin sociale situation, samt hvordan dette kan føre til mere overskud til fx at søge arbejde eller håndtere nuværende arbejde og undgå udsættelse af sin bolig.
Ad. 3) Organisering Det vil blive vurderet, hvorvidt projektets organisering og tilrettelæggelse ligger inden for puljens organisatoriske krav.
 Ansøger skal beskrive, hvordan målgruppen rekrutteres til projektet, herunder:
  Hvordan der etableres kontakt til socialt udsatte borgere, herunder unge eller udsættelsestruede lejere.
  Hvordan partnerskabet visiterer socialt udsatte borgere til økonomi- og gældsrådgivning, herunder en beskrivelse af, hvordan det sikres, at det er socialt udsatte borgere med kombination af lav indkomst, gæld og lavt rådighedsbeløb, som modtager økonomi- og gældsrådgivning.
 Ansøger skal beskrive, hvordan partnerskabsaftalen er organiseret og dokumentere, at der er indgået en partnerskabsaftale, herunder:
  Hvilke partnerskaber mellem relevante og tværsektorielle aktører, fx kommunale myndigheder, frivillige foreninger og almene boligselskaber, der er indgået, for at sikre en helhedsorienteret rådgivning.
 Partnerskabsaftalerne vedlægges som dokumentation.
Hvis projektet har lokale afdelinger i forskellige kommuner, skal der vedlægges en partnerskabsaftale for hvert lokalområde.
 Partnerskabets organisationsstruktur og opgavefordeling.
Fx hvor mange frivillige og ansatte er der i partnerskabet, partnerskabslederens beføjelser, hvem har det overordnede ansvar for partnerskabet, herunder fx styregruppe, partnerskabets samarbejdsparter, hvad disse bidrager med og hvordan samarbejdet er organiseret på medarbejderniveau.
  Hvordan de kommunale myndigheder bliver bekendt med tilbuddene i partnerskabets frivillige gældsrådgivning, således at sagsbehandlere i fx socialforvaltninger og jobcentre kan informere målgruppen om gældsrådgivningen.
 Ansøger skal forpligte sig til at deltage i og bidrage til en vidensfunktion for økonomi- og gældsrådgivning og tilpasse indsatsen efter de redskaber, som udvikles af vidensfunktionen.
 Vidensfunktionen etableres i 2019, og der skal afsættes ressourcer til at deltage i og forberede møder og på anden måde bidrage til vidensfunktionen i 2019.
Ad. 4) Dokumentation og erfaringsopsamling Ansøger skal dokumentere sine indsatser, herunder om der gennemføres en systematisk dokumentation af aktiviteter og resultater.
Fx dokumentation af aktiviteter ved systematisk registrering af relevante informationer om borgerne, herunder lånetyper, boligforhold, alder m.v. og dokumentation af gældsrådgivningen aktiviteter samt resultater ved brugerundersøgelser før- og eftermålinger m.v.
 Dokumentationen skal indgå i arbejdet med at videreudvikle økonomi- og gældsrådgivningsindsatsen, og ansøger skal være opmærksom på at afsætte ressourcer til at dokumentere indsatsen og til at bidrage til at videreudvikle økonomi og gældsrådgivningsindsatsen.
 Ad 5) Forankring:
Det vil blive vurderet, hvorvidt ansøger har beskrevet en realistisk plan for forankring efter tilskudsperiodens ophør.
Ansøger skal i den forbindelse beskrive, hvordan projektet kan videreføres og forankres efter tilskudsperiodens udløb.
 Ad 6) Budget:
 Det vil blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet må kun indeholde tilskudsberettigede og nødvendige udgifter, som direkte kan henføres til det konkrete projekts gennemførsel.
Der må således ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til.
 Læs mere om krav til budgettet m.m. i afsnit 11-14.
 Ad 8) Sammenhæng:
 Det vil blive vurderet, hvorvidt der er sammenhæng mellem projektets formål, målsætninger, aktiviteter, tidsplan, organisering, ressourcer mv.
Til brug for vurderingen skal der opstilles klare og præcise mål på borgerniveau.
Målene på borgerniveau skal afspejle de konkrete resultater eller forandringer, som projektet forventes at opnå i relation til borgerne.
Det er således ikke tilstrækkeligt kun at opstille mål med fokus på gennemførelse af aktiviteter.
 De opstillede mål på borgerniveau og organisatorisk niveau kan være SMART-sikrede.
 Et SMART sikret mål er:
  Specifikt: (konkret, præcist, detaljeret) Hv-spørgsmål kan hjælpe med at gøre målet tilstrækkeligt specifikt.
F.eks.: Hvordan får målgruppen det bedre? På hvilke områder forbedres borgernes situation som følge af gældsrådgivningen?  M  Målbart: Et mål skal kunne måles, og det kræver, at målemetoden er klar og beskrevet.
Hvordan måles det, om ændringen er indtrådt?  A  Accepteret: Er der enighed om målet blandt de vigtigste aktører og i målgruppen? Er det et godt mål for, hvad der vil blive opfattet som en succes?  R  Realistisk: Et accepteret mål er ikke nødvendigvis realistisk.
Er det sandsynligt, at målet kan nås med de ressourcer, der er til rådighed? Er der en klar og logisk sammenhæng mellem mål og midler?  T  Tidsafgrænset: Hvornår skal det måles, om målet er nået? Tidsfristen skal være realistisk og opnåelig.
 Et SMART sikret mål kan fx være følgende: 75 pct. af deltagerne oplever, at de fået bedre styr på deres økonomi fx seks måneder efter, at de er blevet tilknyttet projektet.
Derudover vil det indgå i vurderingen, om det er sandsynliggjort, at de beskrevne aktiviteter vil føre til opfyldelse af de opstillede målsætninger på borgerniveau niveau.
De planlagte aktiviteter skal være klart beskrevet, og aktiviteterne skal hænge sammen med målene på borgerniveau.
Projektet skal ud fra en karakteristik af målgruppen og dens problemer beskrive indholdet af disse aktiviteter, så det kan ses, hvordan de modsvarer problemerne.
Projektets tidsplan skal ligeledes beskrives, herunder om nogle aktiviteter tidsmæssigt skal placeres før andre, og om der er særlige kritiske betingelser, der skal være opfyldt, før projektet fortsættes.
Det er således vigtigt, at det sandsynliggøres, at projektets mål og aktiviteter bidrager til at fremme puljens formål.
Ansøger skal gøre sig klart, hvilke aktiviteter, der er centrale for, at formålet med projektet kan opfyldes, dvs. for at der skabes en forandring eller resultater for borgerne.
Ad. Øvrige prioriteringer Ved fordeling af støtte til projekterne vil der desuden blive lagt vægt på:
 at projektet sikrer en helhedsorienteret indsats, fx gennem en eller flere partnerskabsaftaler samt fx aftale om kommunal medfinansiering mv., og  at der er en geografisk spredning af rådgivningerne.
Det er Socialstyrelsen, som i forbindelse med behandlingen af ansøgningerne påser en geografisk spredning, og ikke de enkelte ansøgere.
11 Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter til aflønning af administrativt personale, fagpersonale samt personale til at coache, uddanne og supervisere de frivillige.
Lønniveauet må ikke være højere end det, der er aftalt i de statslige overenskomster for tilsvarende arbejde.
 2. Udgifter til honorarer til konsulenter.
 3. Udgifter til revisor.
 4. Lovpligtige forsikringer, herunder arbejdsskadeforsikringer, erhvervsansvarsforsikring, der dækker den enkelte gældsrådgiver mv..
5. Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
Den lave takst er 1,94 kr. pr. km. i 2018.
 6. Udgifter til offentlig transport.
 7. Udgifter til aktiviteter målrettet projektets målgruppe.
 8. Udgifter til specifikke uddannelses- og kursusaktiviteter for frivillige.
 9. Udgifter til formidling.
 10. Udgifter til lokaler.
 11. Udgifter til mindre materielanskaffelser indtil 50.000 kr. pr. år (fx. indkøb af computerudstyr og lign.) Såfremt der søges om tilskud til materialeanskaffelser, skal formålet med anskaffelsen fremgå af ansøgningen eller i en note til budgettet.
 12. Småanskaffelser, herunder kontorhold.
12 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materialeanskaffelser for over 50.000 kr. per år.
 2. Anskaffelse af fast ejendom.
 3. Anlægsudgifter, herunder ombygning og renovering.
 4. Dækning af underskud eller anden gæld.
 5. Støtte til enkeltpersoners underhold.
 6. Aktiviteter, der fuldt ud er finansieret fra anden side.
 7. Generelle uddannelses- og kursusaktiviteter for frivillige.
 8. Aktiviteter for personer uden lovligt ophold i Danmark.
 9. Projekter forankret i udlandet samt Grønland og Færøerne.
13 Udarbejdelse af budget I forbindelse med ansøgning om støtte fra Socialstyrelsens ansøgningspuljer skal der udarbejdes budget for projekterne, der ansøges om støtte til.
Budgettet oprettes automatisk, når ansøgningen udfyldes elektronisk på Tilskudsportalen.
Ved udfyldelse af budgettet i ansøgningen, skal ansøger være opmærksom på, at budgettet for fx 2018, dækker projektperioden fra 1. juni 2018 til 31. maj 2019, dvs. den første projektperiode på 12 måneder.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstruktur.
Budgettet skal kun indeholde tilskudsberettigede udgifter, som direkte kan henføres til det konkrete projekts gennemførsel.
Således må der ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til (se afsnit 11 og 12). Udgifter skal specificeres i budgettet, og udgifter kan ikke samles i overordnede budgetposter.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer eller CPR-nummer)  Ansøgers navn og adresse.
13.1 Nødvendige udgifter Tilskud kan ydes til fremtidige, projektrelaterede udgifter.
Det skal være udgifter, der er nødvendige for at projektet kan gennemføres.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis de har en klar tilknytning til projektet.
13.2 Periodiserede budgetter 13.2.1 100.000 kr. eller derover Udgifterne i det enkelte årsbudget skal fordeles på de måneder, hvor de enkelte udgifter forventes at falde.
Hvis der f.eks. er en ansat projektleder i projektet, opgøres lønnen som den afholdes, én gang om måneden.
Gennemsnitstal kan således ikke anvendes.
 13.2.2 Under 100.000 kr.
Hvis det ansøgte beløb er mindre end 100.000 kr., behøves projektudgifter ikke at være opdelt i måneder.
De kan samles i den første måned, hvor projektet har udgifter.
13.3 Lønudgifter Lønudgifter skal budgetteres med antal timer og sats pr. time for ansatte medarbejdere og/eller timelønnede eksterne konsulenter mv.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
Relevant information kan findes på Moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
13.4 Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks.
 indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
13.5 Noter til budgettet Der skal udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
14 Ansøgningsprocedure Ansøgningsfristen er den 23. april 2018 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen medio juni.
Socialfaglige spørgsmål kan stilles til Nina Thorn Clausen i Socialstyrelsen via ntho@socialstyrelsen.dk.
Spørgsmål om administration af ansøgningspuljen behandles af Center for Økonomi og Tilskudsforvaltning i Socialstyrelsen.
Spørgsmål kan stilles via tlf. 91370200, mandagfredag mellem kl. 10.0014.00, eller e-mail: tilskudsforvaltning@socialstyrelsen.dk.
Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
Tekniske spørgsmål i forhold til anvendelse af Tilskudsportalen kan sendes til portal@socialstyrelsen.dk.
14.1 NemID Ansøgere med CVR-nummer skal ved oprettelse og indsendelse af ansøgninger anvende en NemId medarbejdersignatur tilknyttet det relevante CVR-nummer.
Den tilskudsansvarlige såvel som den medarbejder, der opretter ansøgningen, skal have en NemId medarbejdersignatur.
Ansøgere, som ikke er CVR-registrerede, kan søge vha. en NemID signatur tilknyttet deres CPR-nummer.
Kun personer, som er fritaget fra tilslutning til digital post, behøver ikke at søge gennem Tilskudsportalen.
