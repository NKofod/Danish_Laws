Bekendtgørelse om gebyr i forbindelse med notering af pant i betalingsrettigheder under grundbetalingsordningen I medfør af tekstanmærkning nr. 136 ad § 24.21.01 i finansloven for finansåret 2015, fastsættes efter bemyndigelse i henhold til § 6 i bekendtgørelse nr. 559 af 28. maj 2014 om NaturErhvervstyrelsens opgaver og beføjelser:
 § 1. Der skal betales et gebyr for NaturErhvervstyrelsens modtagelse og notering af underretning om pant i betalingsrettigheder efter grundbetalingsordningen.
 Stk. 2. Gebyret betales for hver underretning vedrørende den enkelte pantsætter både ved notering af pant i betalingsrettigheder og ved udvidelse af pantet.
§ 2. Gebyret udgør 575 kr.
Indbetalingen påhviler panthaver.
Beløbet indsættes på konto nr. 0216-4069167470 i Danske Bank.
 § 3. Bekendtgørelsen træder i kraft den 15. marts 2015.
 Stk. 2. Bekendtgørelse nr. 641 af 25. juni 2008 om gebyr i forbindelse med notering af pant i betalingsrettigheder under enkeltbetalingsordningen ophæves.
