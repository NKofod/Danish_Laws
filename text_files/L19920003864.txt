Ved noteveksling i Dar es Salaam den 2. august 1991 og den 6. januar 1992 er der indgået en overenskomst mellem Danmark og Tanzania, ifølge hvilken den danske regering yder et beløb på indtil 27,4 millioner kroner til forbedring af befolkningens adgang til sundhedsinformation og -undervisning i Tanzania.
Programmet, der forventes gennemført i løbet af en 4-årig periode, har som  

 hovedformål at bidrage til en ændring af adfærd og holdninger, der vil  

 medvirke til at forebygge forekomsten af sygdomme.
I programmet indgår  

 videreuddannelse af sundhedspersonale, udarbejdelse af materiale til  

 sundhedsoplysning samt gennemførelse af en række kurser i lokalmiljøerne for  

 lærere, landsbyledere, kvindegrupper og andre.
