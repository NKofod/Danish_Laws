Skriftlig fremsættelse (7. december 1999) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om refusion af udgifter til uddannelse  

 i forbindelse med aktivering m.m. samt ændring af flere love.
(Lovforslag nr.
L 128).
 Som led i finanslovsaftalen for 1999 blev det besluttet at  

 gennemføre en finansieringsomlægning på  

 aktiveringsområdet, således at udgiften i forbindelse med  

 aktivering fra 1. januar 2000 afholdes af den aktiverende myndighed.  

 Arbejdsformidlingen og kommunerne skal herefter afholde udgifter for  

 aktiveringsforløb ved henvisning til uddannelsesinstitutioner.
 Hensigten med finansieringsomlægningen er at skabe  

 parallelitet mellem aktiveringsansvar og finansieringsansvar, således  

 at det afgørende ved valget af aktiveringsform ikke bliver, om  

 aktiveringsmyndigheden selv eller andre finansierer  

 aktiveringsforanstaltningen, men relevansen af den konkrete aktivering for  

 den ledige.
 Finansieringsomlægningen betyder, at  

 arbejdsformidlingen skal have overført bevillinger fra  

 Undervisningsministeriet og amterne svarende til de forventede udgifter til  

 aktiveringsforløb på uddannelsesinstitutionerne, og for  

 kommunerne forudsættes merudgiften kompenseret ved  

 bloktilskudsberegningen.
 Med lovforslaget skal der sikres hjemmel til at  

 opkræve refusion for de udgifter, som Undervisningsministeriet eller  

 amtskommunen har afholdt til uddannelse af aktiverede samt hjemmel til at  

 indhente de nødvendige oplysninger til administration af  

 ordningen.
 Forslaget indeholder overgangsordninger for bevillinger  

 på daghøjskoleområdet.
 Forslaget indeholder tillige ændringer til lov om  

 undervisning i dansk som andetsprog for voksne udlændinge m.fl. og  

 sprogcentre samt til lov om aktiv socialpolitik, der er en følge af  

 finansieringsomlægningen.
 Loven skal have virkning fra 1. januar 2000.
 Idet jeg iøvrigt henviser til forslaget med  

 tilhørende bemærkninger, tillader jeg mig at anbefale  

 lovforslaget til Tingets hurtige og velvillige behandling.
