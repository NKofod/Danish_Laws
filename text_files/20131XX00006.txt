Skriftlig fremsættelse (2. oktober 2013) Social-, børne- og integrationsministeren (Annette Vilhelmsen):
 Herved tillader jeg mig for Folketinget at fremsætte:
Forslag til lov om ændring af lov for Grønland om børns retsstilling og arvelov for Grønland. (Fastslåelse af faderskab til børn født uden for ægteskab før ikrafttræden af lov for Grønland om børns retsstilling m.v.) (Lovforslag nr.
L 16).
Indtil 1963 var det ikke muligt at dømme en mand som far til et barn, når barnet var født uden for ægteskab i Grønland, med den virkning, at barnet fik arveret efter manden og hans slægt.
Disse børn (i dag voksne) omtales som juridisk faderløse børn.
Denne retstilstand blev ændret i 1963. Herefter kan en mand dømmes som far til et barn, der er født uden for ægteskab, med den virkning, at barnet har arveret efter faderen og hans slægt.
Dette gælder dog kun for børn, der er født efter ændringen.
 Det overordnede formål med lovforslaget er at forbedre retsstillingen for disse juridisk faderløse børn ved at give dem mulighed for at rejse sag om, hvem der er deres far.
Faderskab til disse børn vil få samme retsvirkninger som almindeligt faderskab, herunder at barnet får arveret efter sin far og hans slægt.
Faderskabet vil dog ikke medføre krav på genoptagelse af afsluttede dødsboer.
Dette skyldes hensynet til arvingerne, der ellers ville risikere at skulle tilbagebetale modtaget arv.
 Med forslaget sikres det, at retsstillingen for juridisk faderløse børn er i overensstemmelse med Den Europæiske Menneskerettighedskonvention.
 Lovforslaget fremsættes efter ønske fra Grønlands Selvstyre.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
