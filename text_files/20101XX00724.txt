Skriftlig fremsættelse (6. april 2011) Beskæftigelsesministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af lov om aktiv socialpolitik, lov om arbejdsløshedsforsikring m.v., integrationsloven og forskellige andre love (Skærpet kontrol med udbetaling af offentlige forsørgelsesydelser, sanktioner for uberettiget modtagelse af ydelser under ophold i udlandet m.v.) (Lovforslag nr.
L 187).
Som et led i finanslovsaftalen for 2011 blev der indgået aftale mellem regeringen, Dansk Folkeparti og Kristendemokraterne om at styrke indsatsen mod socialt bedrageri.
Grundlaget for aftalen er anbefalinger fra det tværministerielle udvalg om bedre kontrol, der blev nedsat som led i finanslovsaftalen for 2010.
 Det foreslås at indføre mærkbare sanktioner, hvis en kontant- eller starthjælpsmodtager eller en modtager af introduktionsydelse uberettiget og mod bedre vidende modtager ydelser under ophold i udlandet.
 Det foreslås, at Pensionsstyrelsen ved formodning om uberettiget modtagelse af hjælp under ophold i udlandet kan følge op på kommunernes opfølgning på samme måde som ved formodning om uberettiget modtagelse af hjælp samtidig med arbejde.
 Det foreslås, at en tidligere opholdskommune skal videregive oplysninger om sanktioner efter lov om aktiv socialpolitik eller integrationsloven til opholdskommunen uden borgerens samtykke.
Det foreslås at indføre hyppigere samtaler de første tre måneder efter, at der i forbindelse med offentlige myndigheders kontrol er rejst tvivl om en kontant- eller starthjælpsmodtagers eller en introduktionsydelsesmodtagers generelle rådighed på baggrund af ophold i udlandet.
Det samme foreslås i forhold til modtagere af arbejdsløshedsdagpenge.
 Det foreslås, at kommunerne får hjemmel til at udføre virksomhedskontrol på tværs af kommunegrænserne og i konkrete sager.
 Der foreslås indført mulighed for, at Pensionsstyrelsen  hvis der foreligger en begrundet formodning for, at et medlem af en arbejdsløshedskasse i forbindelse med et udlandsophold uberettiget har modtaget ydelser  uden samtykke kan indhente oplysninger fra pengeinstitutter om bestemte dagpenge- eller efterlønsmodtageres hævninger eller indsættelser foretaget i udlandet.
Det foreslås at styrke kontrollen for at undgå fejludbetaling af ydelser under ophold i udlandet.
Pensionsstyrelsen får ret til selvstændigt at gennemføre tilsyn i bl.a. lufthavne, hvor der er en formodning om at træffe personer, der har været udrejst af Danmark og som under opholdet i udlandet kan have modtaget ydelser med urette.
Dermed styrkes den eksisterende hjemmel til tilsyn i lov om arbejdsløshedsforsikring m.v. § 88 ff.
 Der foreslås en præcisering af reglen om, at en modtager af kontanthjælp, starthjælp eller introduktionsydelse skal have en sanktion, hvis pågældende ikke ugentligt bekræfter sin tilmelding som arbejdssøgende på Jobnet.
 Der foreslås, som en administrativ forenkling, at kompetencen til at træffe afgørelse som 1. instans om sanktion for svig og afgørelse om slettelse for svig uddelegeres fuldt ud til arbejdsløshedskasserne.
 Endelig foreslås en række konsekvensændringer, som følge af ændret struktur i Beskæftigelsesministeriet.
Udmøntning af aftalen om en styrket indsats mod socialt bedrageri forventes at medføre en reduktion i omfanget af socialt bedrageri.
Initiativerne sikrer, at flere af de personer, der uberettiget har modtaget forsørgelsesydelser bliver opdaget samtidig med, at initiativerne virker præventivt.
Lovforslaget skønnes at medføre mindreudgifter til kontanthjælp på 0,1 mio. kr. kr. i 2011 og herefter 0,2 mio. kr. årligt for staten og 0,3 mio. kr. årligt i 2011 og herefter 0,6 mio. kr. årligt for kommunerne.
Forslaget skønnes at medføre merudgifter til samtaler på 0,3 mio. kr. i 2011 og herefter 0,4 mio. kr. årligt for kommunerne.
 Lovforslaget skønnes at medføre merudgifter for staten på 2 mio. kr. årligt i 2011 og herefter til kontrolaktioner, fx i lufthavne, og opfølgning herpå.
 Forslaget om uddelegering af kompetencen til arbejdsløshedskasser til at træffe afgørelse om svig medfører administrativ forenkling.
 Lovforslagets økonomiske konsekvenser skal forhandles med de kommunale parter.
 Loven foreslås at træde i kraft den 1. juli 2011. Det foreslås, at hvis der før lovens ikrafttræden er truffet afgørelse om sanktioner som følge af tilsidesættelse af pligten til at oplyse om arbejde samtidig med modtagelse af ydelser efter de gældende regler herom i lov om aktiv socialpolitik eller integrationsloven, indgår disse ikke i vurderingen af, om kommunen skal give en gentagelsessanktion som følge af, at en person har modtaget ydelser uberettiget og mod bedre vidende under ophold i udlandet.
 Det forudsættes i øvrigt, at Direktøren for Pensionsstyrelsen kun kan indhente oplysninger fra pengeinstitutter om hævning og indsættelse i udlandet, der er foretaget efter lovforslagets ikrafttræden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
