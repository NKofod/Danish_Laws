Udtalt, at hensynet til en sikker og entydig identifikation samt en  

 effektiv administration ikke i sig selv var tilstrækkeligt til at opfylde  

 betingelserne i lov om private registre § 4 a, stk. 1, jf. § 3, stk. 2, for  

 at en pensionsrådgivningsvirksomhed kunne registrere klienters personnumre  

 som led i pensionsrådgivningsvirksomheden I forbindelse med en pensionsrådgivningsvirksomheds anmeldelse af et  

 privat edb-register med oplysninger om enkeltpersoners rent private forhold,  

 blev det oplyst, at virksomheden bl.a. registrerede oplysninger om  

 klienternes personnumre.
Det fremgik af sagen, at medarbejderne i de firmaer, for hvem  

 pensionsrådgivningsvirksomheden varetog rådgivningen vedrørende firmaets  

 pensionsordning, skulle oplyse deres personnummer på et skema over for  

 pensionsrådgivningsvirksomheden.
Pensionsrådgivningsvirksomheden registrerede  

 bl.a. oplysningen om personnummer på edb.
Skemaet blev i kopi indsendt til  

 pensionsselskabet.
 Pensionsrådgivningsvirksomheden var ikke indberetningspligtig over for  

 skattemyndighederne.
Med hensyn til denne registrering af personnumre anførte virksomheden, at  

 personnummeret var den mest sikre identifikation over for  

 pensionsforsikringsselskaber, pensionskasser og pengeinstitutter, som  

 pensionsrådgivningsvirksomheden kommunikerede med på klienternes vegne.
På  

 det tidspunkt, hvor pensionsrådgivningsvirksomheden registrerede klienten,  

 var der oftest endnu ikke givet et policenummer/kontonummer fra  

 pengeinstituttets side, ligesom klienten ville kunne have flere  

 policenumre/kontonumre vedrørende bestående pensionsordninger, hvilket kunne  

 vanskeliggøre identifikationen.
Det var endvidere oplyst, at personnummeret  

 var det mest entydige til formålet.
Nogle pengeinstitutter anvendte  

 personnummeret direkte som policenummer eller som første del af  

 policenummeret.
 Registertilsynet udtalte vedrørende pensionsrådgivningsfirmaets  

 registrering af klientens personnummer, at man ikke fandt det tilstrækkeligt  

 godtgjort, at det var nødvendigt for virksomheden at være i besiddelse af  

 personnummeret, og at pensionsrådgivningsvirksomhedens registrering heraf  

 derfor måtte antages at stride mod lov om private registre § 4 a, stk. 1.
 Registertilsynet meddelte pensionsrådgivningsvirksomheden pålæg om at  

 ophøre med at registrere og videregive oplysninger om personnumre på  

 klienter, samt pålæg om at slette allerede registrerede personnumre.
 Registertilsynet gjorde i den forbindelse opmærksom på, at pålæggene  

 omfattede såvel personnumre registreret på edb som manuelt opbevarede  

 oplysninger om personnumre.
 Efter behandling på et møde i *Registerrådet fastholdt Registertilsynet de  

 meddelte pålæg.
 Registertilsynet fandt, at pensionsrådgivningsselskabets virksomhed i  

 registerlovens forstand ikke kunne sidestilles med et forsikrings- eller  

 pensionsselskabs virksomhed og udtalte i øvrigt efter behandlingen i  

 *Registerrådet, at hensynet til en sikker og entydig identifikation samt en  

 effektiv administration ikke i sig selv var tilstrækkeligt til at opfylde  

 betingelserne i lovens § 4 a, stk. 1, jf. § 3, stk. 2, for at registrere  

 klienters personnumre som led i pensionsrådgivningsvirksomheden.
 Pensionsrådgivningsvirksomheden har efterfølgende oplyst, at man vil  

 efterkomme de meddelte pålæg.
 (*1) Registertilsynets Årsberetning 1993 side 105.
