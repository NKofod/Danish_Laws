Nr BTL 70 Betænkning over Forslag til lov om ændring af lov om afgift af affald og  

 råstoffer   

 Nr L 70 1992-93, 1. samling Afgivet af Miljø- og Planlægningsudvalget Afgivet: 19921209 Udvalget har behandlet lovforslaget i en række møder og har herunder stillet spørgsmål til miljøministeren, som denne har besvaret skriftligt.
 Endvidere har udvalget modtaget skriftlige henvendelser fra:
Dansk Industri, Danske Elværkers Forening, Danske Vognmænd og Det Danske Stålvalseværk A/S.
 Der er af miljøministeren og af et mindretal stillet ændringsforslag,  

 hvorom henvises til de ledsagende bemærkninger.
 I forbindelse med udvalgets behandling af lovforslaget har miljøministeren  

 givet tilsagn om at følge virkningerne af de foreslåede affaldsafgiftssatser  

 med henblik på at vurdere behovet for en justering af disse inden 1995.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 miljøministeren stillede ændringsforslag.
Et mindretal inden for flertallet (Socialdemokratiets medlemmer af  

 udvalget) skal dog tilkendegive, at deponering af brændbart affald snarest  

 bør forbydes af miljø- og ressourcemæssige grunde.
Afgifterne for  

 bortskaffelse af affald bør tage udgangspunkt i, at recycling, genbrug,  

 affaldsforbrænding og deponering prioriteres i nævnte rækkefølge.
Den i lovforslaget foreslåede graduering af affaldsafgiften burde derfor i  

 højere grad afspejle denne prioritering.
Mindretallet havde hellere set en  

 affaldsafgift på 210 kr./ton for deponering og 145 kr./ton affald, som  

 nyttiggøres til energi via forbrænding.
Dette ville give et merprovenu på tre  

 millioner kroner, som kunne anvendes til øget genanvendelse.
 I forhold til, at deponering af affald i Tyskland ifølge den danske  

 ambassade i Bonn koster to-tre gange mere end i Danmark, tager lovforslaget  

 ikke i tilstrækkeligt omfang højde for den »affaldsturisme«, som  

 Danmark bliver genstand for.
 Socialdemokratiet forudsætter i lyset heraf, at affaldsafgiften og dennes  

 graduering senest i løbet af et år tages op til fornyet vurdering.
Vedrørende proceduren er det beklageligt, at regeringen ikke har  

 fremskyndet lovforslagets behandling, således at en række kommuner i  

 forbindelse med budgetlægningen havde haft bedre mulighed for at tage højde  

 for stigningen i næste års gebyrer.
Disse kommuner vil ikke kunne opbygge en  

 opsparing til forsøg og genanvendelse, men vil tværtimod starte med et  

 underskud på dette område i 1993.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de stillede ændringsforslag.
Ændringsforslag Til § 1Af et mindretal (FP):
 1) Nr. 10 udgår.
 Af miljøministeren , tiltrådt af udvalget :
 2) Det under nr. 11 foreslåede § 11, stk. 3 ,  

 affattes således:
»Stk. 3. Fritaget for registrering er anlæg til forbrænding  

 af specielt sygehusaffald, slamforbrændingsanlæg, specielle anlæg til  

 destruktion af olie og kemikalieaffald, deponeringsanlæg til olie- og  

 kemikalieforurenet jord samt deponeringsanlæg til restprodukter fra  

 kraftværker baserede på fossilt brændsel, medmindre de nævnte anlæg også  

 modtager affald fra kommunale renovationsordninger, herunder affald, der er  

 anvist af kommunalbestyrelsen.« 3) I den under nr. 12 foreslåede § 12 a udgår  

stk. 2 , og i stedet indsættes som nye stykker:
 »Stk. 2. Miljøministeren kan yde kompensation til  

 kommunalbestyrelsen til hel eller delvis dækning af de udgifter,  

 kommunalbestyrelsen påføres ved affaldsafgiften ved aflevering af olie- og  

 kemikalieforurenet sand fra strandrensning på registreringspligtigt anlæg til  

 forbrænding eller deponering, jf. § 11.
Stk. 3 . Kompensation ydes på grundlag af virksomhedens opgørelse  

 af de affaldsmængder, der stammer fra produktionen, henholdsvis  

 kommunalbestyrelsens opgørelse af mængden af olie- og kemikalieforurenet sand  

 fra strandrensning samt den af virksomheden eller kommunalbestyrelsen  

 afholdte affaldsafgift.« Stk. 3-5 bliver herefter stk. 4-6.
 Af et mindretal (FP):
 4) Nr. 15 udgår.
 5) Nr. 17 udgår.
 Til § 2 6) Stk. 2 udgår.
 Af miljøministeren , tiltrådt af udvalget :
 7) Efter stk. 1 indsættes som nyt stykke:
»Stk. 2. Tidspunktet for ikrafttrædelsen af § 1, nr. 12,  

 fastsættes dog af miljøministeren.« Stk. 2 bliver herefter stk. 3.
Bemærkninger Til nr. 1 Ændringsforslaget går ud på at fastholde afgiften på affald på  

 130 kr. pr. ton affald, idet forslagsstilleren finder, at affaldsafgiften er  

 en yderligere direkte skat for borgerne.
Forslagsstilleren er af den  

 opfattelse, at affaldsafgiften ikke kan hæves yderligere, idet det er det  

 maksimale af, hvad man kan pålægge borgerne, uden at endnu flere skaffer sig  

 af med deres affald på anden vis.
 Til nr. 2 Ændringsforslaget skal præcisere, at det med den udvidelse af  

 registreringspligten, der foreslås foretaget i § 11, stk. 2, til også at  

 omfatte affald, der tilføres fra udlandet, ikke samtidig tilsigtes at udvide  

 registreringspligten til de i stk. 3 nævnte virksomheder, der efter de  

 gældende regler ikke er omfattet af registreringspligten.
 Til nr. 3 Med ændringen foreslås indført hjemmel til at yde kompensation  

 for kommunalbestyrelsernes udgifter til affaldsafgift i forbindelse med  

 bortskaffelse af olie- og kemikalieforurenet sand fra strandrensninger.
Kommunalbestyrelsen er efter § 36 i lov nr. 130 af 9. april 1980 om  

 beskyttelse af havmiljøet pålagt at forestå rensning af kyststrækninger for  

 forurening som følge af ilanddrevet olie og kemikalieaffald.
Baggrunden for  

 ændringsforslaget er et ønske fra kommunerne om at blive kompenseret for  

 affaldsafgiften for denne type affald, som kommunerne »uforvarende«  

 bliver tilført og i mængder, der varierer fra år til år og ikke kan forudses.
Et udvalg med repræsentanter for Miljøministeriet og de kommunale  

 organisationer har i 1991 vurderet udgifts og ansvarsfordelingen i  

 forbindelse med strandrensning ved olie- og kemikalieforurening.
Dette udvalg  

 skønnede, at de samlede årlige strandrensningsudgifter beløber sig til ca.  

 1,2 mio. kr.
Der foreligger ikke opgørelser over antal tons forurenet sand, der årligt  

 tilføres registreringspligtige deponeringsanlæg.
På baggrund af et forsigtigt  

 skøn vurderede udvalget, at de totale årlige strandrensningsudgifter inkl.  

 udgifter til affaldsafgift ved bortskaffelse af forurenet strandsand ville  

 beløbe sig til ca. 1,8 mio. kr., dvs., at affaldsafgiften for olie- og  

 kemikalieforurenet sand blev skønnet til i alt ca. 0,6 mio. kr. årligt.
 Med den foreslåede forhøjelse af affaldsafgiften med 50 pct. for affald,  

 der tilføres registrerede deponeringsanlæg, skønnes det, at der vil blive  

 tale om refusion til kommunerne i størrelsesordenen 0,9 mio. kr. årligt.
 Udgifterne modsvares af, at den forudsatte kompensation til kommunerne på  

 2,8 mio. kr. i forbindelse med forhøjelse af affaldsafgiften reduceres til  

 1,9 mio. kr., idet kommunerne ved indførelse af affaldsafgiften i 1986 og i  

 forbindelse med afgiftsforhøjelsen i 1989 blev kompenseret for merudgifter  

 til affaldsbortskaffelse.
Der kan ydes kompensation på op til 195 kr. pr. ton affald, der afleveres  

 på registreringspligtigt anlæg til deponering.
Kompensationen ydes inden for  

 en ramme, der afsættes på de årlige finanslove.
Det er en forudsætning, at  

 der er betalt afgift for de mængder, for hvilke der søges kompensation.
 Til nr. 4, 5 og 6 Ændringsforslagene skal sikre, at kredittiden for  

 indbetaling af afgiftsbeløbet til told- og skattemyndighederne ikke afkortes  

 med yderligere 14 dage som foreslået af miljøministeren.
 Til nr. 7 Da bestemmelserne om den foreslåede kompensationsordning for  

 visse genanvendelsesvirksomheder er forelagt EF-Kommissionen til udtalelse om  

 ordningens forenelighed med EF-reglerne, jf. de almindelige bemærkninger til  

 lovforslaget, og da EF-Kommissionens udtalelse ikke med sikkerhed kan  

 foreligge før 1. januar 1993, foreslås det at bemyndige miljøministeren til  

 at sætte § 12 a i kraft med henblik på, at bestemmelsen kan sættes i kraft  

 hurtigst muligt efter modtagelse af et bekræftende svar fra EF-Kommissionen.
