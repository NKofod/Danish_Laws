Ankestyrelsens principafgørelse O-80-98 om computer - hjælpemiddel - kommunikationshjælpemiddel - edb-udstyr - progredierende lidelse - Huntingtons Chorea Resume:
Der kunne efter en konkret vurdering ydes hjælp til kommunikations hjælpemidler, fx i form af computer til personer med lidelsen Huntingtons Chorea. *) En 51-årig kvinde med Huntingtons Chorea fik dog afslag på hjælp til computer som kommunikationshjælpemiddel.
Der blev lagt vægt på, at ansøgeren havde mulighed for at udføre de funktioner, computeren skulle bruges til, på anden vis, idet hendes nuværende kommunikationsproblemer overvejende bestod af en dårlig skrivefunktion.
Evnen til at kommunikere mundtligt var bevaret.
 Ankestyrelsen fandt endvidere ikke, at der var grundlag for at bevilge en computer alene med det formål at starte oplæring.
 Kassation:
Der er kommet nye regler på området Kassationsdato:
16-06-2009 Love:
Lov om social bistand - lovbekendtgørelse nr. 110 af 26. februar 1996 - § 58, stk. 1 Note:
 *) SM O-52-97 ophæves.
 Sagsfremstilling:
 En 51-årig kvinde med højeste førtidspension søgte kommunen om hjælp til en computer som kommunikationshjælpemiddel i medfør af bistandslovens § 58.
Ansøgeren led af Huntingtons Chorea, der er en fremadskridende kronisk lidelse, der skyldes forstyrrelser i nervesystemet.
Sygdommen havde hos ansøgeren medført ufrivillige bevægelser, gangusikkerhed med balancebesvær og kraftnedsættelse.
Ansøgeren havde endvidere problemer med at skrive i hånden samt hukommelsesbesvær.
Sygdommen var i hastig forværring.
 Det var anført i ansøgningen, at computeren ønskedes anvendt til at føre korrespondance, til at ordne økonomiske forhold, såsom bankoverførsler, samt til at træne motorik, hukommelse og koncentrationsevne ved spil o.lign.
Kommunen gav afslag på ansøgningen og begrundede afslaget med, at ansøgeren var i stand til at udføre de funktioner, hun ønskede at bruge computeren til, på anden vis.
Eksempelvis kunne hun sortere regninger og kvitteringer i små bokse.
Endvidere havde hun mulighed for at ringe eller køre til banken.
Da hun således fortsat evnede at kommunikere på normal vis, opfyldte hun ikke betingelserne for bevilling af computer.
 Ankenævnet stadfæstede kommunens afgørelse og begrundede afgørelsen med, at en computer ikke i væsentlig grad ville kunne afhjælpe lidelsen eller i væsentlig grad ville kunne lette den daglige tilværelse i hjemmet.
 Ansøgeren ankede denne afgørelse til Ankestyrelsen.
 Ankestyrelsen afviste i første omgang at behandle sagen, idet man ikke fandt, at sagen havde principiel eller generel betydning samt under henvisning til SM O-52-97, hvor Ankestyrelsen i en tilsvarende sag havde fundet, at der ikke var grundlag for at give personer med Huntingtons Chorea hjælp til EDB-udstyr efter bistandslovens § 58, idet evnen til at benytte udstyret ville forsvinde i takt med, at behovet herfor opstod.
Center for Små Handicapgrupper anmodede om genoptagelse af sagen og henviste til, at en computer i den konkrete situation ville kunne afhjælpe de nuværende kommunikationsvanskeligheder, som for tiden ytrede sig i håndskriften.
Senere ville computeren kunne kompensere for en nedsat evne til at udtrykke sig i tale, og det ville være nødvendigt at lære computerens funktioner i god tid, før funktionsevnen blev nedsat.
 Sagen blev behandlet i principielt møde som supplement til SM O-52-97 med henblik på afklaring af, om der kan ydes hjælp til EDB-udstyr til en person med lidelsen Huntingtons Chorea.
 Afgørelse:
 Ankestyrelsen fandt ikke, at ansøgeren var berettiget til økonomisk hjælp efter bistandslovens § 58 til computer til afhjælpning af sine kommunikationsproblemer.
 Ankestyrelsen fandt det ikke udelukket, at der til personer med lidelsen Huntingtons Chorea efter en konkret vurdering kunne ydes hjælp efter bistandslovens § 58 til kommunikationshjælpemidler, fx i form af computer.
 Ankestyrelsen fandt imidlertid ikke, at den ansøgte computer opfyldte betingelserne i hjælpemiddelbekendtgørelsens § 1, hvorefter hjælpemidlet i væsentlig grad skulle kunne afhjælpe de varige følger af den nedsatte funktionsevne og derved i væsentlig grad lette den daglige tilværelse, eller var nødvendigt, for at pågældende kunne udøve et erhverv.
 Ankestyrelsen lagde herved vægt på, at computeren ønskedes anvendt til at føre korrespondance, til at ordne økonomiske forhold, såsom bankoverførsler, samt til at træne motorik, hukommelse og koncentrationsevne ved spil o.lign.
 Ankestyrelsen fandt, at ansøgeren var i stand til at udføre de nævnte funktioner på anden vis, idet de nuværende kommunikationsproblemer overvejende bestod i en dårlig skrivefunktion.
 Ankestyrelsen fandt endvidere ikke, at der på nuværende tidspunkt var grundlag for at bevilge en computer med det formål, at ansøgeren allerede nu kunne starte oplæring.
Ankestyrelsen lagde herved vægt på, at ansøgerens evne til at kommunikere mundtligt og til dels skriftligt var bevaret, og atsygdomsforløbet for lidelsen Huntingtons Chorea forløber meget for skelligt fra person til person.
Det var derfor ikke på nuværende tidspunkt muligt at vurdere, hvorvidt en computer på et senere tidspunkt ville kunne fungere som et kommunikationshjælpemiddel, som opfyldte betingelserne i hjælpemiddelbekendtgørelsens § 1.
 Ankestyrelsen tiltrådte således ankenævnets afgørelse.
