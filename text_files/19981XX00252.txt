Skriftlig fremsættelse (21. januar 1999) Kulturministeren (Elsebeth Gerner Nielsen):
 Herved tillader jeg mig for Folketinget at  

 fremsætte:
 Forslag til lov om ændring af teaterloven. (Det  

 Storkøbenhavnske Teaterfællesskab).
(Lovforslag nr.
L 163).
 Formålet med lovforslaget er at sikre opretholdelsen  

 af Det Storkøbenhavnske Teaterfællesskab (DST) som en selvejende  

 institution, der skal omfatte et antal teatre i hovedstadsregionen, som  

 tilsammen skal bidrage til et alsidigt og kvalitetspræget udbud af  

 teaterforestillinger på højest mulige kunstneriske og  

 teaterhåndværksmæssige niveau til et bredt publikum.
 Der har gennem årene været betydelig  

 utilfredshed med den gældende DST-ordning både blandt  

 tilskudsyderne, Styrelsen for Det Storkøbenhavnske  

 Teaterfællesskab (Styrelsen) og teatrene.
På den baggrund blev det i 1996 besluttet at  

 gennemføre en analyse af fordele og ulemper ved den gældende  

 ordning.
Rapporten blev  udarbejdet af PLS Consult og offentliggjort i  

 begyndelsen af 1997. Den konkluderede bl.a., at selv om DST-ordningen indebar  

 klare fordele for de deltagende teatre, så burde systemet  

 organisatorisk rationaliseres.
Det er min opfattelse, at man med de foreslåede  

 lovændringer kan imødekomme en væsentlig del af de  

 fremførte kritikpunkter.
Der lægges således op til en  

 høj grad af afklaring med hensyn til beslutningsmekanismerne mellem  

 tilskudsyderne og Styrelsen.
I den forbindelse tildeles der Styrelsen for DST  

 en større kompetence og en klarere kulturpolitisk rolle.
Styrelsens  

 sekretariat skal styrkes gennem ansættelse af en direktør.
Der stilles forslag om, at der som noget nyt indenfor  

 rammen af DST-ordningen skal afsættes særlige midler til  

 udvikling og nytænkning indenfor teaterkunsten samt til kapitalindskud  

 i de enkelte teaterselskaber.
Gennem udviklingspuljen indbygges særlige  

 incitamenter i ordningen til fremme af teaterkunsten, idet der gives mulighed  

 for særlig støtte til fornyelse og udvikling af teatrenes  

 repertoire.
Ligeledes kan det sikres, at et teater, der har påtaget sig  

 en særlig risikabel teaterpolitisk satsning ikke kommer i  

 økonomiske vanskeligheder, og nyoptagne teatre kan få  

 støtte til etablering af egenkapital.
Derudover skal lovforslaget tilsikre en klarere  

 ansvarsfordeling mellem tilskudsydere, Styrelse og teatre.
Der stilles  

 således forslag om, at staten og de amtskommunale tilskudsydere  

 fremover alene skal fastsætte den samlede økonomiske ramme for  

 DST, mens det overlades til Styrelsen for DST at træffe beslutning om,  

 hvilke teatre der skal optages i ordningen og med hvilke tilskud.
Der er mellem tilskudsyderne indgået en aftale om,  

 at der med den nuværende økonomiske ramme er plads til seks  

 teatre i ordningen, og der er enighed om, at disse seks teatre ved overgangen  

 til en ny ordning pr. 1. juli 2001 skal være følgende teatre:  

 Betty Nansen Teatret, Dr.
Dantes Aveny, Folketeatret, Gladsaxe Teater,  

 Nørrebros Teater og Østre Gasværk. Østre  

 Gasværk skal som noget nyt indgå på lige vilkår med  

 de øvrige teatre, hvor teatret hidtil kun har fået støtte  

 til én produktion.
Det Ny Teater skal som hidtil modtage  

 huslejetilskud.
Rialto Teatret, der hidtil har indgået i ordningen som  

 en "åben" scene, udgår helt af ordningen.
Styrelsen kan efterfølgende træffe beslutning  

 om ændringer i dette udgangspunkt, både således at teatre,  

 der fra start indgår i DST-ordningen kan udgå og således,  

 at der kan optages nye teatre i ordningen.
Det er dog en betingelse for at  

 inddrage mere end seks teatre i ordningen, at der opnås enighed mellem  

 tilskudsyderne om en tilsvarende forøgelse af bevillingen til DST.
 Det er endvidere en klar forudsætning, at  

 Frederiksborg Amt, der i dag ikke har noget teater beliggende i Frederiksborg  

 Amt med i DST-ordningen, på et senere tidspunkt kan få optaget et  

 teater i ordningen, såfremt der i Frederiksborg Amt etableres et stort  

 teater, der naturligt passer ind i ordningen og der er økonomisk  

 mulighed herfor.
Som en følge af ændringerne i Styrelsens  

 ansvarsområder foreslås det at udvide Styrelsen med 3  

 teaterkyndige medlemmer.
Disse medlemmer skal forstærke Styrelsens  

 generelle indsigt og deltage i Styrelsens arbejde på lige fod med de  

 øvrige medlemmer.
 For at indføre en vis begrænset  

 økonomisk solidaritet mellem teatrene, foreslås det, at en del  

 af driftsoverskuddet over en vis størrelse hos teatrene i ordningen  

 skal tilbageføres efter Styrelsens nærmere beslutning til de  

 særligt afsatte midler til udvikling og nytænkning indenfor  

 teaterkunsten og  til  kapitalindskud.
 For at sikre gennemførelsen af den overordnede  

 kulturpolitiske målsætning for DST, er det efter lovforslaget  

 fortsat Styrelsen, der udpeger teaterlederen/ledelsen for de teatre i  

 ordningen, der modtager tilskud til drift og produktion.
De overordnede økonomiske rammer fastsættes i  

 4-årige budgetaftaler mellem tilskudsyderne.
Aftalerne skal garantere  

 en budgetsikkerhed for DST-ordningens opgaveløsning og dermed
medvirke til at sikre aktivitets- og kvalitetsniveauet.
Samtidig skal der  

 indgås flerårige resultataftaler mellem Styrelsen og den enkelte  

 teaterbestyrelse om tilskudsvilkår, resultatmål, egenkapital,  

 side-scener, belægningsprocenter, evaluering m.v.
 Statens, amternes og kommunernes hidtidige bevilling til  

 DST er aftalt videreført i lovforslaget, og lovforslaget forventes  

 således ikke at medføre økonomiske konsekvenser for  

 staten, amterne eller kommunerne.
Udover de ovennævnte problemer af mere fundamental  

 karakter ved DST-ordningen eksisterer der en række sideløbende  

 problemstillinger af mere teknisk art.
Det gælder bl.a.  

 teaterbestyrelsernes status, fastsættelsen af ensartede  

 regnskabsmæssige principper, spørgsmål om  

 formueakkumulation, bygningsvedligeholdelse m.v.
Disse problemstillinger vil  

 blive taget op i forbindelse med udarbejdelsen af en bekendtgørelse om  

 den nye DST-ordning.
Et udkast til lovforslaget har været sendt til  

 høring hos de øvrige tilskudsydere, de teatre der i dag er  

 omfattet af ordningen, Styrelsen for Det Storkøbenhavnske  

 Teaterfællesskab, Teaterrådet, en lang række organisationer  

 og institutioner med tilknytning til teaterområdet og de relevante  

 kommunale, amtslige og statslige myndigheder.
Der er på baggrund af  

 høringssvarene foretaget mindre justeringer af forslaget af  

 fortrinsvis teknisk karakter.
 Idet jeg henviser til lovforslaget med bemærkninger,  

 anbefaler jeg forslaget til Folketingets velvillige behandling.
