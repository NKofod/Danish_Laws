Bekendtgørelse om udbetaling af pristillæg til miljøvenlig elproduktion I medfør af § 65, § 65 a, 68 a, og § 88 i lov om elforsyning, jf. lovbekendtgørelse nr. 1115 af 8. november 2006, som senest ændretved § 1 i lov nr. 549 af 6. juni 2007, fastsættes:
Tilbageholdelse af pristillæg § 1. Den systemansvarlige virksomhed kan tilbageholde udbetalingen af et pristillæg, når elproducenten ikke rettidigt besvarer den systemansvarlige virksomheds anmodning om at meddele oplysninger som nævnt i § 65, stk. 1, i lov om elforsyning, eller elproducenten afgiver en ufyldestgørende besvarelse.
Stk. 2. Anmodningen fra den systemansvarlige virksomhed skal være sendt med anbefalet brev eller en tilsvarende elektronisk meddelelse og tydeligt specificere, hvilke oplysninger elproducenten skal meddele.
I anmodningen skal elproducenten gives en frist på minimum 1 uge til at fremkomme med de udbedte oplysninger.
Det skal fremgå af anmodningen, at den systemansvarlige virksomhed kan tilbageholde pristillægget, hvis besvarelsen er for sen eller ufyldestgørende.
 Stk. 3. En besvarelse anses for ufyldestgørende, hvis den efter den systemansvarlige virksomheds vurdering ikke indeholder de ønskede oplysninger eller indeholder fejlagtige oplysninger.
Stk. 4. Tilbageholdelse af pristillæg begynder fra det tidspunkt, hvor den systemansvarlige virksomhed afsender meddelelse til elproducenten om, at besvarelsen ikke anses for fyldestgørende.
Meddelelse om tilbageholdelse af pristillæg skal ske til elproducenten ved anbefalet brev eller en tilsvarende elektronisk meddelelse.
 Stk. 5. Udbetalingen genoptages, når elproducenten har meddelt oplysninger, som efter den systemansvarlige virksomheds vurdering opfylder de krav, som den systemansvarlige virksomhed har stillet til dokumentationen i sin anmodning og eventuel efterfølgende korrespondance.
 Stk. 6. Udbetalingen af tilbageholdte pristillæg sker sammen med næste ordinære månedlige udbetaling.
Anmeldelse af ejerskifte og efterregulering af pristillæg § 2. Anmeldelse af ændringer i ejerskab til et elproduktionsanlæg, jf. § 65 a, stk. 2, i lov om elforsyning, skal indsendes til den systemansvarlige virksomhed.
Den, der overtager elproduktionsanlægget, skal indgive anmeldelse om overtagelsestidspunkt og egen og tidligere ejers identitet.
Den tidligere ejer skal tillige underskrive anmeldelsen.
Anmeldelsen skal være den systemansvarlige virksomhed i hænde senest på overtagelsesdatoen.
 Stk. 2. Ved anmeldelsen skal henholdsvis nuværende og tidligere ejer ved deres underskrift bekræfte, at de er bekendt med, at den systemansvarlige virksomhed med frigørende virkning kan udbetale pristillæg og beløb til berigtigelse af for lidt udbetalt pristillæg til den, der er anmeldt som ejer af elproduktionsanlægget i den periode, som udbetalingen vedrører.
Stk. 3. Ved anmeldelse af ejerskifte beregnes månedsafregningen af pristillæg til den nye ejer pr. den 1. i en kalendermåned.
For at beregningen af pristillæg til den nye ejer kan påbegyndes den 1. i en bestemt kalendermåned, skal anmeldelsen af ejerskifte være den systemansvarlige virksomhed i hænde senest den 15. i samme kalendermåned.
Sker anmeldelsen af ejerskifte efter den 15. i en kalendermåned, kan beregningen af månedsafregningen af pristillæg til den nye ejer først ske pr. den 1. i den efterfølgende kalendermåned.
 Stk. 4. Anmeldelsen efter stk. 1. foretages på en standardformular udfærdiget af den systemansvarlige virksomhed.
Straffebestemmelser § 3. Med bøde straffes den, som undlader at indgive anmeldelse om ejerskifte eller meddeler urigtige eller vildledende oplysninger.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 4. Afgørelser truffet af den systemansvarlige virksomhed i henhold til denne bekendtgørelse kan ikke indbringes for anden administrativ myndighed.
Ikrafttræden og overgangsbestemmelser § 5. Bekendtgørelsen træder i kraft den 1. oktober 2007.
 Stk. 2. § 2 gælder for alle ejerskifter, der finder sted fra og med den 1. oktober 2007. For ejerskifter før denne dato, sker udbetalinger kun med frigørende virkning, jf. § 65 a, stk. 3, i lov om elforsyning, såfremt den systemansvarlige virksomhed finder, at der foreligger fyldestgørende dokumentation for ejerforholdet i den for udbetalingen relevante periode.
