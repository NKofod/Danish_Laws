Klage over manglende udtagelse af biopsi ved mammografisk undersøgelse og manglende fastsættelse af opfølgende kontrol Nævnet fandt grundlag for at kritisere overlægen, der undersøgte patienten den 6. maj 2003.
Nævnet lagde til grund ud fra en gennemgang af mammografierne fra henholdsvis den 6. maj 2003 og 13. maj 2004, at der på sidstnævnte var en lille, men typisk ondartet knude i højre bryst.
Sammenholdt hermed var der på optagelserne fra den 6. maj 2003 en let fortætning af kirtelvævet det pågældende sted, men intet der adskilte sig fra de lette bindevævsdannelser, der i øvrigt findes brystet og afgjort intet, der gav mistanke om egentlig knudedannelse.
 Det var herefter nævnets opfattelse, at det den 6. maj 2003 var fagligt korrekt at bedømme undersøgelsen som normal.
 Nævnet lagde imidlertid vægt på, at overlægen under alle omstændigheder også burde have foretaget en palpationsvejledt biopsi eller som minimum have foranlediget kontrol inden for en til to menstrautionscykli, da patientens egen læge havde stor mistanke om brystkræft og fremsendt fornyet henvisning for at fremskynde mammografiundersøgelsen, og der var diskrepans mellem egen læge og overlægens palpationsfund.
 Nævnet oplyste i den forbindelse, at det fremgår af vejledning af 25. oktober 1999, at Sundhedsstyrelsen anbefaler principperne for triple-diagnostik i form af udvendig brystundersøgelse, billeddiagnostik og vævsprøvetagning følges ved mistanke om brystkræft, herunder eksempelvis en følelig knude.
