Skriftlig fremsættelse (13. april 2012) Social- og integrationsministeren (Karen Hækkerup) Herved tillader jeg mig for Folketinget at fremsætte:
 Forslag til lov om ændring af forældreansvarsloven, retsplejeloven og lov om Det Centrale Personregister (Ændringer som følge af evalueringen af forældreansvarsloven).
(Lovforslag nr.
L 157) Lovforslaget bygger på evalueringen af forældreansvarsloven og er en udmøntning af den politiske aftale, som blev indgået den 8. februar 2012 mellem regeringen, Venstre, Dansk Folkeparti, Enhedslisten, Liberal Alliance og Det Konservative Folkeparti om indholdet af lovforslaget.
Lovforslaget tager udgangspunkt i de bestående principper i forældreansvarsloven og skal overordnet set understrege forældreansvarslovens grundprincip om forældrenes fælles ansvar for barnet.
Samtidig skal forslaget øge muligheden for  og understrege lovens andet grundprincip om  at træffe afgørelser, som er til barnets bedste, og øge muligheden for at skærme barnet mod forældrenes konflikt.
 Det foreslås derfor, at der i forældreansvarsloven (lov nr. 499 af 6. juni 2007 med senere ændringer) og retsplejeloven (lovbekendtgørelse nr. 1063 af 17. november 2011 med senere ændringer) foretages en række ændringer, som sikrer dette.
Det foreslås bl.a., at kriterierne for at ophæve den fælles forældremyndighed ændres, sådan at retten kun kan ophæve den fælles forældremyndighed, hvis der er holdepunkter for at antage, at forældrene ikke kan samarbejde om barnets forhold til barnets bedste.
Samtidig foreslås det, at der indføres mulighed for, at statsforvaltningerne kan afvise anmodninger om ændring af forældremyndighed eller barnets bopæl, hvis forholdene ikke har ændret sig væsentligt.
Det foreslås også, at reglerne om transport af barnet i forbindelse med samvær forenkles, at betingelserne for at fastsætte med andre end barnets forældre lempes, og at kompetencen i sager om samvær m.v. ændres, sådan at disse afgørelser fremover alene kan behandles i statsforvaltningerne.
Lovforslaget sikrer tillige, at alle samtaler med børn fremover gennemføres af en børnesagkyndig, og at der forud for samtalen med barnet som udgangspunkt skal ske en orientering af forældrene om samtalens karakter og betydning.
Endelig foreslås det, at der i lovgivningen sker en tydeliggørelse af muligheden for at indhente sagkyndige erklæringer om forældre i sager efter forældreansvarsloven.
Lovforslaget ønskes gennemført i denne folketingssamling.
Begrundelsen for den sene fremsættelse er, at der har været omfattende politiske forhandlinger om indholdet af lovforslaget, og at det på baggrund heraf først har været muligt at sende lovforslaget i ekstern høring medio februar 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
