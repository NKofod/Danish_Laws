Nr LSF 40 Forslag til Lov om ændring af afskrivningsloven (Valutabesparende  

 afskrivningsbegrænsning for dyre biler) Fremsat af Thoft (SF) Jes Lunde (SF) Rahbæk Møller (SF) Ebba Strange (SF) den 9. oktober 1986 § 1 I lov om skattemæssige afskrivninger m.v., jfr. lovbekendtgørelse nr.
 368 af 6. juni 1986, foretages følgende ændringer:
 Efter § 6 genindsættes som § 6 A:
»§ 6 A.
Anskaffelsessummen for automobiler, som af ejeren udelukkende benyttes erhvervsmæssigt, men som er indregistreret a) til privat personbefordring, b) til udlejning uden fører, c) som skolevogne, d) som last- eller varemotorkøretøjer, der er berigtiget med halv omsætningsafgift, indgår ikke i den i § 2 omhandlede saldoværdi, når anskaffelsessummen overstiger 150.000 kr.
Stk. 2. Det beløb, hvormed anskaffelsessummen overstiger 150.000 kr., opføres for hvert enkelt automobil i selvangivelsen eller det denne vedlagte regnskab som en særlig aktivpost, der ikke kan gøres til genstand for skattemæssige afskrivninger.
Forbedringsudgifter opføres på den særlige aktivpost for vedkommende automobil og kan ej heller gøres til genstand for skattemæssige afskrivninger.
Stk. 3. 150.000 kr. af anskaffelsessummen afskrives særskilt for hvert enkelt automobil.
Afskrivning kan i anskaffelsesåret foretages med indtil 30 pct. af 150.000 kr., såfremt automobilet er anskaffet i første halvdel af indkomståret, og med indtil 15 pct. af 150.000 kr., såfremt det er anskaffet i sidste halvdel af indkomståret.
For hvert af de følgende indkomstår kan afskrivning foretages med indtil 30 pct. af den del af de 150.000 kr., der henstår uafskrevet ved indkomstårets begyndelse.
Stk. 4. Afstås et automobil, som afskrives særskilt i henhold til bestemmelserne i stk. 3, kan der ikke foretages skattemæssig afskrivning i afståelsesåret.
Såfremt afståelsessummen overstiger anskaffelsessummen forhøjet med eventuelle forbedringsudgifter og med fradrag af samtlige skattemæssige afskrivninger, der er foretaget for tidligere indkomstår, skal fortjenesten medregnes ved opgørelsen af den skattepligtige indkomst for det indkomstår, hvori afståelsen finder sted.
Er afståelsessummen mindre end anskaffelsessummen forhøjet med eventuelle forbedringsudgifter og med fradrag af afskrivninger, kan tabet fradrages ved opgørelsen af den skattepligtige indkomst for afståelsesåret, dog kun i det omfang tabet overstiger det beløb, som i henhold til stk. 2 ikke kan gøres til genstand for afskrivning.
I de i lov om særlig indkomstskat m.v. § 2, stk. 1, nr. 1, omhandlede tilfælde medregnes de nævnte fortjenester og tab dog til den særlige indkomst.
Stk. 5. Bestemmelserne i § 32, stk. 1, jfr. stk. 4, finder tilsvarende anvendelse, når den skattepligtige a) lader et automobil, der omfattes af bestemmelserne i § 6 A, omregistrere til anden anvendelse end den i stk. 1 omhandlede, b) lader et automobil, der omfattes af bestemmelserne i afsnit 1, omregistrere fra anden anvendelse til nogen af de i stk. 1 omhandlede anvendelser.
Bestemmelsen under b) finder dog kun anvendelse, når automobilets værdi i handel og vandel på omregistreringstidspunktet overstiger 150.000 kr.
Stk. 6. I øvrigt finder reglerne i afsnit 1 anvendelse på de i stk. 1 omhandlede automobiler, i det omfang reglerne er forenelige med bestemmelserne i stk. 1-4.« § 2 Der sker ikke pristalsregulering af hverken den afskrivningsberettigede eller den ikke afskrivningsberettigede saldo opgjort efter reglerne i § 1.
§ 3 Loven har virkning for biler anskaffet den 9. oktober 1986 og senere.
BEMÆRKNINGER TIL LOVFORSLAGET Lovforslagets formål er at genindføre reglerne om begrænsning af afskrivningerne på særlig dyre biler, som blev ophævet i 1983.
Siden da har vi set et gigantisk boom i salget af dyre firmabiler til stor skade for landets betalingsbalance.
En genindførelse af afskrivningsbegrænsningen vil ifølge forslagsstillernes opfattelse medføre en opbremsning i importen og salget af de dyreste og mest valutaslugende biler.
Forslagsstillerne har valgt en grænse på 150.000 kr., fordi den omfatter en mellemstor familiebil.
I øvrigt kan oplyses, at gennemsnitsprisen for personvogne solgt i 1985 udgjorde ca.
 120.000 kr.
 Lovforslaget indgår som et element i SFs bøf-tatarpakke.
Bemærkninger til de enkelte paragraffer Ad § 1 § 1 indeholder reglerne, som de var i 1982, umiddelbart før de blev ændret på grund af indeksering af afskrivningssaldi.
En af årsagerne til, at reglen blev ophævet, var, at indekseringen gav uheldige følgevirkninger.
Når forslagsstillerne derfor har ønsket afskrivningsbegrænsningen genindført, har vi forsøgt på at undgå de uheldige følgevirkninger ved samtidig at fjerne indekseringen på de køretøjer, der er omfattet af bestemmelsen i § 1.
Ad § 2 Bestemmelsen betyder, at indeksering af saldi ikke sker for de i punkt 1 anførte køretøjer.
Ad § 3 For at undgå hamstring skal loven have virkning straks efter lovforslagets fremsættelse.
