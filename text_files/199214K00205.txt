Nr BTL 205 Betænkning over Forslag til lov om beskyttelse af havmiljøet   

 Nr L 205 1992-93, 1. samling Afgivet af Miljø- og Planlægningsudvalget Afgivet: 19930527 Udvalget har behandlet lovforslaget i en række møder og har herunder  

 stillet spørgsmål til miljøministeren, som denne har besvaret skriftligt.
 Der er af miljøministeren og af et mindretal stillet ændringsforslag,  

 hvorom henvises til de ledsagende bemærkninger.
Vedrørende udnyttelsen af lovens bemyndigelser Miljøministeren har over for udvalget tilkendegivet, at han er indstillet  

 på, at udvalget underrettes om de bekendtgørelser, der udstedes i medfør af  

 loven, inden ministerens endelige stillingtagen.
Vedrørende § 8 (den kreds, der skal høres over regler, der udstedes i  

 medfør af loven) Miljøministeren har over for udvalget oplyst, at berørte  

 arbejdstagerorganisationer vil få udkast til regler, der udstedes i medfør af  

 loven, til udtalelse og således skal opfattes som værende omfattet af  

 »interesserede landsomfattende erhvervs- og miljøorganisationer«.
Vedrørende deponering under havbunden Miljøministeren har over for udvalget præciseret, at deponering under  

 havbunden er omfattet af udtrykket »bortskaffelse i havet« i  

 definitionen af »dumpning«, jf. § 4, og dermed af dumpningsforbudet  

 i § 25.
Vedrørende forureningsbegrebet Miljøministeren har over for udvalget redegjort for overvejelserne  

 vedrørende en mere præcis definition af begrebet »forurening«.  

 Miljøministeren har i denne forbindelse oplyst, at lovforslagets  

 forureningsbegreb kan afgrænses på baggrund af formålsangivelsen i § 1, stk.  

 2.
Heraf følger, at loven tilsigter at forebygge og begrænse forskellige  

 former for forurening af miljøet, herunder især havmiljøet, fra skibe,  

 luftfartøjer og platforme.
Det fremgår, at såvel det, der udtømmes eller  

 udledes direkte i havet, som det, der udledes til atmosfæren, er omfattet af  

 loven.
 Forureningsbegrebet forstås i almindelighed på den måde, at stoffer, der  

 er giftige, svært nedbrydelige, bioakkumulerbare eller på anden måde medfører  

 negative påvirkninger i økosystemet, ikke må tilføres miljøet, hvis det  

 medfører varige eller akutte skader.
 Endvidere indeholder bestemmelsen en angivelse af lovens  

 beskyttelsesobjekter: menneskets sundhed, de levende ressourcer og livet i  

 havet, den retmæssige udnyttelse af havet og de rekreative værdier.
 Uanset bestemmelsen ikke er udformet som en egentlig  

 definitionsbestemmelse, men som en formålsangivelse, svarer bestemmelsen  

 indholdsmæssigt til konventionernes generelle definition af  

 forureningsbegrebet.
Spørgsmålet om, hvornår et eller flere af lovens  

 »beskyttelsesobjekter« er udsat for en så væsentlig påvirkning  

 eller risiko herfor fra et af lovens »forureningssubjekter«, at en  

 regulering er påkrævet, vil til enhver tid bero på en konkret vurdering og  

 afvejning.
Heri indgår bl.a. de i § 3 anførte miljøpolitiske indfaldsvinkler.
 På denne baggrund vil en mere præcis definition af forureningsbegrebet  

 ikke være til megen hjælp, og den vil formentlig snarere kunne virke  

 begrænsende end fremmende for miljøreguleringen.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de af  

 miljøministeren stillede og det af et mindretal under nr. 3 stillede  

 ændringsforslag.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse med de af miljøministeren stillede ændringsforslag.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de stillede  

 ændringsforslag.
 ÆndringsforslagAf et mindretal (SF):
 Til § 2 1) Stk. 2 affattes således:
»Stk. 2. Miljøministeren kan i krise- og krigstid træffe  

 bestemmelse om, at loven ikke omfatter orlogsskibe.« Til § 6 2) I stk. 2 indsættes efter »kan til opfyldelse  

 af internationale aftaler« ordene: »og til opfyldelse af dansk  

 miljøpolitik«.
 (Vedtages ændringsforslaget, foretages tilsvarende ændringer i § 7, § 11,  

 stk. 3, § 14, § 18, § 19 og § 20, stk. 3).
 Af et mindretal (SF), tiltrådt af et flertal (S, CD, RV og  

 KRF):
 Til § 21 3) Efter stk. 1 indsættes som nyt stykke:
»Stk. 2. Miljøministeren kan inden for rammerne af  

 Fiskeriministeriets lovgivning og EF-bestemmelser på fiskeriområdet fastsætte  

 regler om udtømning af frisk fisk og dele heraf.« Af et mindretal (SF):
 Til § 22 4) I stk. 2 indsættes efter »kan, herunder til  

 opfyldelse af internationale aftaler« ordene: »og til opfyldelse af  

 dansk miljøpolitik«.
 (Vedtages ændringsforslaget, foretages tilsvarende ændringer i § 29, § 30,  

 stk. 1, § 31, stk. 4, § 32, stk. 1 og 2, § 37, stk. 2, § 39, stk. 1 og § 40).
 Af miljøministeren , tiltrådt af udvalget:
 Til § 26 5) Efter stk. 4 indsættes som nyt stykke:
»Stk. 5. Inden for et område, der er udpeget som  

 beskyttelsesområde efter EF-fuglebeskyttelsesdirektivet eller  

 EF-naturbeskyttelsesdirektivet eller et område med en vanddybde på under 6  

 meter, kan amtsrådet (i Københavns Kommune kommunalbestyrelsen) ikke meddele  

 tilladelse til dumpning af optaget havbundsmateriale, medmindre  

 miljøministeren har meddelt samtykke hertil.« Til § 28 6) I stk. 1 udgår ordene »herunder om bindende  

 høring af andre offentlige myndigheder«.
 Til § 42 7) I stk. 1 indsættes efter »bemyndiger  

 dertil,» ordene: »og politiet«.
 Til § 45 8) I stk. 2 indsættes efter »bemyndiger  

 dertil,» ordene: »og politiet«.
 Til § 51 9) I stk. 1 ændres »§ 26« til: »§  

 26, stk. 1«, og efter »miljøministeren« indsættes ordene:  

 », jf. dog stk. 2«.
 10) Efter stk. 1 indsættes som nyt stykke:
»Stk. 2. Amtsrådets eller i Københavns Kommune  

 kommunalbestyrelsens afgørelse om dumpning af optaget havbundsmateriale inden  

 for de områder, der er nævnt i § 26, stk. 5, kan påklages til det  

 miljøklagenævn, der er nedsat i henhold til lov om miljøbeskyttelse. §§ 102,  

 104, 105, stk. 1, 105, stk. 2, 1. pkt., 106 og 109 i lov om miljøbeskyttelse  

 finder tilsvarende anvendelse.
I stedet for de beskikkede sagkyndige  

 medlemmer, der er angivet i § 105, stk. 2, i lov om miljøbeskyttelse,  

 medvirker ved behandling af klagesager efter denne lov sagkyndige medlemmer,  

 der beskikkes af miljøministeren for 4 år ad gangen efter indstilling fra:
 1) Sammenslutningen af Danske Havne, Foreningen af Danske Privathavne,  

 Københavns Havnebestyrelse, Århus og Ålborg Kommunalbestyrelser,  

 Trafikministeriet, Danmarks Havfiskeriforening, Danmarks Fiskeriforening,  

 Foreningen af Ral- og Sandsugere og Arbejderbevægelsens Erhvervsråd i  

 forening.
2) Miljøstyrelsen og Skov- og Naturstyrelsen i forening.« Stk. 2-7 bliver herefter stk. 3-8.
 11) I stk. 4, som bliver stk. 5, ændres »stk. 3«  

 til: »stk. 4«.
 12) Stk. 5, som bliver stk. 6, affattes således:
» Stk. 6. Klager efter stk. 2 og 4 indsendes til henholdsvis  

 Miljøklagenævnet og Tilbageholdelsesnævnet.« 13) I stk. 6 , som bliver stk. 7, udgår »stk. 1 og  

 3«, og i stedet indsættes: »stk. 1, 2 og 4«.
 Til § 52 14) I stk. 1 indsættes efter nr. 12 som nyt nummer:
 »13) Arbejderbevægelsens Erhvervsråd«.
 Til § 68 15) I stk. 2, 2. pkt. , udgår ordene  

 »regulering og«.
Bemærkninger Til nr. 1 Forslagsstillerne finder, at havmiljøloven i særdeleshed bør  

 omfatte statens egne skibe med så få undtagelser som muligt.
 Til nr. 2 og 4 Forslagsstillerne finder, at det er vigtigt at præcisere,  

 at det ikke kun handler om opfyldelse af internationale konventioner, men  

 også om, at der ifølge loven skal være mulighed for, at Danmark kan gå videre  

 uden at skulle ændre loven.
 Til nr. 3 Med dette ændringsforslag bliver der mulighed for, at  

 miljøministeren kan fastsætte nærmere regler for udtømning af frisk fisk  

 eller dele heraf inden for rammerne af Fiskeriministeriets lovgivning og  

 EF-bestemmelserne på fiskeriområdet.
 Til nr. 5 I forbindelse med vedtagelsen af naturbeskyttelsesloven lagde et  

 flertal vægt på (jf. betænkning afgivet af Miljø- og Planlægningsudvalget den  

 12. december 1991. Se Folketingstidende, folketingsåret 1991-92, tillæg B,  

 sp. 245), at fremtidige klappladser kun undtagelsesvist kan udlægges i  

 EF-fuglebeskyttelsesområder, og anbefalede, at amtskommunerne som led i den  

 fremtidige administration optager forhandlinger med de havne i  

 amtskommunerne, som har regelmæssige behov for klapning, for at finde egnede  

 klappladser uden for EF-fuglebeskyttelsesområder, som kan benyttes i længere  

 tid.
 Udvalget konstaterede, at klapning i EF-fuglebeskyttelsesområder således  

 ville ophøre, når givne klaptilladelser udløber, bortset fra  

 undtagelsessituationer vedrørende begrænsede mængder af uforurenet  

 tilstrømningsmateriale fra visse små lystbåde- og fritidshavne.
 For lavvandede områder er det i betænkningen oplyst, at det i den kommende  

 vejledning om klapning vil blive præciseret, at klapning som hovedregel ikke  

 må finde sted i lavvandede områder.
Retningslinierne fra betænkningen har imidlertid vist sig at give  

 anledning til konkrete problemer i en række sager.
Det er sager, hvor et amt  

 eller den myndighed, der skal foretage en oprensning, efter en nærmere  

 miljømæssig og økonomisk vurdering ikke finder det hensigtsmæssigt, at den  

 hidtil benyttede klapplads i et EF-fuglebeskyttelsesområde nu skal flyttes  

 uden for området.
EF-fuglebeskyttelsesdirektivet og de forpligtelser, der følger heraf, er  

 beskrevet i de almindelige bemærkninger til lovforslaget.
Det samme gælder  

 Ramsarkonventionen om internationale beskyttelsesområder.
Samtlige  

 Ramsar-områder i Danmark indgår i EF-fuglebeskyttelsesområder.
 En nærmere gennemgang af forholdet mellem de internationale forpligtelser  

 og folketingsudvalgets retningslinier viser, at folketingsudvalgets  

 retningslinier er mere vidtgående end forpligtelserne efter  

 EF-fuglebeskyttelsesdirektivet og Ramsarkonventionen.
Det skønnes, at EF-fuglebeskyttelsesdirektivet ikke umiddelbart er til  

 hinder for en videreførelse af den klapning, der fandt sted forud for den  

 foreløbige udpegning af EF-fuglebeskyttelsesområderne i 1983, og direktivet  

 indeholder ikke noget absolut forbud mod klapning på nye lokaliteter eller  

 klapning af større mængder på hidtidige klappladser i udpegede områder.
Det  

 skal imidlertid kunne dokumenteres, at ny eller udvidet klapning kan ske uden  

 skadevirkninger eller væsentlig forstyrrelse af fuglelivet.
Dette skal sammenholdes med, at EF-fuglebeskyttelsesområderne, når  

 EF-fuglebeskyttelsesdirektivet (Habitatdirektivet) træder i kraft den 5. juni  

 1994, vil blive omfattet af visse af reglerne i dette direktivs artikel 6.  

 Det betyder blandt andet, at indgreb i områderne i et vist omfang vil kunne  

 ske, hvis det er bydende nødvendigt af hensyn til væsentlige  

 samfundsinteresser, herunder af social eller økonomisk karakter, såfremt der  

 ikke er alternative løsninger.
Dog er der krav om konsekvensanalyser og  

 kompenserende foranstaltninger.
 Det er Miljøministeriets vurdering, at en fremtidig praksis, hvor der  

 automatisk og uden en nærmere vurdering af hver enkelt sag meddeles afslag på  

 ansøgninger om tilladelse til klapning i EF-fuglebeskyttelsesområder, ikke  

 nødvendigvis giver miljømæssige fordele, der står i et rimeligt forhold til  

 de merudgifter, en sådan praksis vil medføre.
 Der bør derfor være mulighed for at foretage en individuel bedømmelse af  

 de sager hvor et amt, en havn eller anden myndighed fastholder et ønske om at  

 gennemføre klapninger inden for et givent EF-fuglebeskyttelsesområde.
Efter de gældende regler skal Skov- og Naturstyrelsen høres over de  

 konkrete klapsager, inden amtet træffer afgørelse i sagen.
Skov- og  

 Naturstyrelsen har hidtil i forbindelse hermed accepteret klapning i  

 EF-fuglebeskyttelsesområder, f.eks. i tilfælde, hvor en havn ville blive  

 pålagt uforholdsmæssigt store udgifter ved en klapning uden for  

 beskyttelsesområdet på grund af en meget lang sejlvej fra havnen ud til dette  

 område.
Det er i denne forbindelse forudsat, at der alene var tale om  

 uforurenede materialer og materialer, der svarede til de naturligt  

 forekommende bundmaterialer i klapområdet, ligesom der er foretaget en  

 vurdering af, om klapningen kunne skade fuglebeskyttelsesinteresserne i  

 området.
 Denne høring er imidlertid ikke bindende for amtsrådets afgørelse i sagen.
 Med henblik på at sikre en ensartet bedømmelse og varetagelse af de  

 forpligtelser, der følger af EF-fuglebeskyttelsesdirektivet, foreslås det  

 derfor, at der i sager vedrørende klapning i EF-fuglebeskyttelsesområder  

 indføres en bindende høring, således at der ikke kan meddeles tilladelse til  

 klapning i sådanne områder, medmindre miljøministeren giver samtykke hertil.
 Denne samtykkebeføjelse vil blive delegeret til Skov- og Naturstyrelsen,  

 som vil administrere ordningen efter følgende retningslinier:
I sager, hvor et amt, en havn el.lign. modsætter sig, at en given klapning  

 skal foretages uden for et EF-fuglebeskyttelsesområde, vil der blive krævet  

 dokumentation for a) at klapning uden for EF-fuglebeskyttelsesområdet vil have uacceptable  

 økonomiske konsekvenser, og b) at klapningen kan gennemføres uden skader for eller væsentlig  

 forstyrrelse af fuglelivet i EF-fuglebeskyttelsesområdet.
 Såfremt dokumentationen og eventuelle undersøgelsesresultater viser, at  

 klapningerne kan foretages uden skader for eller væsentlig forstyrrelse af  

 fuglelivet i EF-fuglebeskyttelsesområdet, vil der blive givet samtykke til  

 klapningen.
 Ovennævnte retningslinier vil også blive fulgt i relation til nye områder,  

 der til opfyldelse af EF-naturbeskyttelsesdirektivet (Habitatdirektivet)  

 udlægges enten i eller uden for EF-fuglebeskyttelsesområderne for at beskytte  

 bestemte naturtyper, planter eller andre vilde dyr end fugle.
 Ligesom ved klapning i EF-fuglebeskyttelsesområderne kan der være  

 tilfælde, hvor amterne af hensyn til en meget lang sejlafstand fra en lille  

 havn til et område med over 6 meter vand udlægger en klapplads på under 6  

 meter vand.
Amtet kan også ønske at udlægge klappladsen således, at materialet, der  

 klappes her, kommer til at virke som naturligt kystfodrende på en  

 erosionskyst.
Det materiale, der klappes på denne måde, er altid uforurenet  

 sand, der vandrer langs kysten og »stoppes i denne vandring« af en  

 sejlrende.
Såfremt dette sand klappes på dybt vand, kommer det til »at  

 mangle« i kystzonen på en erosionskyst.
Dette problem er i flere  

 tilfælde blevet løst ved, at amtet efter en nærmere miljømæssig vurdering har  

 tilladt, at materialet blev klappet på lavt vand på den anden side af  

 sejlrenden, hvorfra det har kunnet vandre videre.
Skov- og Naturstyrelsen har hidtil ofte støttet en sådan klapning, da  

 materialerne herved er blevet nyttiggjort, og da der herved vil være mindre  

 behov for indvinding af bedre sandmaterialer til kystfodring.
Det har dog  

 været en forudsætning, at klapningerne kunne gennemføres uden biologiske  

 konsekvenser i det lavvandede område.
 Skov- og Naturstyrelsen har også i nogle tilfælde peget på, at uforurenet  

 sand kunne klappes i et gammelt sugehul beliggende på lavt vand, idet der  

 hermed ville blive opnået en ønskværdig efterbehandling af et tidligere  

 indvindingsområde.
 Den foreslåede samtykkebeføjelse vil i relation til klapning i lavvandede  

 områder blive administreret efter følgende retningslinier:
 I fremtidige sager, hvor et amt foreslår klapning inden for  

 6-meter-dybdekurven, vil der blive foretaget en selvstændig bedømmelse af  

 hver enkelt sag ud fra ovennævnte biologiske råstof- og  

 kystbeskyttelsesindfaldsvinkler og afgivet samtykke eller afslag i  

 overensstemmelse hermed.
 For at opnå en naturgenopretning i EF-fuglebeskyttelsesområderne og de  

 lavvandede områder kan der efter en konkret miljømæssig vurdering gives  

 samtykke til, at klapning af uforurenet sand kan finde sted i gamle  

 sandsugehuller inden for disse særlige beskyttelsesområder.
 Til nr. 6 Ændringen i § 28, stk. 1, er en konsekvens af den foreslåede  

 tilføjelse til § 26. En bindende høring foreslås således indført i selve  

 lovteksten og ikke som oprindeligt foreslået via en bemyndigelse.
Til nr. 7 og 8 I den gældende lov er politiet i de tilsvarende  

 bestemmelser direkte tillagt beføjelse til at gå om bord og foretage  

 undersøgelser m.v.
Da det ikke er tanken at ændre myndighedsbeføjelserne, og  

 da politiets beføjelser ikke kan hvile på delegation fra en anden minister,  

 genindsættes politiet med dette ændringsforslag direkte i bestemmelserne.
 Til nr. 9 Ændringen er en konsekvens af ændringsforslag nr. 10.
Til nr. 10 Med denne bestemmelse foreslås det, at afgørelser vedrørende  

 klapning i EF-fuglebeskyttelsesområder skal kunne påklages til  

 Miljøklagenævnet frem for til miljøministeren (og efter delegation  

 Miljøstyrelsen). Baggrunden herfor er, at der, jf. ændringsforslag nr. 5, kun  

 må meddeles tilladelse til klapning i EF-fuglebeskyttelsesområder m.m.,  

 såfremt miljøministeren (Skov- og Naturstyrelsen) har meddelt samtykke  

 hertil.
Det er på denne baggrund mindre hensigtsmæssigt, at klagemyndigheden  

 som ved de øvrige klagesager er Miljøstyrelsen.
Det forekommer således  

 uheldigt og i strid med god forvaltningsskik, at en myndighed skal behandle  

 klagesager, hvor en anden myndighed under samme ministerium har afgivet en  

 for afgørelsen bindende udtalelse.
I et valg mellem de to uafhængige  

 klagemyndigheder, Miljøklagenævnet og Naturklagenævnet, er valget faldet på  

 Miljøklagenævnet med dets sagkyndige medlemmer frem for Naturklagenævnet med  

 dets politisk udpegede medlemmer, idet det i sager af denne type er mest  

 nærliggende at lade klagesagerne vurderes af sagkyndige.
Klagesagerne på  

 dette område har i øvrigt også en række lighedspunkter med de opgaver,  

 Miljøklagenævnet i forvejen har efter miljøbeskyttelsesloven.  

 Miljøklagenævnet kan som uafhængig klageinstans foretage en fuld prøvelse af  

 klagesagen.
 Med hensyn til de beskikkede medlemmer, der skal medvirke ved behandlingen  

 af klagesager efter denne lov, foreslås det, at disse beskikkes efter  

 indstilling fra de interesser, der især er berørt, nemlig havneinteresserne,  

 fiskeriinteresserne, råstofindvindingsinteresserne og  

 arbejdstagerinteresserne på den ene side og Miljøstyrelsen og Skov- og  

 Naturstyrelsen på den anden side.
 Miljøstyrelsen og Skov- og Naturstyrelsen skal forud for afgivelse af  

 indstilling om beskikkelse af medlemmer rådføre sig med Danmarks  

 Naturfredningsforening, Danmarks Sportsfiskerforbund, Dansk Ornitologisk  

 Forening og Greenpeace.
 Til nr. 11-13 Disse ændringsforslag er konsekvensrettelser som følge af  

 ændringsforslag nr. 10.
 Til nr. 14 Det foreslås, at Arbejderbevægelsens Erhvervsråd indsættes som  

 klageberettiget i klapsager.
 Baggrunden herfor er et ønske fra dele af fagbevægelsen, og det forekommer  

 rimeligt, at arbejdstagerne gennem Arbejderbevægelsens Erhvervsråd tillægges  

 klageret på linie med arbejdsgiverorganisationer som Danmarks  

 Havfiskeriforening og Dansk Fiskeriforening.
 Til nr. 15 Ændringen skyldes en korrekturfejl i lovforslaget.
Helen Beim (S) Henrik Dam Kristensen (S) Martin Glerup (S) Lise Hækkerup  

 (S) Henning Nielsen (S) Løvig Simonsen (S) Pelle Voigt (SF) Gade (SF) nfmd.  

Svend Aage Jensen (CD) Jens Jørgensen (KF) Rønholt (KF) Peter Hansen-Nord  

 (V) Filt Jensen (V) Bodil Thrane (V) Aage Brusgaard (FP) fmd.
Ebbe  

 Lundgaard (RV) Glønborg (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til miljøministeren, som denne har besvaret skriftligt.
Nogle af udvalgets spørgsmål og miljøministerens besvarelse heraf er optrykt som bilag.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse i den  

 affattelse, hvori det foreligger efter 2. behandling.
Et mindretal (Fremskridtspartiets medlem af udvalget) indstiller  

 lovforslaget til forkastelse , idet man skal henvise til, at  

 mindretallet umiddelbart før 2. behandlingen af lovforslaget blev gjort  

 opmærksom på, at særlig den danske offshore-industri vil blive unødigt hårdt  

 ramt af denne lov.
Danmark har nu i efterhånden mange år nydt godt af  

 produktionen af kulbrinter fra Nordsøen.
Hvert år forbedres den danske  

 betalingsbalance med mindst 5 mia. kr. som følge af vores egenproduktion af  

 kulbrinter.
Dette skal ikke ødelægges af emsige og urealistiske miljøkrav.
Allerede i  

 dag har vi flere gange oplevet, at miljøfolk har stillet helt urealistiske  

 krav til f.eks. rensning af borevandet fra efterforsknings- og  

 produktionsplatforme på Nordsøen.
 Mindretallet frygter, at denne lov vil blive et dødsens farligt redskab i  

 hænderne på en miljøminister, der er mere optaget af at få skulderklap fra de  

 fodformede naturfolk end sikre en god og fornuftig udvikling af den danske  

 off-shore-industri.
Mindretallet skal i denne forbindelse særligt henvise til ministerens svar  

 på spørgsmål 16, 17 og 18. Mindretallet finder ikke, at ministeren  

 overhovedet tager denne sag alvorligt.
Der er hundreder af arbejdspladser på  

 spil og milliarder kroners omsætning på højkant.
Derfor må miljøministeren  

 forhindres i at gøre ubodelig skade på den vigtige offshore-industri.
Det  

 sker bedst ved at forkaste hele loven, når ministeren ikke i sine svar vil  

 give bedre garantier til offshore-industrien.
Mindretallet har selvfølgelig noteret sig, at ministeren vil tage en  

 forhandling med berørte parter.
Men det hjælper ikke noget, hvis Folketinget  

 har givet ministeren det farlige redskab i hånden, som denne lov udgør.
Helen Beim (S) Henrik Dam Kristensen (S) Martin Glerup (S) Lise Hækkerup  

 (S) Henning Nielsen (S) Løvig Simonsen (S) Pelle Voigt (SF) Gade (SF) nfmd.  

Svend Aage Jensen (CD) Jens Jørgensen (KF) Rønholt (KF) Peter Hansen-Nord  

 (V) Filt Jensen (V) Bodil Thrane (V) Aage Brusgaard (FP) fmd.
Ebbe  

 Lundgaard (RV) Glønborg (KRF) Bilag Nogle af udvalgets spørgsmål til miljøministeren og dennes besvarelse  

 heraf Miljøministerens besvarelse af spørgsmål 14-20 (L 205 - bilag 15) Spørgsmål nr. 14:
Vil ministeren til forståelse af §§ 30, 31, 32 og 33 oplyse, hvilke  

 regler ministeren påtænker at indføre administrativt? Svar:
 Efter § 30 kan der fastsættes regler om udledning i havet og anden  

 bortskaffelse af stoffer og materialer, der stammer fra undersøgelse eller  

 udnyttelse af undersøiske mineralforekomster, herunder kulbrinter.
 Efter den tilsvarende bestemmelse i den gældende lov er der udstedt en  

 bekendtgørelse om udledning i havet af stoffer og materialer fra visse  

 havanlæg (bekendtgørelse nr. 394 af 17. juli 1984). Efter denne  

 bekendtgørelse reguleres udledning fra denne type virksomhed gennem en  

 tilladelsesordning.
Som det er tilkendegivet i bemærkningerne til bestemmelsen er en revision  

 af bekendtgørelse under overvejelse, bl.a. med henblik på en enklere  

 administration på området.
Samtidig vil det være et mål at nå frem til en  

 ordning, der er koordineret med Energiministeriets administration efter lov  

 om visse havanlæg (lov nr. 292 af 10. juni 1981) i højere grad end det er  

 tilfældet i dag.
 § 31 (stk. 4) indeholder bemyndigelse til at fastsætte regler om  

 bortskaffelse ved afbrænding af normaldriftsaffald fra skibe og platforme.  

 Overvejelser om en regulering af denne aktivitet er i gang i forskellige  

 internationale fora, men dette arbejde er endnu ikke så fremskredent, at der  

 aktuelt er planer om at udnytte hjemmelen.
§ 32 indeholder bemyndigelse til at fastsætte regler om særlige  

 foranstaltninger om bord i skibe eller på platforme med henblik på at  

 begrænse luftforurening.
Denne hjemmel er ny, idet der efter den gældende lov  

 ikke er mulighed for at regulere luftforurening.
Også på dette område foregår  

 der for tiden drøftelser i det internationale havforureningssamarbejde.
I forhold til offshore-virksomhed vil f.eks. udledning af uforbrændte  

 gasser kunne reguleres efter bestemmelsen.
Dette spørgsmål indgår i de  

 ovenfor nævnte overvejelser vedr. en ny bekendtgørelse på dette område.
 I regi af MARPOL-konventionen arbejdes der med nye regler om begrænsning  

 af luftforurening fra skibe, som vil blive implementeret med hjemmel i denne  

 bestemmelse.
§ 33 er i bemærkningerne karakteriseret som en  

 »opsamlingsbestemmelse«.
Bestemmelsen skal gøre det muligt at  

 fastsætte regler om forurening fra skibe og platforme, som ikke er omfattet  

 af de forudgående bestemmelser eller anden lovgivning.
Denne  

 regelfastsættelse skal selvfølgelig ske inden for rammerne af lovens formål.  

 Der er ikke aktuelt planer om at udnytte bestemmelsen.
 Der er således endnu ingen konkrete overvejelser i gang om udstedelse af  

 regler i medfør af §§ 31-33.
 Afslutningsvis kan jeg henvise til det løfte, jeg har afgivet i svaret på  

 spørgsmål nr. 2, nemlig at udvalget underrettes om de bekendtgørelser, der  

 udstedes i medfør af loven og inden min endelige stillingtagen.
 Spørgsmål nr. 15:
Ministeren har i §§ 30, 31, 32 og 33 brugt formuleringen ». .  

 international aftale . .« Hvorledes skal dette begreb forstås? Er der  

 tale om konventioner eller er begrebet mere omfattende? Svar:
 Aftaler mellem lande kan have forskellige former og betegnelser.  

 Henvisningen i flere af lovforslagets bestemmelser til »internationale  

 aftaler« skal forstås bredt, således at det omfatter alle forpligtende  

 aftaler mellem lande.
 Spørgsmål nr. 16:
Finder ministeren ikke, at ordet »herunder« i §§ 30, 31, 32 og  

 33 bør udgå, idet ordet principielt betyder, at ministeren kan fastsætte  

 regler helt uden begrænsninger? Vil ministeren alternativt give udvalget en  

 erklæring om, hvorledes »herunder« skal fortolkes? Svar:
 Ordet »herunder« i de nævnte bestemmelser angiver, at  

 bemyndigelsen ikke er begrænset til alene at omfatte implementering af  

 internationale beslutninger, men giver mulighed for særlige nationale regler,  

 jf. også besvarelsen af spørgsmål nr. 13.
 Dette betyder ikke, at regelfastsættelsen er helt uden begrænsninger, idet  

 regelfastsættelsen skal ske inden for rammerne af lovens formål.
Jeg finder ikke, at ordet skal udgå, idet der indenfor en række  

 reguleringsområder bør være mulighed for at fastsætte regler uden at disse  

 har ophæng i internationale aftaler.
Det er ikke hensigtsmæssigt i alle  

 situationer at skulle afvente internationale vedtagelser, som kan trække i  

 langdrag.
 Spørgsmål nr. 17:
Finder ministeren ikke, at lovforslagets § 3 bør have en sikkerhedsventil  

 i retning af, at der også skal indgå en økonomisk overvejelse bag krav om  

 anvendelse af »mindst forurenende teknologi«? Der kan jo altid findes eksempler på meget kostbart teknologi, hvis  

 anvendelse dog vil være økonomisk umulig.
Derfor ønskes en beskrivelse af,  

 hvorledes rimelige økonomiske hensyn er tilgodeset med den meget stramme  

 formulering af § 3.
 Svar:
§ 3 er en synliggørelse af en række anerkendte miljøindfaldsvinkler og  

 bestemmelsen har samme ordlyd som den tilsvarende bestemmelse i  

 miljøbeskyttelsesloven.
Disse miljøindfaldsvinkler er endvidere inden for de  

 sidste par år sat ind i forskellige havforureningskonventioner.
 Det er præciseret i bemærkningerne til bestemmelsen, at den ikke tilsigter  

 at være udtømmende i forhold til de afvejninger, der generelt skal foretages  

 i forbindelse med enhver ny regulering på miljøområder, hvad enten de foregår  

 nationalt eller internationalt.
 Økonomiske hensyn og også f.eks. tekniske hensyn, sikkerhedsmæssige  

 hensyn, væsentlighedsvurderinger og andre hensyn og overvejelser, der måtte  

 være relevante i den konkrete situation, indgår i afvejningen af, om og  

 hvordan en regulering bør gennemføres.
 Men det er vel både rimeligt og logisk at tage udgangspunkt i  

 miljøindfaldsvinkler, når det drejer sig om miljøspørgsmål.
I øvrigt vil bestemmelsen hovedsageligt have selvstændig betydning i  

 forbindelse med overvejelser om generel regulering på områder, som ikke er  

 konventionsbestemte.
Dette skyldes, at havmiljøloven og regler, der udstedes  

 i medfør heraf, jo i meget høj grad hviler på internationale  

 konventionsregler, som er udformet efter en afvejning på baggrund af de  

 principper, der er nævnt i bestemmelsen.
 Spørgsmål nr. 18:
Vil ministeren beskrive, hvilke foranstaltninger han vil træffe for  

 »platforme«, jf. § 43, stk. 2, eftersom der henvises til reglerne i  

 stk. 1, men som alene går på skibe og sejlads? Svar:
 § 43 giver myndighederne mulighed for at foretage de indgreb over for  

 skibe og platforme, der er nødvendige for effektivt at begrænse og bekæmpe  

 forurening eller for at forhindre en truende forurening.
 Bestemmelsen, som også findes i den gældende lov, har hidtil ikke været i  

 anvendelse over for platforme, så der er ingen praksis at henvise til.
 Afgørelsen af, hvilket konkret indgreb der skal foretages, vil bero på en  

 konkret vurdering af situationen, men man kunne forestille sig påbud om  

 standsning/begrænsning af produktionen eller påbud om, at der træffes  

 bestemte foranstaltninger på platformen med henblik på at forhindre eller  

 begrænse en forurening.
 Bestemmelsen skal i øvrigt ses i sammenhæng med bekendtgørelsen om  

 beredskab i tilfælde af forurening af havet fra visse havanlæg  

 (bekendtgørelse nr. 395 af 17. juli 1984). Denne bekendtgørelse indeholder  

 regler om beredskabsplaner og om tilstedeværelsen af bekæmpelsesmateriel m.v.
 Spørgsmål nr. 19:
I § 48 beskrives miljøministerens adgang til at påklage afgørelser.  

 Finder ministeren ikke, at borgerens adgang til at klage også bør fremgå af  

 lovteksten? Svar:
 § 48, stk. 1, omhandler ministerens adgang til at delegere sine  

 beføjelser efter loven til en styrelse og andre statslige institutioner, og §  

 48, stk. 2, bemyndiger ministeren til at fastsætte regler om adgangen til at  

 klage over afgørelser der er truffet i henhold til bemyndigelse efter stk. 1,  

 herunder at afgørelserne ikke skal kunne indbringes for ministeren.
Der er således efter bestemmelsen tale om klage efter delegation og der  

 skal ved delegation af ministerens beføjelser efter loven til en styrelse  

 tages stilling til, om styrelsens afgørelser skal kunne påklages til den  

 myndighed, der delegerer en beføjelser, dvs. miljøministeren, eller om  

 styrelsens afgørelse er endelig.
Bestemmelsen er i overensstemmelse med  

 almindelig lovgivningspraksis, når det drejer sig om delegation.
 Såfremt det i forbindelse med delegation af en beføjelse ikke udtrykkeligt  

 bestemmes, at afgørelser ikke kan påklages til anden administrativ myndighed,  

 gælder den almindelige ulovbestemte regel om, at afgørelser, som ministeren  

 har delegeret til en underordnet myndighed, kan påklages til ministeren.
 I sager vedr. dumpning af optaget havbundsmateriale (klapning), hvor  

 kompetencen i lovforslaget er tillagt amtsrådet, og i sager efter lovens  

 indgrebsbestemmelser er der bestemmelser om klageadgang i § 51.
 Spørgsmål nr. 20:
Ministeren bedes beskrive, hvorledes off-shore-industriens komplicerede  

 problemer og generelle forhold skal reguleres, da både Miljøministeriet og  

 Energiministeriet har kompetence på området.
Hvad med en ting som meddelelse  

 af tilladelse til flaring (afbrænding af overskudsgas)? Er det  

 Miljøministeriets eller Energiministeriets bord? Finder ministeren ikke, at kompetencefordelingen vedrørende  

 offshore-industrien bør fremgå tydeligere? Svar:
Det er korrekt, at havmiljølovens bestemmelser i relation til  

 offshore-virksomhed skal ses i nøje sammenhæng med loven om visse havanlæg,  

 som henhører under Energiministeriet.
Selve lovforslaget er da også  

 udarbejdet, således at det teknisk er koordineret med denne lov og også med  

 undergrundsloven.
 Efter havmiljøloven reguleres alene en række miljømæssige forhold, mens  

 havanlægsloven regulerer f.eks. tekniske, sikkerhedsmæssige,  

 arbejdsmiljømæssige, bemandingsmæssige forhold, men der kan også efter denne  

 lov varetages miljømæssige hensyn.
Med hensyn til det i spørgsmålet nævnte eksempel om flaring kan det  

 oplyses, at denne aktivitet ligesom andre udledningskrav har såvel et  

 miljømæssigt som et sikkerhedsmæssigt aspekt.
Som nævnt i besvarelsen af  

 spørgsmål nr. 14 giver havmiljøloven mulighed for at regulere dette forhold,  

 men det kan også ud fra et sikkerhedsmæssigt aspekt håndteres efter  

 havanlægsloven.
Den tætte sammenhæng mellem de to love nødvendiggør et tæt og løbende  

 samarbejde omkring den administrative regelfastsættelse og administrationen  

 af området i øvrigt.
Regelfastsættelsen skal ske efter forhandling med  

 energiministeren, jf. § 8. De to ministerier samarbejder i det daglige og  

 dette samarbejde søges nu intensiveret, således at der kan sikres en bedre  

 koordination og integration i såvel regelfastsættelsen som  

 myndighedsudøvelsen.
Således er det eksempelvis nævnt i bemærkningerne til  

 lovforslaget, at de to ministerier for at imødegå dobbeltadministration i  

 forbindelse med tilsynsopgaven vil udarbejde en aftale om tilsynets udøvelse.
 Jeg finder, at kompetencefordelingen er afgrænset så præcist som det er  

 muligt i de to love, og jeg vil sammen med energiministeren løbende sikre, at  

 administrationen af de to regelsæt er hensigtsmæssig og sammenhængende.
 Jeg vil afslutningsvis bemærke, at enhver regeludstedelse på området  

 forhandles med berørte erhvervsorganisationer, og at også større  

 enkeltvirksomheder på området inddrages i dette arbejde.
