Tilbagebetalingskrav kunne ikke rejses direkte over for  

 boligstøttemodtager i tilfælde, hvor der fejlagtigt var udbetalt boligsikring  

 for september måned 1985, som vedrørte en anden boligstøtteansøger, hvis  

 boligstøttesag var modtageren af beløbet uvedkommende.
Ankenævnet fandt ikke,  

 at der var hjemmel i boligstøtteloven til at rejse tilbagebetalingskrav, idet  

 modtageren ikke stod som ansøger til det omhandlede boligstøttebeløb.
Det lå  

 uden for nævnets kompetence at tage stilling til, hvorvidt der i medfør af  

 almindelige formueretlige regler ville være grundlag for at rejse krav om  

 tilbagebetaling ud fra en berigelsesgrundsætning fra forvaltningens, den  

 tidligere lejers eller boligforeningens side.
 Under henvisning til socialforvaltningens skrivelse af 14.1.1986 skal det  

 herved meddeles, at man d.d. har tilskrevet N.N. således:
 I brev modtaget i ankeafdelingen den 17. december 1985 har De klaget over,  

 at social- og sundhedsforvaltningen i Århus kommune har stillet krav om  

 tilbagebetaling af boligstøtte vedr. september måned 1985 kr. 1.340, der er  

 en tidligere lejers boligsikring, men modregnet i Deres husleje-betaling for  

 september måned 1985.
 Det fremgår, at forvaltningens afgørelse er meddelt Dem ved skrivelse af  

 22. november 1985.
 De anfører i Deres klageskrivelse:
 »Jeg vil hermed indanke den afgørelse, at pengene skal  

 tilbagebetales, da jeg tidligere har forsøgt at betale de penge, men dengang  

 blev afvist.
Omkring 28. - 29. august kontaktede jeg Brabrand Boligforening for at få  

 det nøjagtige huslejebeløb at vide.
De oplyste mig, at det for september  

 måned var kr. 1.881. Jeg protesterede og sagde, at der måtte være sket en  

 fejl fra boligsikringskontorets side, fordi vi først var blevet lovet  

 boligsikring fra og med oktober måned.
 Hertil svarer damen på Brabrand Boligforenings kontor, at »det nok  

 var en tidligere lejers boligstøtte, og at det iøvrigt ikke var hendes  

 problem - jeg kunne da bare gå ned i banken og betale det fulde beløb«.
 Herefter henvendte jeg mig i Provinsbanken, Gellerup afdelingen,  

 hvorigennem Brabrand Boligforenings huslejebetalinger foregår.
Her blev jeg endnu engang præsenteret for en regning på kr. 1.881. Jeg  

 protesterede igen og forklarede bankdamen situationen.
Hertil svarede hun, at  

 hun ikke kunne modtage flere penge end regningen lød på, og at hvis jeg ville  

 betale mere måtte jeg snakke med Brabrand Boligforening.
 Men de havde jo henvist mig til banken, hvilket vil sige, at jeg kunne  

 fortsætte i fast rutegang mellem banken og Brabrand Boligforening for at  

 betale nogle penge, som de åbenbart ikke ville have.
 Pengene er selvfølgelig blevet brugt, og vores boligsikring, som  

 boligstøttekontoret vil inddrage fra og med januar, indtil de kr. 1.340 er  

 tilbagebetalt, har vi meget hårdt brug for, specielt nu, da min mand igen er  

 kommet på bistandshjælp og jeg er studerende.
Jeg håber derfor, at afgørelsen vil blive ændret, så vi ikke skal betale  

 pengene tilbage.' Deres klage har været forelagt social- og sundhedsforvaltningen i Århus  

 kommune, der i redegørelse modtaget i ankeafdelingen den 15. januar 1986  

 oplyser, at De den 6. august 1985 har ansøgt om boligsikring til lejligheden  

 beliggende i Brabrand.
 Lejemålet er indgået fra den 15. august 1985 at regne, og man har den 8.  

 august 1985 meddelt Dem, at den månedlige boligsikring var beregnet til kr.  

 431, og at første udbetaling ville finde sted 1. oktober 1985 med kr. 1.078 -  

 for perioden 15. august til 31. oktober 1985.
 Da den tidligere lejers boligsikring imidlertid ikke var blevet standset,  

 har De ved betalingen af huslejen for september 1985 uretmæssigt modtaget kr.  

 1.340.
 Forvaltningen anfører, at det af Deres klage til ankenævnet fremgår, at De  

 var klar over, at De ikke var berettiget til beløbet, og forvaltningen er af  

 den opfattelse, at De i stedet for som angivet at henvende Dem til  

 Boligforeningen og banken, burde have kontaktet boligstøttekontoret, der  

 ville have draget omsorg for, at fejlen blev rettet.
 Forvaltningen anfører, at beløbet således ikke er modtaget i god tro,  

 hvorfor man den 22. november 1985 har tilskrevet Dem om tilbagebetaling af  

 kr. 1.340.
 Forvaltningen tilføjer, at tilbagebetalingen er stillet i bero indtil  

 afgørelse i klagesagen foreligger.
Forvaltningen har medsendt kopi af Deres ansøgning om individuel  

 boligstøtte.
Heraf fremgår, at den årlige nettoleje i Deres bolig udgør kr.  

 32.844 (svarende til kr. 2.737 pr. md.). Det fremgår endvidere, at  

 bruttolejen udgør kr. 38.652 årligt (svarende til kr. 3.221 månedligt.).
Forvaltningen har endvidere medsendt kopi af omkonteringsbilag, udfærdiget  

 den 20. november 1985, hvoraf fremgår, at regningen til den tidligere lejer  

 annulleres og overføres til modregning vedr.
Dem.
Omkonteringsbilaget har  

 været forelagt Det sociale Ankenævn ved sagens behandling.
 Deres klage har været behandlet på ankenævnets møde den 23. juli 1986.
 Det fremgår af lov om individuel boligstøtte § 38, stk. 3, at ansøgeren  

 skal oplyse kommunalbestyrelsen om alle forhold, der kan medføre nedsættelse  

 eller bortfald af boligstøtten.
 Af lovens § 41 fremgår, at har ansøgeren undladt at give meddelelse som  

 omhandlet i § 38, stk. 3, eller iøvrigt mod bedre vidende uberettiget  

 oppebåret boligstøtte, skal han eller hans dødsbo tilbagebetale det beløb,  

 der er oppebåret med urette.
 Af boligstyrelsens bekendtgørelse nr. 485 af 30. august 1982 om udbetaling  

 af boligstøtte fremgår af § 3, at i tilfælde, hvor boligtageren er lejer, kan  

 kommunalbestyrelsen beslutte, at boligstøtten udbetales til udlejeren.
 Af § 4, stk. 2, fremgår, at udlejeren ikke kan stille krav om vederlag for  

 den administration, der påføres ham ved beslutning efter § 3. Ankeafdelingen  

 har i juni 1986 rettet henvendelse til Boligstyrelsen som blev forelagt  

 problematikken i nærværende sag.
 Det blev den 25. juni 1986 oplyst, at man da havde drøftet forespørgslen  

 på morgenmøde i Boligstyrelsen.
Man var i Boligstyrelsen af den opfattelse, at forvaltningen med hjemmel i  

 boligstøtteloven alene kunne rette henvendelse med krav om tilbagebetaling  

 til den gamle boligstøttemodtager - tidligere lejer.
Der er således ikke  

 hjemmel til at rejse krav mod den nye lejer efter boligstøttelovens regler,  

 idet den fejlagtigt udbetalte boligsikring vedrører en anden person og en  

 anden boligstøttesag.
Kravet mod den nye lejer må herefter bero på  

 almindelige formueretlige regler.
 Det blev oplyst, at man i Boligstyrelsen havde diskuteret, om  

 forvaltningen kunne rejse krav mod udlejeren, men dette ses der ej heller at  

 være hjemmel til.
 Proceduren for forvaltningen må herefter være den, at forvaltningen kræver  

 tilbagebetaling fra den hidtidige boligstøttemodtager (med hjemmel i  

 boligstøttelovens § 38, stk. 3, jfr. § 41, 1. led.). Denne  

 boligstøttemodtager vil herefter have et regreskrav mod udlejeren (som  

 tilegnede sig boligstøtten). Endelig vil udlejeren have et regreskrav mod den  

 nye lejer, herunder påberåbe sig, at denne har betalt en for lav husleje den  

 pågældende måned.
A F G Ø R E L S E Det sociale Ankenævn ændrer socialforvaltningens afgørelse og pålægger  

 forvaltningen at ophæve det stillede tilbagebetalingskrav.
Ankenævnet har ved sin afgørelse lagt vægt på, at det omhandlede  

 boligsikringsbeløb i september måned 1985 vedrører en anden  

 boligstøtteansøger, hvis boligstøttesag er Dem uvedkommende.
Ankenævnet  

 finder således ikke, at der er hjemmel i boligstøtteloven til at rejse  

 tilbagebetalingskrav overfor Dem, idet De ikke står som ansøger til det  

 omhandlede boligstøttebeløb.
 Ankenævnet skal bemærke, at det ligger udenfor nævnets kompetence område  

 at tage stilling til, hvorvidt der i medfør af almindelige formueretlige  

 regler vil være grundlag for at rejse krav om tilbagebetaling udfra en  

 berigelsesgrundsætning fra forvaltningens, tidligere lejers eller  

 boligforeningens side.
 Ankevejledning vedlagt.
 Man skal anmode forvaltningen om at ophæve det stillede  

 tilbagebetalingskrav i overensstemmelse med ovenstående.
