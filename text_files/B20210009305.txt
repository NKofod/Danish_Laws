Bekendtgørelse om ændring af bekendtgørelse om uddannelsen til tilsynstekniker inden for kontrol med animalske produkter § 1 I bekendtgørelse nr. 1455 af 13. december 2006 om uddannelsen til tilsynstekniker inden for kontrol med animalske produkter foretages følgende ændringer:
 1. Indledningen affattes således:
»I medfør af § 2, stk. 10, og § 18, stk. 2, i lov om åben uddannelse (erhvervsrettet voksenuddannelse) m.v., jf. lovbekendtgørelse nr. 609 af 28. maj 2019, fastsættes:« 2. I § 2, stk. 2, ændres »36 uger« til: »32 uger« og »16 uger« ændres til: »14 uger«.
 3. § 3, stk. 2, affattes således:
»Stk. 2. Det er en forudsætning for indskrivning til uddannelsen, at der foreligger en ansættelsesaftale mellem deltageren og Fødevarestyrelsen.« 4. § 5 affattes således:
 »§ 5. Uddannelsens teoretiske del omfatter følgende hovedelementer:
 1) Introduktion til studieteknik i et omfang svarende til 2 uddannelsesdage på fuld tid.
 2) Anatomi og fysiologi i et omfang svarende til 17 uddannelsesdage på fuld tid.
 3) Mikrobiologi og parasitologi i et omfang svarende til 16 uddannelsesdage på fuld tid.
 4) Fødevaresikkerhed på produktionsvirksomheder i et omfang svarende til 29 uddannelsesdage på fuld tid.
 5) Dyrevelfærd og beskyttelse i et omfang svarende til 4 uddannelsesdage på fuld tid.
 6) Kødproduktion og forædling i et omfang svarende til 4 uddannelsesdage på fuld tid.
 7) Sygdomslære i et omfang svarende til 22 uddannelsesdage på fuld tid.
 8) Kødkontrol i et omfang svarende til 7 uddannelsesdage på fuld tid.
 9) Arbejdsmiljø i et omfang svarende til 3 uddannelsesdage på fuld tid.
Stk. 2. Omfanget af den teoretiske del af uddannelsen, som angivet i stk. 1, nr. 4-9, er inklusive fjernundervisning, som gennemføres i praktikugerne og har et omfang svarende til 1 uddannelsesdag på fuld tid pr. praktikuge, jf. § 6.« 5. § 6, stk. 1, affattes således:
 »Uddannelsens praktiske del omfatter praktik ved:
1) kontrolafdeling på svineslagteri, 2) kontrolafdeling på kreaturslagteri og 3) kontrolafdeling på fjerkræslagteri.« § 2 Bekendtgørelsen træder i kraft den 29. januar 2021.
