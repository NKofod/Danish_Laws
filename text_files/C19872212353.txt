 1. Ruskurser .
Formålet med ruskurser er at give de nyindskrevne studerende en faglig  

 orientering om f.eks. studie- og eksamensordninger m.v., som en almindelig  

 orientering om institutionernes opbygning og lignende samt eventuelt tillige  

 at yde de studerende bistand med løsning af konkrete problemer i forbindelse  

 med studiestarten.
Det generelle sigte med ruskurser er, at de studerende  

 bliver i stand til på kortest mulig tid effektivt at engagere sig i de  

 studiefaglige aktiviteter.
Ruskurser skal tilrettelægges og gennemføres af de enkelte  institutioner,  

 og direktoratet anser for mest naturligt, at det som hovedregel er  

 studienævnene, der, indenfor givne rammer, forestår afholdelsen af kurserne  

 og har ansvaret for deres indhold og afvikling.
Opgaven må således ikke  

 overdrages til de studerendes organisationer; der vil dog ikke være noget til  

 hinder for, at de studerendes organisationer medvirker med hensyn til  

 orientering om »studentersociale« forhold.
En institution med flere  

 studenterorganisationer kan kun, hvis der er enighed mellem disse, overlade  

 denne opgave til en af organisationerne.
Ruskurser kan afholdes udenfor institutionen, såfremt fakultetsrådet  

 (eventuelt dets budget- og forretningsudvalg) eller tilsvarende organ i hvert  

 enkelt tilfælde skønner, at ruskursus mest hensigtsmæssigt afholdes som  

 internatskursus, og at der inden for de givne bevillingsmæssige rammer kan  

 afses midler hertil.
Internatskurser må ikke strække sig ud over 1 uge og kan  

 ikke afholdes uden for Danmark.
Institutionerne afholder ved internatskurser  

 udgifterne til logi inden for beskedne rammer svarende til, hvad der skal  

 betales for ophold i spejderhytter, feriehytter, feltstationer og lignende.  

 Ligeledes afholdes udgifterne til transport for de studerende af  

 institutionen, idet der så vidt muligt skal arrangeres fælles transport.
Kan  

 dette ikke lade sig gøre, dækkes udgiften til billigste offentlige  

 transportmiddel.
Forplejningsudgifterne afholdes af de studerende selv.  

 Institutionernes administrationer kan, hvis praktiske grunde taler for det,  

 fastsætte en standardtakst.
Den orientering, der gives på ruskurser, skal varetages af institutionens  

 egne lærerkræfter, som en del af deres arbejdsforpligtelser, bistået af ældre  

 studerende, der ansættes hertil.
Studerende, der på vegne af de studerendes  

 organisationer giver orientering om »studentersociale« forhold,  

 vederlægges ikke.
Såfremt der i særlige tilfælde findes behov for afholdelse af kurser for  

 de lærere og andre, der varetager orienteringen af de nye studerende  

 (rusinstruktører), skal sådanne kurser afholdes på institutionen, og  

 undervisningen skal som hovedregel varetages af institutionens egne  

 lærerkræfter.
Undtagelsesvis kan udefra kommende lærere, f.eks. lærere, der  

 kommer fra andre institutioner, og som har særligt kendskab til  

 undervisningsformer og -metoder, dog anvendes, hvis det godkendes af rektor  

 eller anden nærmere fastsat styrende instans ved institutionen.
2. Ekskursioner . Ved ekskursioner, der indgår som et normalt led i  

 studierne kan institutionerne yde fuld udgiftsdækning.
Ved andre ekskursioner  

 kan der ydes tilskud efter en konkret vurdering i hvert enkelt tilfælde.
Institutionerne skal udarbejde skriftlige regler for afholdelsen af  

 udgifter til ekskursioner.
Det skal tillige fremgå, hvilke organer på  

 institutionerne, der træffer beslutning herom.
 P.d.v.
