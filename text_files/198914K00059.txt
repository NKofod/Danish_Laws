Nr BTL 59 Betænkning over Forslag til lov om ændring af lov om skattemæssig  

 opgørelse af varelagre m.v. (Varelagernedskrivninger og igangværende  

 arbejder)   

 Nr L 59 1989-90, 1. samling Afgivet af Skatteudvalget Afgivet: 19900321 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Brancheforeningen SPT.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

vedtagelse med de stillede ændringsforslag.
 Et flertal inden for mindretallet (Socialdemokratiets medlemmer af  

 udvalget) udtaler følgende:
 Som det fremgik af Socialdemokratiets bemærkninger ved lovforslagets 1.  

 behandling, indgår en afvikling af varelagernedskrivningerne som et led i de  

 socialdemokratiske forslag om nedsættelse af skatteprocenter for selskaber og  

 virksomheder. Ændringsforslagene indebærer, at lovforslaget alene berører de  

 selskaber, som har fået nedsat skatten til 40 pct.
Et flertal vedtog imod Socialdemokratiets stemmer en isoleret nedsættelse  

 af selskabsskatteprocenten for indkomståret 1990 og fremefter den 28.  

 december 1989. Nedsættelsen blev bl.a. finansieret ved drastiske besparelser  

 på Industriministeriets budget.
Derimod bevarede man endnu en gang de  

 varelagernedskrivninger, som er et levn fra krigens tid, og som er en  

 isoleret dansk opfindelse.
Såfremt nærværende lovforslag bliver vedtaget, er Socialdemokratiet  

 indstillet på, at det indvundne provenu skal anvendes til en erhvervs-,  

 uddannelses- og beskæftigelsesmæssig indsats.
Der skal rettes op på de  

 erhvervsmæssige skadevirkninger, som finanslovforliget med Fremskridtspartiet  

 vil medføre.
Herudover skal der tages nye initiativer for at udnytte de  

 danske muligheder i EF's indre marked og de nye markeder i Østeuropa.
 Kommer der gang i forhandlinger om en omlægning af indkomstskattesystemet  

 med lavere trækprocenter og yderligere nedsættelse af  

 selskabsskatteprocenten, vil et eventuelt overskydende provenu også kunne  

 indgå i disse forhandlinger.
 Provenuet fra aftrapningen af varelagernedskrivningerne skal anvendes, så  

 det styrker dansk erhvervslivs konkurrenceevne med øget eksport og  

 beskæftigelse til følge.
 Et andet mindretal (Det Konservative Folkepartis, Venstres, Det  

 Radikale Venstres og Centrum-Demokraternes medlemmer af udvalget) indstiller  

 lovforslaget til forkastelse ved 3. behandling.
 Et tredje mindretal (Fremskridtspartiets og Kristeligt Folkepartis  

 medlemmer af udvalget) indstiller ligeledes lovforslaget til  

forkastelse ved 3. behandling, men kan dog stemme for de stillede  

 ændringsforslag, idet en vedtagelse heraf vil gøre lovforslaget lidt mindre  

 dårligt.
Ændringsforslag Til § 1 Af et mindretal (SF), tiltrådt af et mindretal (S, FP og  

 KRF):
 1) Efter nr. 1 indsættes som nyt nummer:
» 01. I § 1, stk. 4, indsættes efter »et nedslag  

 på 30 pct.« ordene: », jf. dog stk. 5.« 2) Nr. 2 affattes således:
 » 2. I § 1 indsættes efter stk. 4 som nyt stykke:
 »Stk. 5. For virksomheder omfattet af lov om indkomstbeskatning af  

 aktieselskaber (selskabsskat) kan der i det beløb, der er opgjort efter  

 bestemmelserne i stk. 1-3, i indkomstårene 1990-95 foretages et nedslag, som  

 højst kan udgøre følgende procentdel:
Stk. 5 bliver herefter stk. 6.' 3) Nr. 3 affattes således:
 » 3. I § 1, stk. 5, der bliver stk. 6, indsættes som  

2. pkt.:
»Virksomheder, der skal afregne punktafgifter for deres varer eller  

 produktion, kan ikke gøre disse afgifter - herunder lagre af ikke anvendte  

 banderoler og lignende - til genstand for skattemæssigt nedslag efter stk. 4  

 og 5, medmindre afgiftspligten er indtrådt og afgiften betalt inden  

 indkomstårets afslutning og afgiften samtidig ikke kan refunderes hos  

 toldvæsenet, såfremt varerne viser sig usælgelige.«» Bemærkninger Til nr. 1 og 2 Baggrunden for ændringsforslagene er ikke mindst den konservative ordfører  

 Aagaards ordførertale, hvori han gav udtryk for, at regeringen var villig til  

 at se på spørgsmålet om en nedsættelse af varelagernedskrivningerne under  

 forudsætning af, at det bredere skattegrundlag modsvares af lavere  

 skatteprocenter.
 Eftersom aktieselskaberne med lovændringen den 28. december 1989 har fået  

 nedsat selskabsskatteprocenten til 40, har forslagsstillerne valgt kun at  

 lade den kreds, som allerede har fået nedsat skatteprocenten, omfatte af  

 lovforslaget.
 Det skal for en ordens skyld bemærkes, at SF helst så, at lovforslaget  

 havde kunnet vedtages i den oprindelige form, men eftersom vi er  

 resultatsøgende, har vi valgt at stille ændringsforslag, som begrænser  

 virkningen.
Ændringsforslagene går således ud på, at alene virksomheder, der er  

 omfattet af selskabsskatteloven, skal anvende de foreslåede begrænsninger i  

 adgangen til at nedskrive på varelagre.
For alle andre virksomheder m.v.  

 opretholdes de gældende bestemmelser vedrørende varelagernedskrivninger.
Til nr. 3 Ændringsforslaget er en konsekvensændring som følge af ændringsforslag nr.  

 1 og 2.
