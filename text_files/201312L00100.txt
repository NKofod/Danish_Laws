Fremsat den 12. december 2013 af undervisningsministeren (Christine Antorini) Forslag til Lov om ændring af lov om friskoler og private grundskoler m.v.
(Tilbud til børn i alderen 0-2½ år) § 1 I lov om friskoler og private grundskoler m.v., jf. lovbekendtgørelse nr. 166 af 25. februar 2013, som ændret ved § 6 i lov nr. 274 af 19. marts 2013, foretages følgende ændring:
 1. § 36 a affattes således:
»§ 36 a.
Frie grundskoler kan for børn, der ikke er begyndt i børnehaveklassen, etablere og drive privatinstitutioner og private pasningsordninger efter dagtilbudslovens regler.
Den overordnede ledelse af en fri grundskoles privatinstitution eller private pasningsordning påhviler skolens bestyrelse.
Stk. 2. Forældrebetaling, kommunale tilskud og eventuelle private tilskud skal samlet dække alle direkte driftsudgifter til en privatinstitution efter stk. 1, 1. pkt.
Forældrebetaling og eventuelle private tilskud skal samlet dække alle direkte driftsudgifter til en privat pasningsordning efter stk. 1, 1. pkt.
En fri grundskole, som driver privatinstitution eller privat pasningsordning, skal både lægge særskilt budget og føre særskilt regnskab herfor, og regnskabet skal være en del af skolens samlede regnskab.« § 2 Loven træder i kraft den 1. august 2014.
Bemærkninger til lovforslaget Almindelige bemærkninger 1. Indledning Ministeriet finder, at der bør anlægges et helhedssyn på børns læring, udvikling og trivsel.
Frie grundskoler har i dag mulighed for at etablere og drive privatinstitutioner og private pasningsordninger for børn, der er fyldt 2½ år, men endnu ikke begyndt i børnehaveklassen.
Udvides denne adgang til også at omfatte de mindste børn i 0-2½-årsalderen, vil skolerne i højere grad kunne skabe sammenhængende lærings-, udviklings- og trivselsforløb for børnene.
 Ministeriet foreslår på den baggrund, at den bestående adgang for de frie grundskoler til at etablere og drive privatinstitutioner og private pasningsordninger bør udstrækkes til at omfatte alle børn, som endnu ikke er begyndt i børnehaveklassen.
2. Lovforslagets indhold 2.1. Gældende ret Det følger af § 36 a, stk. 1, i lov om friskoler og private grundskoler (friskoleloven), at en fri grundskole efter dagtilbudslovens regler herom kan etablere og drive privatinstitutioner og private pasningsordninger for børn, der er mindst 2 år og 6 måneder, men endnu ikke begyndt i børnehaveklassen, og at den overordnede ledelse af en fri grundskoles privatinstitution eller private pasningsordning varetages af skolens bestyrelse.
Ifølge friskolelovens § 36 a, stk. 2, skal en privatinstitutions henholdsvis privat pasningsordnings direkte driftsudgifter fuldt ud dækkes af forældrebetaling, eventuelle private tilskud og  for privatinstitutioners, men ikke private pasningsordningers vedkommende  kommunale tilskud.
Desuden skal en fri grundskole, som driver privatinstitution eller privat pasningsordning, både opstille særskilt budget og føre særskilt regnskab for institutionen henholdsvis ordningen, og regnskabet skal være en del af skolens samlede regnskab.
2.2. Den foreslåede ordning Det foreslås, at den bestående adgang for de frie grundskoler til at etablere og drive privatinstitutioner og private pasningsordninger udstrækkes til også at gælde børn under 2 år og 6 måneder og dermed bringes til at omfatte alle børn, som endnu ikke er begyndt i børnehaveklassen.
Bortset herfra indebærer lovforslaget ingen realitetsændringer i forhold til gældende ret.
Dog foreslås det, at den gældende bestemmelse i friskolelovens § 36 a nyaffattes af rent sproglige, herunder terminologiske, hensyn.
 Der henvises til lovforslagets § 1, nr. 1.
3. Økonomiske og administrative konsekvenser for det offentlige Lovforslaget har ingen økonomiske og administrative konsekvenser for det offentlige.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget har ingen EU-retlige aspekter.
8. Hørte myndigheder og organisationer Et udkast til lovforslag har været sendt i høring hos følgende myndigheder og organisationer m.v.:
 Akademikernes Centralorganisation, Børne- og Kulturchefforeningen (BKF), Børne- og Ungdomspædagogernes Landsforbund (BUPL), Børnerådet, Daginstitutionernes Landsorganisation (DLO), Danmarks Lærerforening, Danmarks Privatskoleforening, Dansk Arbejdsgiverforening, Dansk Industri, Dansk Psykolog Forening, Dansk Folkeoplysnings Samråd, Dansk Friskoleforening, Danske Handicaporganisationer, Danske Regioner, Danske Skoleelever, Datatilsynet, Det Centrale Handicapråd, Deutscher Schul- und Sprachverein für Nordschleswig, Efterskoleforeningen, Fag og Arbejde (FOA), Folkehøjskolernes Forening i Danmark, Foreningen af Frie Fagskoler, Foreningen af katolske skoler i Danmark, Foreningen for Kristne Friskoler, Foreningen af Socialchefer i Danmark (FSD), Foreningen Ligeværd, Forældrenes Landsforening (FOLA), FSR  danske revisorer, Frie Skolers Lærerforening, Institut for Menneskerettigheder, Kommunernes Landsforening (KL), Lilleskolerne, Lærernes Centralorganisation, Nationalt Videncenter for Frie Skoler, Private Gymnasier og Studenterkurser, Rigsrevisionen, Skole og Forældre og Socialpædagogernes Landsforbund.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det foreslås i § 36 a, stk. 1, 1. pkt., at en fri grundskole skal kunne etablere og drive privatinstitutioner, jf. dagtilbudslovens § 19, stk. 5, og private pasningsordninger, jf. dagtilbudslovens § 78, for børn, der ikke er begyndt i børnehaveklassen.
 Dette indebærer, at den bestående adgang efter den gældende bestemmelse i friskolelovens § 36, stk. 1, 1. pkt., til at etablere og drive privatinstitutioner og private pasningsordninger for børn, der er mindst 2 år og 6 måneder og ikke begyndt i børnehaveklassen, udvides til også at omfatte børn, der er yngre end 2 år og 6 måneder.
 Den foreslåede bestemmelse i § 36 a, stk. 1, 1. pkt., indebærer herudover ingen realitetsændringer.
 Regler om etablering og drift af privatinstitutioner findes i dagtilbudslovens § 19, stk. 5, § 20 og §§ 36-38. Etablering og drift af private pasningsordninger er reguleret i dagtilbudslovens kapitel 14.
I den gældende bestemmelse i friskolelovens § 36 a benævnes private pasningsordninger privat dagpasning.
Denne afvigelse fra dagtilbudslovens terminologi, der ikke er udtryk for nogen realitetsforskel, men afspejler sprogbrugen i nu ophævede bestemmelser i serviceloven, kan give anledning til usikkerhed om retstilstanden hos borgere og retsanvendere, hvorfor der med den foreslåede nyaffattelse af § 36 a foreslås tilvejebragt terminologisk overensstemmelse mellem friskoleloven og dagtilbudsloven.
Det foreslås i § 36 a, stk. 1, 2. pkt., at den overordnede ledelse af en fri grundskoles privatinstitution eller private pasningsordning varetages af skolens bestyrelse, hvilket svarer til den gældende retstilstand.
Opgaven som privatinstitution eller privat pasningstilbud bliver dermed en del af skolens virksomhed i henhold til friskoleloven under bestyrelsens overordnede ledelse.
 Det foreslås i § 36 a, stk. 2, 1. og 2. pkt., at forældrebetaling, kommunale tilskud og eventuelle private tilskud samlet skal dække alle direkte driftsudgifter til en privatinstitution efter stk. 1, 1. pkt., og at forældrebetaling og eventuelle private tilskud samlet skal dække alle direkte driftsudgifter til en privat pasningsordning efter stk. 1, 1. pkt.
Den foreslåede bestemmelse viderefører den gældende retstilstand.
Når kommunale tilskud kan medgå til dækning af direkte driftsudgifter til en privatinstitution, men ikke en privat pasningsordning, hænger det sammen med, at kommunalt tilskud til pasning i en privat pasningsordning ydes direkte til forældrene, jf. dagtilbudslovens § 80.
Efter den foreslåede bestemmelse i § 36 a, stk. 2, 2. pkt. skal en fri grundskole, som driver privatinstitution eller privat pasningsordning, lægge særskilt budget og føre særskilt regnskab herfor, og regnskabet skal være en del af skolens samlede regnskab.
Bestemmelsen viderefører den gældende retstilstand.
Et eventuelt overskud i forbindelse med varetagelsen af opgaven som privatinstitution eller privat pasningsordning kan alene tilføres den frie grundskole til skolens skoleformål i henhold til dens vedtægt.
Skolens midler må ikke anvendes til pasningsordningerne, jf. friskolelovens § 5, stk. 2.
 Der henvises endvidere til de almindelige bemærkninger, afsnit 2.2.
Til § 2 Det foreslås, at loven træder i kraft den 1. august 2014, dvs. med virkning fra skoleåret 2014-15.
