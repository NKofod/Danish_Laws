Efter i 1983 at have købt aktierne i et selskab for 0 og en fordring  

 på dette selskab på godt 8 mio. kr. for 365.000 kr., overdrog køberne i 1984  

 aktierne til et af dem behersket selskab for 0. På dette tidspunkt var der et  

 skattemæssigt akkumuleret underskud på ca. 8 mio. kr. i det overdragne  

 selskab.
Fra og med skatteåret 1986/87 blev selskaberne sambeskattet.
I 1984  

 havde det købende selskab udlånt 27,5 mio. kr. uforrentet til  

 datterselskabet.
Da der var tale om en klar unormal forretningsdisposition,  

 blev moderselskabet beskattet af beregnede renter af lånet.
 Aktieselskabet A klagede for skatteårene 1986/87, 1987/88 og 1988/89 over,  

 at amtsligningsrådet havde forhøjet selskabets selvangivne indkomster med  

 henholdsvis 1.518.000 kr., 1.948.061 kr. og 898.621 kr. i beregnet fikseret  

 rente af uforrentet lån til datterselskab.
 Det var oplyst, at selskabets hovedaktionærer, 2 brødre og en tredje  

 person i december 1983 havde købt aktiekapitalen på nominelt 500.000 kr. i B  

 A/S for 0.
De hidtidige ejere af det købte selskab havde oparbejdet et tilgodehavende  

 i selskabet på godt 10 mio. kr.
Denne fordring havde køberne af selskabet  

 overtaget for tilsammen 365.000 kr.
I juli 1984 havde den tredje aktionær  

 solgt sin tredjedel af aktierne med halvdelen til hver af brødrene og  

 samtidig halvdelen af sin tredjedel af fordringen til hver af brødrene for i  

 alt 133.333 kr.
I juli 1984 havde brødrene solgt samtlige aktier i B A/S, der  

 havde et skattemæssigt akkumuleret underskud på ca. 8 mio. kr., til det  

 klagende selskab for 0. Fordringen blev ikke overdraget, men den ene broder  

 solgte i 1988 sin andel til broderen for 233.333 kr.
Fra og med skatteåret  

 1986/87 var det klagende selskab og datterselskabet tilladt sambeskattede.
I november 1984 havde det klagende selskab ydet datterselskabet et lån på  

 27,5 mio. kr., der ikke skulle forrentes.
Efter forskellige bevægelser på  

 mellemregningskontoen var lånet i juni 1987 nedbragt til godt 8 mio. kr.
Selskabets advokat anførte, at han ikke havde indvendinger mod selve  

 beregningen af de ved de påklagede ansættelser fikserede renter.
Disse var  

 opgjort efter Statsskattedirektoratets cirkulære af 21. september 1982 som  

 differencen mellem den aftalte forrentning af det omtalte lån og  

 Nationalbankens diskonto på gældsstiftelsestidspunktet plus 4%.
 Advokaten påstod imidlertid, at der ikke i statsskattelovens § 4 e eller  

 andre lovbestemmelser var hjemmel til at foretage beskatning af en fikseret  

 rente af det klagende selskabs uforrentede udlån til det ubestridt insolvente  

 datterselskab.
Advokaten bemærkede, at baggrunden for de foretagne ansættelser var, at  

 udlånet var anset for udtryk for en unormal forretningsdisposition, hvis  

 formål alene var at overføre indkomst fra det klagende selskab.
Som baggrund  

 for anbringendet om, at der ikke forelå hjemmel til den foretagne beskatning  

 henviste advokaten til nærmere angiven litteratur vedrørende spørgsmålet om  

 fikseret rente samt til bl.a. Østre Landsrets dom af 11. januar 1985 (dommen  

 vedrørende Pan Pen Co.
A/S). Der var her foretaget udlån mellem to  

 søsterselskaber, således at beskatningen af fikseret rente hvilede på en  

 udlodningsbetragtning.
I nærværende sag var der tale om udlån fra  

 moderselskab til datterselskab, hvorfor udlodningssynspunktet var uden  

 relevans.
Advokaten fandt, at det som betingelse for beskatning i det foreliggende  

 tilfælde måtte stilles, at der forelå en klar indkomstforvridning.
Sådan  

 indkomstforvridning forelå efter advokatens opfattelse ikke, hvilket fremgik  

 af, at lånmodtagerselskabet var insolvent.
Advokaten henviste i denne  

 forbindelse til, at aktieselskabslovens § 69 A i et tilfælde, hvor der forelå  

 et insolvent selskab, medførte, at det klagende selskab var pligtig at træffe  

 foranstaltninger i denne forbindelse for ikke at blive erstatnings- eller  

 strafansvarlig.
Man kunne således have truffet beslutning om selskabets  

 opløsning eller erklæret selskabet konkurs, eller man kunne have valgt at  

 udvide aktiekapitalen til overkurs.
Man valgte i stedet at yde det omhandlede  

 rentefri lån.
Told- og Skattestyrelsen påstod de påklagede ansættelser stadfæstet.
Det  

 fremhævedes, at det klagende selskab havde erhvervet aktierne i  

 datterselskabet for 0, og at de to selskaber var sambeskattede fra skatteåret  

 1986/87, det år, hvor datterselskabets virksomhed ophørte.
På grund af de  

 særlige vilkår i forbindelse med sambeskatning kunne det klagende selskab  

 ikke udnytte de betydelige underskud i datterselskabet, idet de var opstået,  

 før sambeskatningen var tilladt.
Ved at udlåne betydelige beløb til  

 datterselskabet rentefrit havde man herved overført renterne af de udlånte  

 beløb til datterselskabet, hvorved man havde opnået, at renterne ikke blev  

 beskattet, idet datterselskabets akkumulerede underskud blev modregnet heri.
 Styrelsen fandt, at der var tale om en klart unormal forretningsmæssig  

 disposition, og at man som i Østre Landsrets dom af 11. januar 1985 måtte  

 beskatte selskabet af en fikseret rente med hjemmel i statsskattelovens § 4  

 e.
Landsskatteretten bemærkede, at det ved Østre Landsrets dom af 11. januar  

 1985 var fastslået, at hjemlen til korrektion vedrørende fikserede renter  

 kunne findes i statsskattelovens § 4 e.
Der var således ikke tale om en  

 udlodningsbeskatning i denne sag, men om beskatning af renter.
Efter samtlige foreliggende oplysninger fandt Landsskatteretten, at de af  

 sagen omhandlede rentefri udlån fra moderselskab til datterselskab af  

 betydelige beløb var en klar unormal forretningsdisposition, som måtte  

 antages at have været begrundet i moderselskabets ønske om at udnytte de i  

 datterselskabet før sambeskatningstidspunktet akkumulerede underskud.
Det var  

 derfor med rette, at moderselskabet var anset for indkomstskattepligtig i  

 henhold til statsskattelovens § 4 e af fikserede renter for de pågældende  

 skatteår.
 Da der ikke var rejst indvendinger mod den talmæssige størrelse heraf,  

 blev de påklagede ansættelser stadfæstet i medfør af statsskattelovens § 4 e.
 LV 1989, SD 3.
