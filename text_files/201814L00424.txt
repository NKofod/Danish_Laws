Betænkning afgivet af Social-, Indenrigs- og Børneudvalget den 6. december 2018 Betænkning over Forslag til lov om ændring af lov om valg til Folketinget, lov om kommunale og regionale valg, lov om valg af danske medlemmer til Europa-Parlamentet, partiregnskabsloven og lov om kommunernes styrelse (Ændring af antallet af danske medlemmer af Europa-Parlamentet, forbud mod ens listebetegnelser, valgret til Europa-Parlamentsvalg til udlandsdanskere under værgemål med fratagelse af den retlige handleevne, sikring af udøvelsen af herboende EU-statsborgeres valgret og valgbarhed fra bopælstidspunktet, lovfæstelse af en særlig vederlagsordning for stedfortrædere i kommunalbestyrelsen og regionsrådet m.v.) [af økonomi- og indenrigsministeren (Simon Emil Ammitzbøll-Bille)]:
1. Ændringsforslag Dansk Folkepartis medlemmer af udvalget har stillet 1 ændringsforslag om deling af lovforslaget.
2. Indstillinger Et flertal i udvalget (udvalget med undtagelse af DF) indstiller lovforslaget til vedtagelse uændret.
Flertallet vil stemme imod det stillede ændringsforslag om deling af lovforslaget.
 Et mindretal i udvalget (DF) vil stemme for det stillede ændringsforslag om deling af lovforslaget og indstiller det under A nævnte lovforslag til vedtagelse og det under B nævnte lovforslag til forkastelse ved 3. behandling.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Dansk Folkeparti Dansk Folkepartis medlemmer af udvalget mener, at lovforslaget indeholder flere forskellige mindre justeringer af valglovgivningen, som giver god mening.
Det gælder f.eks. forslaget om, at antallet af danske medlemmer af Europa-Parlamentet ændres fra 13 til 14 medlemmer som følge af Storbritanniens udtræden af EU, og forslaget om et forbud mod, at flere forskellige kandidatlister til kommunalbestyrelsesvalg eller regionsrådsvalg opstiller under samme listebetegnelse i den samme kommune eller region.
 Men DF er stærk modstander af, at herboende EU-statsborgere med dette lovforslag får lov til at udøve deres valgret og stille op til kommunale og regionale valg og til valg af danske medlemmer til Europa-Parlamentet fra det tidspunkt, hvor de faktisk tager bopæl i Danmark, dvs. uafhængigt af, om de som følge af manglende registreringsbevis endnu ikke er registreret med bopæl i Danmark i Det Centrale Personregister (CPR). På den baggrund ønsker DF, at lovforslaget bliver delt.
 Ud over DFs principielle modstand mod, at EU skal diktere, hvem der må stemme til og stille op til danske valg, er det også DFs klare holdning, at kun personer med dansk statsborgerskab bør kunne stemme ved og stille op til kommunale og regionale valg og dermed have indflydelse på den politik, der føres i Danmark.
Enhedslisten Enhedslistens medlemmer af udvalget stemmer imod det af DF stillede ændringsforslag om opdeling af lovforslaget.
EL kræver og støtter selv opdeling af lovforslag, hvis de indeholder elementer, som ingen forbindelse har med hinanden.
Det er der imidlertid ikke tale om i dette tilfælde.
De elementer, DF vil have adskilt, hører naturligt og indholdsmæssigt sammen.
Der er tale om en politisk uenighed, ikke et lovstrukturelt problem.
Uenigheder om det politiske indhold i lovforslag bør ifølge EL afklares gennem ændringsforslag til indholdet.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (DF):
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om valg til Folketinget, lov om kommunale og regionale valg, lov om valg af danske medlemmer til Europa-Parlamentet, partiregnskabsloven og lov om kommunernes styrelse (Ændring af antallet af danske medlemmer af Europa-Parlamentet, forbud mod ens listebetegnelser, valgret til Europa-Parlamentsvalg til udlandsdanskere under værgemål med fratagelse af den retlige handleevne, lovfæstelse af en særlig vederlagsordning for stedfortrædere i kommunalbestyrelsen og regionsrådet m.v.)« omfattende § 1, § 2, nr. 3, 4, 6, 7 og 9-16, § 3, nr. 1-4, 6 og 7, §§ 4 og 5, og § 6, stk. 1-4.
 B. »Forslag til lov ændring lov om kommunale og regionale valg og lov om valg af danske medlemmer til Europa-Parlamentet (Sikring af udøvelsen af herboende EU-statsborgeres valgret og valgbarhed fra bopælstidspunktet)« omfattende § 2, nr. 1, 2, 5 og 8, § 3, nr. 5, 8 og 9, og § 6, stk. 1.
[Forslag om deling af lovforslaget] Bemærkninger Til nr. 1 Det foreslås at dele lovforslaget i to forslag.
 Det ene forslag (A) vedrører forslag om ændring af antallet af danske medlemmer af Europa-Parlamentet, forbud mod ens listebetegnelser, valgret til Europa-Parlamentsvalg til udlandsdanskere under værgemål med fratagelse af den retlige handleevne og lovfæstelse af en særlig vederlagsordning for stedfortrædere i kommunalbestyrelsen og regionsrådet.
 Det andet forslag (B) har til formål sikre, at herboende EU-statsborgere i overensstemmelse med de EU-retlige regler kan udøve deres valgret og stille op til kommunale og regionale valg og til valg af danske medlemmer til Europa-Parlamentet fra det tidspunkt, hvor de faktisk tager bopæl i Danmark, dvs. uafhængigt af, om de som følge af manglende registreringsbevis endnu ikke er registreret med bopæl i Danmark i Det Centrale Personregister (CPR).
 Dansk Folkeparti ønsker med ændringsforslaget om en deling af lovforslaget at få mulighed for at tage særskilt stilling til henholdsvis elementerne i det under A nævnte lovforslag og elementerne i det under B nævnte lovforslag.
 Dansk Folkeparti er principielt imod, at EU-regler skal diktere, hvem der må stemme og stille op til valg, der afholdes i Danmark, og hvornår disse personer er berettigede til valgret og valgbarhed.
Det er desuden Dansk Folkepartis holdning, at kun personer med dansk statsborgerskab bør kunne stemme ved og stille op til kommunale og regionale valg og dermed have indflydelse på den politik, der føres i Danmark.
Endelig er det også Dansk Folkepartis holdning, at kun danske statsborgere bør kunne stemme og stille op et valg af de danske medlemmer af Europa-Parlamentet.
5. Udvalgsarbejdet Lovforslaget blev fremsat den 3. oktober 2018 og var til 1. behandling den 26. oktober 2018. Lovforslaget blev efter 1. behandling henvist til behandling i Social-, Indenrigs- og Børneudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og økonomi- og indenrigsministeren sendte den 28. juni 2018 dette udkast til udvalget, jf.
SOU alm. del  bilag 291 (folketingsåret 2017-18). Den 3. oktober 2018 sendte økonomi- og indenrigsministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Pernille Bendixen (DF) Morten Marinus (DF) Martin Geertsen (V) Carl Holst (V) Jane Heitmann (V) Hans Andersen (V) Jan E.
Jørgensen (V) Anni Matthiesen (V) Henrik Dahl (LA) Laura Lindahl (LA) Brigitte Klintskov Jerkel (KF) Karen J.
Klint (S) Magnus Heunicke (S) Orla Hav (S) Pernille Rosenkrantz-Theil (S) Troels Ravn (S) fmd.
Ane Halsboe-Jørgensen (S) Malou Lunderød (S) Finn Sørensen (EL) Rasmus Vestergaard Madsen (EL) Torsten Gejl (ALT) Marianne Jelved (RV) Lotte Rod (RV) Trine Torp (SF) Kirsten Normann Andersen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
