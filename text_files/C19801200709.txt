Ved lov nr. 200 af 27. maj 1980 er der foretaget ændring af § 3, stk. 1, i  

 lov om folkekirkens lønningsvæsen m.m.
Ved lovændringen er der tilvejebragt  

 hjemmel for, at kirkeministeren kan fastsætte, at en del af udgifterne til  

 opvarmning af præstegårde afholdes af præstelønningskassen.
I henhold hertil  

 og i overensstemmelse med det i motiverne til loven udtalte fastsættes det  

 herved, at udgifterne til opvarmning af præstegårde ved oliefyring afholdes  

 af præsten, hvis det årlige olieforbrug er indtil 5.000 l.
Såfremt  

 olieforbruget overstiger 5.000 l, betaler præsten 1/3 af den del af  

 olieforbruget, der overstiger 5.000 l, medens præstelønningskassen betaler  

 2/3 af olieforbruget ud over 5.000 l.
I henhold til loven træder ændringen i kraft med virkning fra  

 bekendtgørelsen i lovtidende.
Bekendtgørelsen har fundet sted den 5. juni  

 1980.
 Ministeriet har tiltrådt et af præsteforeningen fremsat forslag om, at  

 fordelingstidspunktet af praktiske grunde fastsættes til hvert års 1. juli,  

 første gang 1. juli 1981 for tiden 1. juli 1980 til 30. juni 1981. Værdien af  

 den tilstedeværende brændselsbeholdning opgøres snarest muligt.
 Der anvises følgende fremgangsmåde for opgørelse af beholdningen, afhængig  

 af de forskellige fyringsmidler:
 Olie: aflæsning sker for kældertanke på oliestandsmåleren uden på tanken.  

 Ved jordtanke ved normal opmåling af tankens indhold.
 Fjernvarme og elektricitet:
 Aflæsning af måler.
 Fast brændsel eller andet opvarmningsmiddel:
 Værdien anslås skønsmæssigt.
 Genpart af den foretagne opgørelse vedlægges præstelønningskassens  

 regnskab.
 Ved betaling a conto til leverandøren erlægges det beløb, der overstiger  

 udgiften til 5.000 l. olie af præstelønningskassen, indtil opgørelse finder  

 sted pr. 1. juli.
 Viser det sig, at præstelønningskassens andel normalt udgør en ikke  

 uvæsentlig del af det samlede forbrug, kan menighedsrådet påtage sig indkøb  

 af olie, således at præsten til præstelønningskassen betaler aconto pr. måned  

 eller pr. kvartal efter aftale.
 Der er ikke ved loven eller nærværende cirkulære foretaget ændring af de  

 gældende regler om afholdelsen af udgifter til drift af lokaler til  

 konfirmandundervisning (varme, lys og rengøring), jfr. cirkulære af 13. juli  

 1974.
Ministeriet henleder opmærksomheden på betydningen af, at der - hvor det  

 må findes påkrævet - gennemføres isoleringsforanstaltninger eller forbedring  

 af eksisterende, men utilstrækkelige foranstaltninger.
Man henstiller, at  

 menighedsrådet retter henvendelse til kommunalbestyrelsen angående eventuelle  

 muligheder for at opnå tilskud hertil.
Med hensyn til dækning af udgifterne  

 ved eventuelle foranstaltninger bemærkes, at ministeriet må finde det  

 ønskeligt, at der - hvis menighedsrådet ikke kan tilvejebringe likvide  

 ligningsmidler - ydes lån af stiftsmidlerne.
I den udstrækning lån af  

 stiftsmidlerne ikke kan opnås, må man have menighedsrådet henvist til at søge  

 optaget lån i bank eller sparekasse eller som realkreditlån.
 Man anmoder om, at nærværende cirkulære tilsendes stiftets menighedsråd og  

 præster.
 Kirkeministeriet, den 14. juli 1980.
 P.M.V.
