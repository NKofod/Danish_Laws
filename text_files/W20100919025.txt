Pressenævnets kendelse i sag nr. 2010-6-0973 [K] har klaget til Pressenævnet over en artikel i Ude og Hjemme den 17. marts 2010, idet han mener, at god presseskik er tilsidesat.
1 Sagsfremstilling Ude og Hjemme nr. 11 bragte den 17. marts 2010 en artikel under overskriften Mor og søn søger nyt hjem: SAT PÅ GADEN AF STORSVINDLER og underoverskriften [A] og [B] mangler et sted at bo.
De har været hjemløse siden januar, fordi det hus, de skulle flytte ind i, viste sig ikke at eksistere.
De blev snydt af en storsvindler, der i flere år har huseret på Vestsjælland.
I artiklen beskrev [A], hvordan hun og hendes søn af bedsteforældrenes ven (klager) var blevet tilbudt hjælp til at finde en bolig.
Det viste sig imidlertid, at [K] ikke rådede over den senere tilbudte bolig.
Af artiklen fremgik bl.a. følgende:
Den 22. januar kom [A]s mor fra Esbjerg for at hjælpe med det sidste inden flytningen.
De sad på Sunset [Boulevard, spisested], da [A] tjekkede sin Facebook på sin iPhone.
- Jeg så et link om Jyderup-svindleren.
Han er dømt for bedrageri og politianmeldt for endnu flere sager, og han havde udgivet sig for at arbejde for PET.
Alt passede på [K], men der var intet navn eller billede, fortæller hun.
- Langsomt faldt alle brikkerne på plads.
De konfronterede ham igen, og hans forklaring stemte ikke.
Derefter var det umuligt at komme i kontakt med ham.
Telefonen var slukket, og han åbnede ikke døren, fortæller [A], der brugte hele weekenden på at finde ud af så meget som muligt om manden.
- Tænk, at han kan finde på at gøre sådan noget, når det går ud over et barn.
Han skulle skamme sig, siger [A], der er lettet over, at hun aldrig nåede at betale indskud for den fiktive bolig.
Det har ikke været muligt at få en kommentar fra [K]. Til artiklen var under overskriften Storsvindleren fra Jyderup: Jeg er uskyldig indsat et billede af klager og følgende tekst:
- Jeg har intet at gøre med noget hus.
Hele historien er grebet ud af luften.
Jeg har lavet forfærdelige ting i min fortid som jeg har lagt bag mig, siden jeg var færdig med min afsoning for to år siden, siger manden, der i dag kalder sig for [K].
 Hans rigtige navn er [K], og hans synderegister er endnu længere.
 Manden talte sig til posten som formand for SF i Holbæk, men blev smidt på porten tre dage efter, da bestyrelsen fik nys om hans kriminelle fortid.
 - Den 24. februar 1999 blev han idømt tre måneders fængsel for bedrageri.
 - Den 14. september 2000 blev han idømt 15 dagbøder a 300 kr., bl.a. for hæleri.
- Den 21. juni 2004 blev han idømt et år og seks måneders fængsel for bedrageri.
Et år af straffen blev gjort betinget.
Han havde bl.a. svindlet et kartoffelpakkeri for 872.500 kr. og begået socialt bedrageri for 45.750 kr.
Derudover har en række privatpersoner og mindre virksomheder været i kløerne på ham.
 - Den 21. marts 2005 blev han idømt fire måneders fængsel for bedrageri.
 - Den 11. august 2005 blev han idømt seks måneders fængsel for bedrageri, underslæb og tyveri for over 70.000 kr.
- 2010: Ifølge Dansk Kæledyrsklub blev [klubben] af [K] franarret 5.300 kr.
Sagen er politianmeldt.
- 2010: Ifølge [C] og hendes mand blev de af [K] narret fra eget hjem.
Den 1. marts stod de uden bolig ligesom deres barnebarn [A]. 2 Parternes synspunkter 2.1 [K]s synspunkter [K] har anført, at Ude og Hjemme ikke har dokumentation for påstande om, at han har svindlet [A].
Ude og Hjemme har alene baseret påstanden på hendes historie uden at have nogen anden form for dokumentation.
 [K] har herudover anført, at det er i strid med god presseskik at bringe klagers billede og omtale klagers tidligere domme.
2.2 Ude og Hjemmes synspunkter Ude og Hjemme har anført, at det er i offentlighedens interesse at bringe både billede og synderegisteroplysninger, da alt tyder på, at han ikke har indstillet sine aktiviteter siden sin sidste afsoning.
Ude og Hjemme har erkendt, at bladet ikke har dokumentation for [A]s beretning.
Hendes version er imidlertid bevidnet af hendes bedsteforældre, der har haft et venskabeligt forhold til [K].
Bladet kontaktede [K], der over for bladet har oplyste, at han siden sin løsladelse for to år siden ikke har svindlet.
Klager er imidlertid to gange i 2010 blevet politianmeldt for svindel.
Ved en Google-søgning på Jyderup svindler fremkommer artikler, der beskriver [K]s aktiviteter.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Axel Kierkegaard, Jan Kristensen, Lene Sarup og Marianne Druedahl.
Det fremgår af de vejledende regler for god presseskik, at der skal iagttages varsomhed med meddelelser om, at politianmeldelse er indgivet mod en navngiven person.
Meddelelser herom bør som regel ikke bringes, før anmeldelse har medført indgriben fra politiets eller anklagemyndighedens side.
Dette gælder dog ikke, hvis det anmeldte forhold i forvejen er kendt i videre kredse eller har væsentlig almen interesse, eller det efter de foreliggende omstændigheder må antages, at anmeldelsen er solidt underbygget.
Det følger videre, at en person bør forskånes for at få fremdraget en tidligere overgået straffedom.
Efter det oplyste lægges det til grund, at [K] 1999 blev dømt for bedrageri, i 2000 for hæleri, i 2004 for bedrageri og i 2005 for bedrageri, underslæb og tyveri.
Herudover er der indgivet politianmeldelse mod klager i 2010.
Pressenævnet finder, at der er en sådan sammenhæng mellem klagers tidligere domme og de fremførte beskyldninger fra [A] samt politianmeldelsen fra Dansk Kæledyrsklub, at der var belæg for at nævne dommene.
Da hverken beskyldningerne i artiklen eller politianmeldelsen efter det oplyste har ført til indgriben fra politiets side på tidspunktet for artiklens offentliggørelse, finder nævnet imidlertid, at Ude og Hjemme har tilsidesat god presseskik ved at identificere [K] i artiklen.
Pressenævnet har herved lagt vægt på, at de domme, der er overgået klager, ikke omfatter tiden efter august 2005, at de ikke var af væsentlig almen interesse, samt karakteren af det forhold klager er politianmeldt for af Dansk Kæledyrsklub.
 Da [K]s kommentar til [A]s beskyldninger fremgår af artiklen Storsvindleren fra Jyderup: Jeg er uskyldig, finder nævnet ikke grundlag for at kritisere bladet på dette punkt.
 I medfør af medieansvarslovens § 49 pålægger Pressenævnet herefter den ansvarshavende redaktør af Ude og Hjemme at offentliggøre følgende:
Kritik fra Pressenævnet Ude og Hjemme bragte i nr. 11, marts 2010, artiklen Mor og søn søger nyt hjem: SAT PÅ GADEN AF STORSVINDLER.
I artiklen beskyldte moderen en navngiven mand for at love hende et sted at bo, men boligen var ifølge hende fiktiv.
Til artiklen var indsat et billede og oplysninger om mandens tidligere bedrageridomme fra 1999-2005 samt om en politianmeldelse fra 2010.
 Manden har klaget til Pressenævnet.
Pressenævnet finder, at Ude og Hjemme har tilsidesat god presseskik ved at identificere klager, da dommene tilbage fra 1999-2005 ikke var af aktuel karakter og ikke havde væsentlig almen interesse, ligesom politianmeldelsen endnu i marts 2010 ikke havde ført til indgriben fra politiets side.
Nævnet har derfor udtalt sin kritik af Ude og Hjemme.
