 Cirkulæreskrivelse om meddelelse om  

 overflytning mellem a-kasser på baggrund af  erhvervsmæssig  

 uddannelse og betydningen af den vejledning, der gives i forbindelse hermed.
 Kommentar m.v.:
I forbindelse med overflytning mellem a-kasser efter endt uddannelse kan  

 medlemmet vælge overflytning enten med dimittendrettigheder eller med  

 bevarelse af erhvervede rettigheder.
Det er vigtigt, at a-kassen giver  

 medlemmet korrekt vejledning med hensyn til konsekvenserne af det trufne valg  

 - fx i relation til beregning af dagpengesats.
 Meddelelse om afgørelsen:
Medlemmet havde ved overflytning mellem to a-kasser valgt at blive  

 overflyttet med erhvervede rettigheder.
Dette betød, at medlemmets  

 rettigheder og pligter ville være de samme, som hvis medlemmet ikke var  

 blevet overflyttet.
Medlemmet kunne derved ikke gøre brug af de  

 dimittendrettigheder, der fulgte af lovgivningen.
 Medlemmet meldte sig ledig efter beskæftigelse i lønnet  

 praktik som pædagogstuderende.
 A-kassen traf afgørelse om, at dagpengeberegningen skulle  

 foretages på baggrund af medlemmets seneste arbejdsforhold - d.v.s. den  

 lønnede praktik.
 Direktoratet var enig med a-kassen i, at medlemmets dagpengesats  

 skulle beregnes på grundlag af den løn, som hun modtog i sin  

 praktik.
 Ankenævnet fandt, at medlemmet skulle stilles som om, at hun  

 havde valgt at medtage dimittend-  

 rettigheder ved overflytningen til den nye a-kasse.
Ankenævnet lagde til grund, at medlemmet i forbindelse med  

 overflytningen var blevet oplyst af sin tidligere a-kasse om, at hun ikke  

 skulle have beregnet en ny dagpengesats ved ledighed, idet man ikke kunne  

 foretage beregning af dagpengesats på grund af en lønnet  

 praktikperiode.
Medlemmet havde derfor valgt at blive overflyttet med  

 erhvervede rettigheder.
 Ankenævnet fandt, at medlemmets forudsætninger for at  

 vælge overflytning med erhvervede rettigheder skulle anses for  

 bristede, da det efterfølgende viste sig, at medlemmet ved dette valg  

 skulle have beregnet ny dagpengesats ved ledigmeldelse.
 Ankenævnet lagde vægt på, at medlemmets tidligere  

 a-kasse burde have vejledt om, at lønnede praktikperioder anses for  

 lønarbejde i arbejdsløshedsforsikringslovens forstand, og at  

 medlemmet således opfyldte betingelserne for at få beregnet en ny  

 dagpengesats.
Ankenævnet fandt, at medlemmets tidligere a-kasse ikke havde opfyldt  

 sin vejledningspligt.
Ankenævnet fandt det utvivlsomt, at medlemmet var  

 blevet overflyttet som dimittend, hvis hun var blevet vejledt korrekt.
 På denne baggrund ændrede ankenævnet direktoratets  

 afgørelse.
