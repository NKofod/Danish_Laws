De har klaget over, at bygningsmyndigheden i Helsingør kommune den 14.  

 februar 1997 har meddelt Dem påbud om lovliggørelse af etableret tandklinik i  

 ovennævnte ejendom.
Ved afgørelsen er det påbudt Dem at etablere fast rampe  

 ved klinikken inden 3 måneder fra den 15. februar 1997 for at opnå en  

 hancicapegnet adgang for kørestolsbundne personer.
I 1994 indgik De aftale om leje af stueplan i ovennævnte ejendom.  

 Lokalerne havde tidligere være anvendt til kontor for et forsikringsselskab.  

 Bygningsmyndigheden i Helsingør kommune gav den 5. september 1994  

 byggetilladelse til ombygning af lokalerne med henblik på etablering af  

 tandlægeklinik.
I forbindelse med ansøgningen om byggetilladelse var der  

 udfærdiget projekt, der indeholdt adgangsrampe egnet for kørestolsbrugere.  

 Det blev betinget i byggetilladelsen, at terrænarbejder/adgangsforhold skulle  

 være udført, inden ibrugtagningstilladelse kunne meddeles.
 Imidlertid blev der ikke samtidig med ombygningen udført adgangsrampe til  

 kørestolsbrugere som projekteret, og ved en besigtigelse den 13. maj 1996  

 konstaterede bygningsmyndigheden, at tandlægeklinikken var taget i brug uden  

 handicapegnet adgang.
 Efter behandling af sagen i bygningsmyndigheden, hvorunder både De og  

 bygningsmyndigheden fremkom med løsningsforslag, og hvor Det Rådgivende  

 Handicapudvalg for Helsingør kommune var inddraget, udstedte  

 bygningsmyndigheden den 14. februar 1997 påbud om lovliggørlse af  

 tandlægeklinikken i form af etablering af fast rampe, fx som foreslået af  

 bygningsmyndigheden, inden 3 måneder fra den 15. februar 1997.
 I forbindelse med klagen hertil har statsamtet i medfør af byggelovens §  

 24, stk. 3, bestemt, at klagen tillægges opsættende virkning, således at  

 virkningen af påbuddet af 14. februar 1997 udsættes, så længe statsamtet  

 behandler sagen.
Deres advokat har i første række gjort gældende, at bygningsmyndigheden  

 ikke har haft hjemmel til at stille krav om etablering af handicapadgang.
Han  

 har henvist til byggelovens § 2, stk. 1, litra b, om ombygning af og andre  

 forandringer i bebyggelse og har anført, at det alene er de regler i  

 bygningsreglementet, der konkret vedrører ombygningen, som  

 bygningsmyndigheden kan anvende over for Dem.
BR 95 afsnit 2.1.4, som  

 bygningsmyndigheden har henvist til som hjemmel for påbuddet, findes i  

 kapitel 2.1, der vedrører det ubebyggede areal.
Ombygningen har alene vedrørt  

 de indvendige forhold i bygningen og har slet ikke berørt adgangsforholdene  

 til ejendommen.
Deres advokat finder, at bygningsmyndigheden som følge heraf  

 ikke er berettiget til i byggesagen at kræve etablering af handicapadgang.
For det tilfælde at det findes, at bygningsmyndigheden har den fornødne  

 hjemmel til påbuddet, gør Deres advokat gældende, at bygningsmyndigheden med  

 sit påbud har overtrådt den almindelige forvaltningsretlige  

 proportionalitetsgrundsætning, hvorefter der ikke må benyttes mere  

 indgribende påbud, hvis et mindre indgribende påbud er tilstrækkeligt til at  

 løse problemet.
Deres advokat henviser herved til, at De under sagen har  

 foreslået, at der anskaffes en mobil rampe til brug vd ejendommens  

 hovedtrappe samtidig med at der opsættes handicapklokke ved trappen.  

 Kørestolsbrugere vil på denne måde med assistance fra klinikkens personale  

 kunne få adgang via hovedtrappen.
Deres advokat har endelig gjort gældende, at ordet »rampe« i BR  

 95 afsnit 2.1.4 ikke skal forstås som en kørestolsrampe, men alene som et  

 skråt stigende aral, der kan benyttes af gangbesværede personer.
Bestemmelsen  

 kan derfor ikke danne grundlag for et krav om etablering af en fast rampe for  

 kørestolsbrugere.
Bygningsmyndigheden i Helsingør kommune har i skrivelse af 10. marts 1997,  

 som Deres advokat har modtaget kopi af, oplyst, at »fast rampe«  

 alene skal forstås som ikke en mobil rampe, som foreslået af Dem.
De kan  

 benytte Dem af forskellige løsninger, herunder fx en trappelift eller  

 løfteplatform, løsninger, som De er gjort bekendt med fra  

 bygningsmyndighedens side.
 Bygningsmyndigheden har videre anført, at man finder, at De ikke har  

 foreslået nogen betryggende handicapadgang.
 Følgende retsregler har betydning for sagen:
 Byggelovens § 2, stk. 1:
 Loven finder anvendelse ved:
a. opførelse af ny bebyggelse og tilbygning til bebyggelse, b. ombygning af og andre forandringer i bebyggelse, som er væsentlige i  

 forhold til bestemmelser i loven eller de i medfør af loven udfærdigede  

 bestemmelser, c. ændringer i benyttelse af bebyggelse, som er væsentlige i forhold til  

 bestemmelser i loven eller de i medfør af loven udfærdigede bestemmelser, d. nedrivning af bebyggelse.
 Bygningsreglement 1995 (BR 95) afsnit 2.1.4, stk. 2:
Adgangs- og tilkørselsarealer skal være udformet, så bebyggelsen kan  

 benyttes af personer, hvis bevægelses- og orienteringsevne er nedsat.  

 Adgangsareal fra vej til en ejendoms ubebyggede arealer og til indgange i  

 bygninger skal være mindst 1,3 m bredt.
Niveauforskelle i adgangsarealet skal  

 udlignes i terræn eller ved rampe, og ramper skal suppleres med trin med en  

 stigning på højst 150 mm og en grund på mindst 300 mm.
Håndlister skal  

 opsættes i en højde på mindst 0,8 m i begge sider af trapper og ramper.
Foran  

 indgangen skal være en repos i niveau med gulvet indenfor.
Uanset hældning på  

 rampe skal der for hver 10 m indrettes passage og hvilereposer med en bredde  

 af mindst 1,65 m.
 Statsamtet skal udtale følgende:
Statsamtet finder, at ombygningen af stueplan i ejendommen er væsentlig i  

 forhold til bestemmelserne om handicapadgang i BR 95, jf. byggelovens § 2,  

 stk. 1, litra b.
Statsamtet har herved lagt vægt på, at ombygningen fandt  

 sted med henblik på etablering af tandlægeklinik, hvor i princippet alle  

 borgere, herunder handicappede, skal have mulighed for at komme, og at der  

 således skete en væsentlig ændring af benyttelsen af lokalerne i forhold til  

 den tidligere benyttelse som kontor for et forsikringsselskab.
Statsamtet er ikke enig i, at det forhold, at det pågældende afsnit i BR  

 95 findes i afsnit 2.1 »Det ubebyggede areal« medfører, at  

 bestemmelserne i afsnit 2.1.4. ikke finder anvendelse.
Statsamtet lægger  

 herved vægt på, at afsnit 2.1 angår de ubebyggede areal, der knytter sig til  

 et byggeri, der er omfattet af byggeloven.
 Det er således Statsamtets opfattelse, at reglerne i BR 95 afsnit 2.1.4,  

 stk. 2, finder anvendelse ved den skete ombygning.
Statsamtet har ikke fundet, at bygningsmyndighedens krav om etablering af  

 handicapadgang i form af fast rampe er i strid med et forvaltningsretligt  

 proportionalitetsprincip.
Statsamtet har herved lagt vægt på, at kravet er i  

 direkte overensstemmelse med reglerne i BR 95, afsnit 2.1.4, stk. 2, og at en  

 løsning med handicapklokke og en mobil rampe, som De har foreslået, ville  

 kræve en dispensation fra denne bestemmelse.
Det tilføjes, at en fast rampe efter statsamtets opfattelse også kan  

 etableres ved at anlægge et skråt, jævnt stigende areal i selve terrænet.
Der  

 henvises herved til bygningsmyndighedens udtalelse om, at udtrykket  

 »fast rampe« i påbuddet er anvendt for at vise, at påbuddet ikke  

 kan efterkommes ved etablering af en mobil rampe.
 Statsamtet finder således ikke noget retligt grundlag for at ophæve  

 påbuddet.
 Virkningen af påbuddet indtræder herefter påny i morgen, således at 3  

 måneders fristen regnes fra den 5. juni 1997, jf. statsamtets afgørelse om  

 opsættende virkning af 25. februar 1997.
Statsamtets afgørelse er truffet i medfør af byggelovens § 23, stk. 1, og  

 kan ikke påklages til højere administrativ myndighed.
Såfremt De ønsker sagen  

 indbragt for domstolene, skal en sådan retssag efter byggelovens § 25  

 anlægges inden 6 månder efter modtagelsen af denne skrivelse.
 Genpart af nærværende skrivelse er sendt til bygningsmyndigheden i  

 Helsingør kommune og til Bygge- og Boligstyrelsen, 4. kontor, til  

 orientering.
