Skriftlig fremsættelse (31. marts 2004) Lissa Mathiasen  

  

 (S):
 Som ordfører for forslagsstillerne tillader jeg mig herved at  

 fremsætte:
 Forslag til lov om  

 ændring af udlændingeloven. (Skærpelse af strafniveauet m.v. for ulovlig  

 beskæftigelse af udlændinge).
(Lovforslag nr.
L 217).
Med lovforslaget har Socialdemokratiet taget initiativ til  

 en skærpelse af strafferammerne m.v. for beskæftigelse af ulovlig udenlandsk  

 arbejdskraft.
Lovforslaget hviler på den betragtning, at det under ingen  

 omstændigheder må kunne betale sig at beskæftige ulovlig udenlandsk  

 arbejdskraft.
 De foreslåede skærpelser skal bl.a. ses i lyset af de  

 erfaringer, der foreligger med de gældende regler, som senest blev skærpet i  

 2000. Det har vist sig, at disse skærpelser ikke har været tilstrækkeligt  

 effektive.
Vigtigheden af, at reglerne på området har den tilsigtede  

 virkning, forstærkes yderligere af, at mulighederne for at få adgang til det  

 danske arbejdsmarked som følge af udvidelsen af EU stiger fra foråret 2004. I  

 forbindelse med udvidelsen indgik V, KF, S, SF, RV og KD en aftale af 2.  

 december 2003, hvor det bl.a. blev aftalt, at der skulle gennemføres en  

 forstærket indsats mod illegal arbejdskraft og andre omgåelsesmuligheder.
Det  

 er Socialdemokratiets opfattelse, at en skærpelse af udlændingelovens  

 straffebestemmelser om beskæftigelse af ulovlig arbejdskraft er en  

 nødvendighed  

 for at kunne opfylde denne målsætning.
 Endelig er en forhøjelse af strafferammerne også påkrævet  

 for at få en sammenhæng mellem udlændingelovens straffebestemmelser og  

 straffelovens § 125 a om menneskesmugling under skærpende omstændigheder.
På den baggrund foreslår Socialdemokratiet for det første en  

 forhøjelse af strafferammerne for beskæftigelse af ulovlig arbejdskraft.  

 Strafferammen foreslås forhøjet fra 1 til 3 års fængsel i situationer, hvor  

 en  

 arbejdsgiver beskæftiger ulovlig arbejdskraft, som ikke har retskrav på  

 opholdstilladelse her i landet, og som derfor heller ikke har  

 arbejdstilladelse.
I situationer, hvor en arbejdsgiver beskæftiger ulovlig  

 arbejdskraft, som ikke har fornøden arbejdstilladelse, men dog har retskrav  

 på  

 opholds- og arbejdstilladelse, foreslås strafferammen forhøjet fra 1 til 2  

 års  

 fængsel.
Endvidere foreslås, at den gældende bestemmelse om skærpende  

 omstændigheder ved strafudmålingen m.v. kan bringes i anvendelse, også hvor  

 overtrædelsen er begået ved simpel uagtsomhed.
Efter gældende regler er det  

 en  

 betingelse, at overtrædelsen er begået forsætligt eller ved grov uagtsomhed.  

 Der tilsigtes endvidere en skærpelse af niveauet ved domstolenes fastsættelse  

 af bødestørrelse.
Ved lovforslaget indføres tillige en bevislempelsesregel  

 derved, at der åbnes mulighed for adgang til konfiskation af en skønnet  

 økonomisk gevinst opnået i forbindelse med beskæftigelse af ulovlig  

 arbejdskraft.
Retspraksis på området har vist, at efterforskningen af disse  

 sager har frembudt problemer for politiet, og at det har været ganske  

 vanskeligt at løfte den gældende bevisbyrde for størrelsen af den økonomiske  

 fordel.
 Endelig indføres objektivt bødeansvar for arbejdsgivere, der  

 beskæftiger ulovlig arbejdskraft.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
