Nr BSF 12 Forslag til folketingsbeslutning om forbud mod køb eller besiddelse af  

 børneporno Fremsat af Helge Adam Møller (KF) Pia Christmas-Møller (KF) Henning Grove  

 (KF) Gitte Seeberg (KF) John Vinther (KF) Birthe Rønn Hornbech (V) Inge  

 Dahl-Sørensen (V) Svend Aage Jensby (V) den 25. oktober 1994 Folketinget opfordrer regeringen til inden den 1. januar 1995 at fremsætte forslag til ændring af straffelovens § 235, der indebærer, at det bliver strafbart at købe eller besidde utugtige fotografier, film eller lignende med børn.
Bemærkninger til forslaget Formålet med beslutningsforslaget er at gøre bekæmpelsen af børneporno  

 mere effektiv og dermed mindske misbruget og den seksuelle udnyttelse af  

 børn, et misbrug, som ødelægger mange børn for resten af deres liv.
Beslutningsforslaget er også et led i Danmarks opfyldelse af FN's  

 børnekonvention, som Danmark sammen med de andre nordiske lande har  

 ratificeret.
Ved ratifikationen påtager deltagerstaterne sig ifølge  

 konventionens artikel 34 at beskytte barnet mod alle former for seksuel  

 udnyttelse og misbrug.
Med henblik herpå skal deltagerstaterne især tage alle  

 passende nationale, bilaterale og multilaterale forholdsregler for at  

 forhindre:
a) at et barn overtales eller tvinges til at deltage i nogen form for  

 ulovlig seksuel aktivitet; b) at børn udnyttes til prostitution eller andre former for ulovlig  

 seksuel aktivitet; c) at børn udnyttes i pornografiske forestillinger og materialer.
 Herudover pålægger konventionen i artikel 19 de ratificerende stater at  

 træffe alle passende forholdsregler for at beskytte barnet mod alle former  

 for fysisk eller psykisk vold, skade eller misbrug m.v., herunder seksuelt  

 misbrug.
 Der er i Nordisk Råd i marts 1994 enstemmigt (herunder også af danske  

 folketingsmedlemmer, som er medlemmer af Nordisk Råd) vedtaget en  

 rekommandation til Nordisk Ministerråd om bl.a. at gennemføre nødvendige  

 foranstaltninger for at kriminalisere besiddelse af børnepornografi i Norden.  

 Nordisk Råd rekommanderer i samme omgang de nordiske landes regeringer, at de  

 nordiske lande hver for sig og tilsammen virker for, at samtlige lande  

 tiltræder og efterlever FN's børnekonvention.
 I Sverige var den forhenværende regering indstillet på at fremsætte et  

 forslag om kriminalisering af besiddelse af børnepornografisk materiale,  

 hvilket dog formentlig indebærer grundlovsændring.
 I Norge blev besiddelse af børnepornografisk billedmateriale gjort  

 strafbart i 1992.
 I Holland overvejer justitsministeriet at ændre straffeloven dels med  

 henblik på at kriminalisere besiddelse af børneporno også i de tilfælde, hvor  

 det børnepornografiske materiale kun er til eget brug eller til brug i en  

 snævrere kreds, dels for at skærpe strafferammen i de gældende bestemmelser  

 om udbredelse m.v. af børnepornografisk materiale.
 I Danmark er der ifølge politiet i øjeblikket 400-500 børnepornofilm i  

 omløb, og produktionen af film er stigende.
Politiet anslår, at de helt ned til 3-årige børn, som misbruges i filmene,  

 ofte er danske børn.
Forældre tjener fra 10.000 til 50.000 kr. på at leje  

 deres barn ud.
Jo mere barnet bliver misbrugt og mishandlet, jo flere penge  

 giver det.
Ifølge politiet er indholdet af filmene også blevet stærkere og stærkere.  

 Selv hårdhudede kriminalfolk vægrer sig ved at se dem igennem.
I nogle film  

 udsættes børn i børnehavealderen for fuldbyrdet samleje eller bliver bundet  

 og pryglet.
Ligeledes kan man se, at børnene skriger og er rædselsslagne.
 I øjeblikket er det i henhold til § 235 i straffeloven forbudt  

 erhvervsmæssigt at sælge eller udbrede børneporno, og straffen er bøde, hæfte  

 eller fængsel i indtil 6 måneder.
Efter forslagsstillernes opfattelse bør det også være klart ulovligt at  

 købe og besidde film med børneporno.
Der er ingen tvivl om, at det vil  

 afholde en del fra at købe børnepornofilm, hvis det bliver strafbart.  

 Politifolk, der efterforsker denne type sager, har den opfattelse, at man  

 lettere kan ramme »industrien« bag fremstillingen af børneporno ved  

 også at kriminalisere køb og besiddelse heraf.
Forslagsstillerne er enige i  

 dette.
 Forslagsstillerne finder, at alt må gøres for at stoppe misbruget af disse  

 børn, som vil blive livsvarigt skadet.
 Forslagsstillerne har ikke ønsket at lægge sig fast på, hvilken  

 strafferamme loven skal have, men er villige til at drøfte dette nærmere i  

 relation til den eksisterende strafferamme for § 235.
 Forslagsstillerne forudsætter, at ændringen af straffelovens § 235 fortsat  

 skal bygge på det princip, at den person, der køber eller besidder utugtigt  

 materiale vedrørende børn, handler med forsæt hertil.
Beslutningsforslagets ordlyd er en uændret genfremsættelse af  

 beslutningsforslag nr.
B 13 fra folketingsåret 1993-94, se Folketingstidende  

 1993-94, forhandlingerne sp. 548, 1982 og 11974, tillæg A sp. 589 og tillæg B  

 sp. 1633. Beslutningsforslagets bemærkninger er derimod ændret siden sidste  

 fremsættelse.
