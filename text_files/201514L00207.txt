Betænkning afgivet af Forsvarsudvalget den 19. november 2015 Betænkning over Forslag til lov om ændring af lov om Forsvarets Efterretningstjeneste (FE) (Styrket indsats mod aktiviteter i udlandet, der kan indebære en terrortrussel mod Danmark og danske interesser) [af forsvarsministeren (Peter Christensen)]:
1. Udvalgsarbejdet Lovforslaget blev fremsat den 7. oktober 2015 og var til 1. behandling den 23. oktober 2015. Lovforslaget blev efter 1. behandling henvist til behandling i Forsvarsudvalget.
Møder Udvalget har behandlet lovforslaget i 1 møde.
Høring Lovforslaget er en genfremsættelse af lovforslag nr.
L 200 (folketingsåret 2014-15, 1. samling). Et udkast til lovforslaget blev sendt i høring, og den daværende forsvarsministeren sendte den 10. april 2015 dette udkast til udvalget, jf. (folketingsåret 2014-15, 1. samling) FOU alm. del  bilag 73. Den 6. maj 2015 sendte den daværende forsvarsminister de indkomne høringssvar og et notat herom til udvalget.
Spørgsmål Udvalget har stillet 10 spørgsmål til forsvarsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, DF, V, LA, RV, SF, KF og SIU) indstiller lovforslaget til vedtagelse uændret.
 Et mindretal i udvalget (EL og ALT) indstiller lovforslaget til forkastelse ved 3. behandling.
Alternativet bemærker, at besvarelserne af spørgsmålene stillet til lovforslaget overordnet set har gjort Alternativet mere positivt indstillet i forhold til lovændringerne.
Der er dog stadig tale om lovgivning, der symptombehandler et problem, som vi reelt kunne behandle langt bedre gennem anden lovgivning  og det uden at lade så mange retsikkerhedsmæssige gråzoner opstå, som det er tilfældet med dette lovforslag.
 For Alternativet er det afgørende, at al overvågning af danskerne beror på en dommerkendelse, som tilmed er tidsbegrænset, og endvidere, at der sættes klare rammer for de anvendte overvågningsmetoder, når retskendelsen er i hænde.
 Et andet mindretal i udvalget (IA) vil stemme hverken for eller imod lovforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Marie Krarup (DF) Søren Espersen (DF) Jan Erik Messmann (DF) Jeppe Jakobsen (DF) Henrik Brodersen (DF) Ib Poulsen (DF) Peter Juel Jensen (V) Jakob Ellemann-Jensen (V) Marcus Knuth (V) Kristian Pihl Lorentzen (V) Torsten Schack Pedersen (V) Michael Aastrup Jensen (V) Carsten Bach (LA) Leif Mikkelsen (LA) Rasmus Jarlov (KF) fmd.
Annette Lind (S) Bjarne Laustsen (S) Henrik Dam Kristensen (S) Jan Johansen (S) nfmd.
Jesper Petersen (S) Simon Kollerup (S) Trine Bramsen (S) Eva Flyvholm (EL) Nikolaj Villumsen (EL) René Gade (ALT) Martin Lidegaard (RV) Holger K.
Nielsen (SF) Aaja Chemnitz Larsen (IA) Aleqa Hammond (SIU) Tjóðveldi og Javnaðarflokkurin havde ikke medlemmer i udvalget.
