(Til samtlige kommuner m.v.) Ved lov nr. 400 af 6. juni 1991 om ændring af lov om social bistand og lov  

 om social pension blev der i bistandslovens § 86a fastsat regler om betaling  

 for midlertidige døgnophold.
Alle former for midlertidige døgnophold er  

 herefter reguleret af denne bestemmelse, der trådte i kraft den 1. juli 1991.
FORUD FOR DEN 1. JULI 1991 var der ikke i bistandsloven fastsat særlige  

 regler om betaling for midlertidige døgnophold.
Det er Socialministeriets  

 opfattelse, at betaling for MIDLERTIDIGE DØGNOPHOLD I PLEJEHJEM efter lovens  

 § 79 før den 1. juli 1991 skulle reguleres af de regler, der gjaldt for  

 sådanne institutioner, det vil sige reglerne i bistandslovens §§ 84 og 85  

 samt § 85 a.
Henvisningen til de almindelige betalingsregler for plejehjem medførte, at  

 der måtte sondres mellem døgnophold i plejehjem UDEN og MED  

 PENSIONSUDBETALING.
Dette havde bl.a. betydning for betalingens størrelse og  

 tidspunktet for, hvornår betalingen kunne begynde at løbe.
I PLEJEHJEM UDEN PENSIONSUDBETALING, skulle betalingen for det  

 midlertidige døgnophold opkræves i overensstemmelse med reglerne i  

 bistandslovens §§ 84 og 85. Efter disse regler betales der for opholdet med  

 virkning fra udgangen af den måned, der følger efter indlæggelsesmåneden.
De  

 almindelige betalingsregler for plejehjem tog i et vist omfang højde for  

 midlertidige døgnophold, idet der efter det dagældende 2. pkt. i § 85, stk.  

 1, var mulighed for efter en individuel vurdering at nedsætte betalingen,  

 hvis der var rimelig udsigt til, at det midlertidige ophold ikke ville  

 strække sig ud over ca. 3 måneder efter optagelsen.
I de situationer, hvor  

 det midlertidige ophold havde en sådan udstrækning, at der var grundlag for  

 at opkræve betaling, skulle denne beregnes i overensstemmelse med  

 bistandslovens §§ 84 og 85. Efter disse regler anvendes pensionen som  

 betaling for opholdet bortset fra et beløb til personlige fornødenheder.
Ved  

 indtægter ud over pensionen, anvendes 60 pct. heraf som yderligere betaling  

 for opholdet.
Den samlede betaling kunne dog ikke overstige de faktiske  

 udgifter.
For midlertidige ophold i PLEJEHJEM MED PENSIONSUDBETALING skulle  

 betalingen ske efter reglerne i bistandslovens § 85 a.
Betaling for  

 midlertidige døgnophold kunne efter disse regler opkræves fra opholdets  

 begyndelse.
Justitsministeriet har den 25. september 1992 erklæret sig enigt i  

 Socialministeriets fortolkning af hjemmelsgrundlaget for opkrævning af  

 betaling for midlertidige døgnophold i plejehjem forud for den 1. juli 1991.  

 Efter såvel Justitsministeriets som Socialministeriets opfattelse er det  

 således reglerne for betaling for ophold i plejehjem, jf. bistandslovens §§  

 84, 85 og 85a, der har skullet anvendes på midlertidige døgnophold i  

 plejehjem forud for ovennævnte dato.
Det følger heraf, at betaling for  

 midlertidige døgnophold i plejehjem UDEN PENSIONSUDBETALING ikke har kunnet  

 opkræves fra opholdets begyndelse.
Justitsministeriet har udtalt, at efter Justitsministeriets opfattelse  

 "må spørgsmålet om, hvorvidt de kommuner, der i strid med reglerne i  

 bistandsloven har opkrævet betaling for midlertidige døgnophold på plejehjem,  

 er retlig forpligtet til at tilbagebetale de opkrævede beløb, besvares med  

 udgangspunkt i dansk rets almindelige regler om condictio indebiti, herunder  

 om det offentliges erstatningsansvar, samt de synspunkter, der inden for  

 forvaltningsretten gøres gældende med hensyn til spørgsmålet, om  

 fortolkningsfejl fører til en omgørelsespligt for forvaltningen." Disse  

 synspunkter fører efter Justitsministeriets opfattelse til, at der bør ske en  

 tilbagebetaling.
Justitsministeriet har endvidere udtalt, at  

 Justitsministeriet "finder det vanskeligt - uden et nærmere  

 detailkendskab til det merarbejde, der vil kunne være forbundet med at  

 genoptage sagerne ex officio - at kunne udtale sig nærmere om, hvorvidt en  

 sådan forpligtelse påhviler kommunerne.
Justitsministeriet er dog på det  

 foreliggende grundlag mest tilbøjelig til at antage, at tilbagebetalingen bør  

 iværksættes ex officio.
Den endelige vurdering af spørgsmålet henhører under  

 domstolene." Socialministeriet skal på denne baggrund opfordre de kommuner, der har  

 opkrævet betaling for midlertidige døgnophold i plejehjem i strid med  

 reglerne i bistandslovens §§ 84 og 85, til at foretage en fornyet beregning  

 af betalingen efter disse regler og herefter foranledige tilbagebetaling af  

 beløb, der måtte være opkrævet uden hjemmel i de dagældende regler.
