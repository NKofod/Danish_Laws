Beretning afgivet af Klima-, Energi- og Forsyningsudvalget den 25. juni 2020 Beretning om klima-, energi- og forsyningsministerens manglende efterlevelse af vedtagelse nr.
V 56 om alternative drivmidler i transportsektoren efter 2020 1. Indledning Under forhandlingen den 20. februar 2020 af forespørgsel nr.
F 26 om alternative drivmidler i transportsektoren efter 2020 blev der fremsat forslag til vedtagelse nr.
V 56. Forslaget til vedtagelse opfordrer regeringen til at fremlægge en langsigtet plan til sikring af alternative drivmidler efter 2020 med fokus på CO2-fortrængning og til at påbegynde forhandlinger herom inden sommerferien 2020. Forslag til vedtagelse nr.
V 56 blev vedtaget den 25. februar 2020. For stemte S, V, DF, RV, SF, EL, KF og ALT, imod stemte NB og LA.
Folketinget er siden da ikke blevet præsenteret for en plan, og der er først i dag blevet indkaldt til forhandlinger.
Folketinget er desuden ikke blevet orienteret om, hvorfor ministeren ikke har efterkommet flertallets vedtagelsestekst.
2. Politiske bemærkninger Et flertal i udvalget (V, DF, RV, KF og LA) udtrykker kritik af, at klima-, energi- og forsyningsministeren har valgt at sidde et bredt flertal i Folketinget overhørig.
Under forespørgselsdebatten den 20. februar 2020 udtalte klima-, energi- og forsyningsministeren: »Jeg synes også, det ser ud til at være en rigtig fin tekst, der vist er opbakning til, så det takker jeg også for«.
Den imødekommenhed over for det brede flertals vedtagelsestekst blev positivt noteret, hvorfor det også er med skuffelse, at vi i dag må konstatere, at der først i dag er indkaldt til forhandlinger og ikke er fremlagt en langsigtet plan.
 P.u.v.
