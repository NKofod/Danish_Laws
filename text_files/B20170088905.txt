Bekendtgørelse om ansvarsforsikring og indberetningspligt i forbindelse med manipulationsbehandling af rygsøjlen I medfør af § 3 b, stk. 4, i lov nr. 351 af 19. maj 2004 om en brancheadministreret registreringsordning for alternative behandlere som ændret ved § 1 i lov nr. 692 af 8. juni 2017, fastsættes:
 § 1. Ved registrerede alternative behandlere i denne bekendtgørelse forstås registrerede alternative behandlere, der ikke tillige er autoriserede sundhedspersoner omfattet af § 19 i lov om klage- og erstatningsadgang inden for sundhedsvæsenet, og som udfører manipulationsbehandling af rygsøjlen efter § 3 a, stk. 1, i lov om en brancheadministreret registreringsordning for alternative behandlere.
 § 2. Ansvarsforsikring i denne bekendtgørelse er ansvarsforsikring med behandlingsdækning, som den registrerede alternative behandler er forpligtet til at tegne efter § 3 a, stk. 1, nr. 2, i lov om en brancheadministreret registreringsordning for alternative behandlere m.v. med henblik på at opnå ret til at udføre manipulationsbehandling af rygsøjlen.
 Stk. 2. Ved forsikringspligtig forstås i denne bekendtgørelse den enkelte registrerede alternative behandler.
Dækningssummer § 3. For den forsikringspligtige er dækningssummen minimum 10 mio. kr. pr. år for skader anmeldt i forsikringstiden.
Registrerede alternative behandleres indberetningspligt § 4. Den registrerede alternative behandler skal hvert år senest den 31. januar foretage indberetning efter § 3 b, stk. 2, i lov om en brancheadministreret reguleringsordning for alternative behandlere, til Styrelsen for Patientsikkerhed.
Indberetningen skal vedrøre skader anmeldt i det foregående år.
 Stk. 2. Indberetningen efter stk. 1 skal indeholde oplysning om antallet af anmeldte skader samt sags- eller skadesnumre.
Forsikringsselskabers indberetningspligt § 5. Det forsikringsselskab, hvori den registrerede alternative behandler har sin ansvarsforsikring, skal hvert år senest den 31. januar foretage indberetning efter § 3 b, stk. 1, i lov om en brancheadministreret registreringsordning for alternative behandlere, til Styrelsen for Patientsikkerhed.
Indberetningen skal vedrøre skader anmeldt i det foregående år.
 Stk. 2. Indberetningen efter stk. 1 skal indeholde oplysning om antallet af anmeldte skader samt sags- eller skadesnumre.
Ikrafttræden § 6. Bekendtgørelsen træder i kraft den 1. juli 2017, jf. dog stk. 2.
 Stk. 2. §§ 4 og 5 gælder for skader, der er anmeldt den 1. juli 2017 eller senere.
