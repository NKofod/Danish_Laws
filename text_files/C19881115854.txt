 1. Blandt andet som følge af at politiet har fastsat  

 ændrede regler for brug af stav, har direktoratet fundet det rigtigst på  

 tilsvarende måde at fastsætte nærmere regler om anvendelse af stav over for  

 indsatte.
På denne baggrund har direktoratet revideret reglerne om magtanvendelse  

 over for indsatte.
Der vedlægges nogle eksemplarer af direktoratets cirkulære  

 af dags dato om magtanvendelse over for indsatte.
Cirkulæret træder i stedet  

 for det tidligere udsendte cirkulære af 25. marts 1976. (* 1) 2. Direktoratet skal gøre opmærksom på, at reglerne om  

 i hvilke tilfælde stav må anvendes ikke er ændret, men at der nu er fastsat  

 regler om, hvordan stav må anvendes, når betingelserne herfor i øvrigt er  

 opfyldt.
 Reglerne om lægetilsyn er skærpet i cirkulærets § 8, således at lægetilsyn  

 - så vidt muligt omgående - skal finde sted i alle tilfælde, hvor stav har  

 været anvendt.
 Rapport på sædvanlig rapportblanket om magtanvendelse (DfK 123) skal i  

 henhold til cirkulærets § 5 udfærdiges i alle tilfælde, hvor stav har været  

 anvendt, det vil sige også i tilfælde, hvor der tillige er udfærdiget rapport  

 om anbringelse i sikringscelle eller anvendelse af håndjern.
For at direktoratet kan følge udviklingen med hensyn til omfanget af  

 brugen af stav, er der i cirkulærets § 7 foreskrevet en pligt til  

 indberetning til direktoratet om anvendelse af stav.
Indberetning sker ved  

 kvartalsvis indsendelse af rapportblanketter (DfK 123).
 3. I henhold til cirkulærets § 2, stk. 2 fastsættes  

 følgende:
 Der må kun anvendes tåregas i spraydåse type CS pakket i paprør med  

 engangshandsker.
 Der må kun anvendes en 35 cm. lang gummistav med blyindlæg.
 4. I cirkulærets § 6 er endvidere optaget gældende  

 regler om indberetning til direktoratet om anvendelse af tåregas.  

 Direktoratets cirkulærskrivelse af 15. februar 1982 herom ophæves derfor.
 5. Man anmoder om, at der gives personalet udførlig  

 vejledning om cirkulærets bestemmelser.
 6. Direktoratets følgeskrivelse af 25. marts 1976  

 ophæves.
 E.B.
Erik Bang Kriminalforsorgens anstalter samt arrestinspektørerne.
