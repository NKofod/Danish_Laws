Fremsat den 3. februar 2011 af Peter Skaarup (DF), Pia Adelsteen (DF), Kim Christiansen (DF), Kristian Thulesen Dahl (DF), Martin Henriksen (DF) og Pia Kjærsgaard (DF) Forslag til folketingsbeslutning om at skærpe straffen for dømte, der udebliver fra afsoning Folketinget pålægger regeringen inden udgangen af denne folketingssamling at fremsætte de nødvendige lovforslag, der sikrer, at straffen for dømte, der udebliver fra afsoning, skærpes.
Skærpelsen skal bestå i, at det antal dage, som den dømte udebliver for afsoning, skal lægges oven i den allerede afsagte fængselsdom.
Bemærkninger til forslaget I dag kan en indsat idømmes en disciplinærstraf efter straffuldbyrdelseslovens § 67 og § 68, hvis den indsatte f.eks. udebliver fra afsoning, jf. bekendtgørelse af lov om fuldbyrdelse af straf m.v., lovbekendtgørelse nr. 1162 af 5. oktober 2010. Som disciplinærstraf kan anvendes advarsel, bøde eller strafcelle.
 Dansk Folkeparti ønsker, at den gældende lovgivning ændres således, at der gives hjemmel til, at indsatte/dømte, der udebliver fra en afsoning, får det antal dage, som den dømte udebliver for afsoning, oven i den allerede afsagte fængselsdom.
 Dansk Folkeparti står fuldstændigt uforstående over for, at de indsatte/dømte ikke kan straffes hårdere for at udeblive fra en afsoning og mener, at det er en alvorlig krænkelse af danskerne retsfølelse, at det har så få konsekvenser, at dømte/indsatte ikke møder op til afsoning.
Det fremgår bl.a. af artiklen »Forbrydere pjækker fra fængsel« fra den 24. december 2010 på www.dr.dk, at: »Det er primært personer dømt for vold, der vælger at gå under jorden og blive væk frem for at gå ind bag tremmer.
Dernæst er det folk med problemer bag rattet og problemer med at holde sig væk fra andres ejendele.
I alt valgte for eksempel 94 voldsmænd ud af 362 i juli kvartal i år simpelthen bare at blive væk.« Ikke alene er det en krænkelse af danskernes retsfølelse, men det er også meget ressourcekrævende for politiet at være på jagt efter dømte, der helt åbenlyst burde være bag tremmer.
Dansk Folkeparti mener derfor ikke, at de nuværende regler, hvor den dømte kan få en disciplinær straf, har den nødvendige præventive effekt, og derfor mener Dansk Folkeparti, at der skal mere konsekvente midler til.
Her mener Dansk Folkeparti, at en yderligere fængselsstraf oveni vil skabe den nødvendige præventive effekt, som får de dømte/indsatte, der overvejer at udeblive fra deres afsoning, til at tænke sig om endnu engang.
 .
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at skærpe straffen for dømte, der udebliver fra afsoning.
(Beslutningsforslag nr.
B 65) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
