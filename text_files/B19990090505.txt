Bekendtgørelse om  

 sletning af lægemidler af Specialitetstaksten m.m. på grund af  

 leveringsvanskeligheder I medfør af § 22, stk. 2, og § 44, stk. 2, i  

 lov om lægemidler, jf. lovbekendtgørelse nr. 656 af 28. juli  

 1995, som ændret ved lov nr. 1228 af 27. december 1996 og lov nr. 1043  

 af 23. december 1998, fastsættes:
 § 1. Bekendtgørelsen finder anvendelse  

 på lægemidler, hvis pris skal anmeldes til  

 Lægemiddelstyrelsen i medfør af lægemiddellovens  

 § 22, stk. 1.
§ 2. Hvis apotekernes efterspørgsel efter  

 et lægemiddel ikke kan imødekommes fuldt ud, sletter  

 Lægemiddelstyrelsen de pakningsstørrelser, der ikke kan leveres,  

 af Specialitetstaksten.
Sletning af pakningsstørrelserne skal ske  

 så hurtigt som muligt i forbindelse med en ordinær udgivelse af  

 Specialitetstaksten.
 § 3. Såvel den, der bringer et  

 lægemiddel på markedet, som den, der leverer lægemidlet til  

 apotekerne (lægemiddelgrossisten), skal straks underrette  

 Lægemiddelstyrelsen, hvis efterspørgslen efter lægemidlet  

 ikke kan imødekommes fuldt ud.
 Stk. 2. Hvis Lægemiddelstyrelsen modtager underretning  

 efter stk. 1 fra den, der bringer lægemidlet på markedet,  

 kan lægemidlet umiddelbart slettes af Specialitetstaksten, jf.  

 § 2.
Stk. 3. Hvis Lægemiddelstyrelsen modtager underretning  

 efter stk. 1 fra en lægemiddelgrossist, retter  

 Lægemiddelstyrelsen henvendelse til den, der har bragt lægemidlet  

 på markedet.
Hvis denne ikke senest 4 hverdage efter, at henvendelsen  

 er afsendt fra Lægemiddelstyrelsen, dokumenterer, at apotekernes  

 efterspørgsel efter lægemidlet fuldt ud kan imødekommes,  

 kan lægemidlet slettes af Specialitetstaksten, jf. § 2.
§ 4. Hvis Lægemiddelstyrelsen på anden  

 måde end ved underretning i henhold til § 3, stk. 1, bliver  

 bekendt med, at efterspørgslen efter et lægemiddel ikke kan  

 imødekommes fuldt ud, kan Lægemiddelstyrelsen rette henvendelse  

 til den, der har bragt lægemidlet på markedet.
Hvis denne ikke  

 inden udløbet af en af Lægemiddelstyrelsen fastsat frist  

 på mindst 4 hverdage dokumenterer, at apotekernes efterspørgsel  

 efter lægemidlet fuldt ud kan imødekommes, kan lægemidlet  

 slettes af Specialitetstaksten, jf. § 2.
§ 5. Hvis Lægemiddelstyrelsen modtager  

 underretning om eller i øvrigt bliver bekendt med, at  

 efterspørgslen efter et lægemiddel ikke kan imødekommes  

 fuldt ud, og lægemidlet indgår i beregningen af en referencepris,  

 jf. sygesikringslovens § 7, stk. 6, fjerner  

 Lægemiddelstyrelsen straks lægemidlet fra beregningsgrundlaget  

 for referenceprisen.
Samtidig underretter Lægemiddelstyrelsen  

 apotekerne om den ændrede referencepris og om det som følge  

 heraf ændrede tilskud til andre lægemidler.
§ 6. Når den, der bringer et  

 lægemiddel på markedet, skriftligt meddeler  

 Lægemiddelstyrelsen, at lægemidlet atter kan leveres i fuldt  

 omfang, optager Lægemiddelstyrelsen det i Specialitetstaksten.  

 Optagelse skal ske så hurtigt som muligt i forbindelse med en  

 ordinær udgivelse af Specialitetstaksten.
Lægemidlet indgår  

 fra det tidspunkt, hvor det optages i Specialitetstaksten, atter i  

 beregningsgrundlaget for referenceprisen, jf. § 5.
Stk. 2. Lægemiddelstyrelsen kan forlange dokumentation  

 for, at lægemidlet atter kan leveres.
I så fald udsættes  

 genoptagelse af lægemidlet i Specialitetstaksten, indtil  

 fyldestgørende dokumentation foreligger.
 § 7. Lægemiddelstyrelsen kan i særlige  

 tilfælde undlade at slette et lægemiddel af Specialitetstaksten,  

 hvis leveringsvanskelighederne må antages at kunne bringes til  

 ophør inden for kort tid, og lægemidlet ikke indgår i  

 beregningen af en referencepris.
 § 8. Den, der overtræder § 3,  

 stk. 1, straffes med bøde.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 § 9. Bekendtgørelsen træder i kraft  

 den 22. december 1999. § 5 træder dog først i kraft den 27.  

 november 2000.
 Stk. 2. Bekendtgørelse nr. 2 af 5. januar 1996 om  

 sletning af apoteksforbeholdte lægemidler m.v. i Specialitetstaksten  

 på grund af leveringssvigt ophæves.
 Stk. 3. Denne bekendtgørelse finder ikke anvendelse i  

 tilfælde, hvor Lægemiddelstyrelsen i medfør af  

 lægemiddellovens § 20 eller § 20a har tilbagekaldt  

 markedsføringstilladelsen til et lægemiddel, eller hvor  

 indehaveren af markedsføringstilladelsen har trukket lægemidlet  

 tilbage fra markedet, og hvor lægemidlet i en nærmere  

 afgrænset periode er optaget i Specialitetstaksten med henblik på  

 afvikling af restlagre.
