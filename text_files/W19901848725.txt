 Et beløb, der blev udbetalt til en direktør i anledning af, at han -  

 inden han var tiltrådt en stilling - blev løst fra ansættelseskontrakten,  

 blev anset for at kunne henføres til særlig indkomst.
 Økonomichef A klagede over, at de stedlige skattemyndigheder havde  

 forhøjet hans selvangivne indkomst for 1987 med 193.900 kr. i yderligere  

 lønindtægt.
 Det fremgik af sagen, at klageren ved kontrakt med B A/S, underskrevet i  

 april 1987, blev ansat som økonomidirektør i selskabet med tiltrædelse den 1.  

 august 1987. Imidlertid blev klageren af B løst fra ansættelseskontrakten  

 inden tiltrædelsesdatoen (»fristillet«). I denne anledning havde  

 klagerens advokat rejst krav om et beløb på 250.000 kr., svarende til 6  

 måneders løn, under henvisning til ansættelseskontraktens punkt 7, hvori  

 klageren var tilsagt en opsigelse på 6 måneder.
 Ved skrivelser i juli 1987 blev fremsendt et forligstilbud fra B's  

 advokat, hvorefter klageren som konsulenthonorar for rådighedspligt i august  

 måned 1987 skulle modtage 200.000 kr.
 Ved indkomstopgørelsen havde klageren henført nævnte beløb minus  

 advokatomkostninger, 6.100 kr., eller i alt 193.900 kr., til særlig  

 indkomstbeskatning, idet beløbet var anset for omfattet af lov om særlig  

 indkomstskat m.v. § 2, nr. 9.
Ved den påklagede afgørelse var beløbet henført til almindelig  

 indkomstbeskatning, jf. nævnte lovs § 3, nr. 6. Der var herved henvist til,  

 at klageren, uagtet at rådighedspligten aldrig var blevet aktuel, havde  

 opnået et vederlag med udgangspunkt i opsigelsesvarsel for at stå til  

 disposition for B i en kortere periode.
Det var ligeledes  

 skattemyndighedernes opfattelse, at der ikke havde været overvejelser om at  

 opnå erstatning for uberettiget afskedigelse.
Man havde derfor fundet, at  

 uanset at klageren ikke fysisk havde været beskæftiget hos B A/S, fandtes  

 rådighedspligten at bekræfte, at det udbetalte beløb kunne henføres til  

 klagerens forventede aflønning hos B A/S.
Da beløbet var udbetalt til  

 klageren med baggrund i opsigelsesvarsel og endvidere var udbetalt som  

 vederlag for rådighedspligt, var beløbet anset som almindelig skattepligtig  

 lønindtægt.
Klagerens advokat gjorde gældende, at beløbet var udbetalt for, at  

 klageren havde opgivet sine rettigheder i henhold til ansættelseskontrakten,  

 således at der var tale om en engangsbetaling, som var omfattet af lov om  

 særlig indkomstskat m.v. § 2, nr. 9. Advokaten anførte, at når B havde  

 meddelt klageren, at han ikke kunne bruge ham som aftalt, og når klageren  

 ikke var forpligtet til at modtage en alternativ arbejdsstilling, havde der  

 været tale om uberettiget afskedigelse og derfor bortvisning fra en stilling,  

 der ikke var tiltrådt.
Dette gav krav på godtgørelse i medfør af  

 funktionærloven.
Godtgørelsen efter funktionærloven androg kun 3 måneder  

 ubetinget, og da klageren havde 6 måneders opsigelsesvarsel, ville han ikke  

 nøjes med en engangserstatning på 125.000 kr.
Samtidig ville han gerne  

 stilles frit for at kunne videreuddanne sig, søge anden stilling o.lign.  

 Resultatet af forhandlingerne var blevet en engangssum på 200.000 kr.  

 udbetalt uden skattetræk i juli 1987, dvs. et højere beløb end  

 minimumserstatning efter funktionærloven, men et mindre beløb end en  

 opsigelse med 6 måneders varsel ville have gjort - med andre ord en aftalt  

 erstatning.
Landsskatteretten fandt, at klageren var fratrådt sin ret efter en  

 ansættelseskontrakt, hvilket måtte sidestilles med fratrædelse af en  

 stilling, jf. § 2, nr. 9, i lov om særlig indkomstskat m.v.
Men da  

 bestemmelserne i samme lovs § 3, stk. 1, nr. 6, efter sin formulering og  

 indhold tager sigte på ophævelse af bestående arbejdsforhold og på at imødegå  

 aftaler, hvorved almindelige indkomstskattepligtige indtægter søges unddraget  

 indkomstbeskatning, fandt retten i overensstemmelse med den i Meddelelser fra  

 Landsskatteretten 1968 under nr. 108 offentliggjorte kendelse, at forholdet  

 ikke kunne anses for omfattet af sidstnævnte lovbestemmelse.  

 Landsskatteretten kunne herefter tiltræde advokatens påstand, hvorefter det  

 oppebårne erstatningsbeløb i sin helhed henførtes til særlig  

 indkomstbeskatning.
 Den påklagede ansættelse af klagerens skattepligtige indkomst blev  

 herefter nedsat med 193.900 kr., medens hans særlige indkomst blev ansat til  

 193.900 kr.
 LV 1989, D 1.10.1.
