 Sammenslutning, der drev en idrætshal, anset for en forening, ikke en  

 fond.
 Økonomikonsulent A har på vegne K-Hallen, K (by), L (kommune), i skrivelse  

 af 2. maj 1989 klaget over, at Erhvervs- og Selskabsstyrelsen ved skrivelse  

 af 5. april 1989 (j.nr. 87-46.738) anså institutionen for erhvervsdrivende i  

 medfør af lov om erhvervsdrivende fonde § 1, stk. 2.
 Sagens omstændigheder og den skriftlige behandling i  

 Erhvervsankenævnet:
 K-Hallen er stiftet i 1983. Vedtægterne, som senest ændret i 1988,  

 indeholder bl.a. følgende bestemmelser:
 »§ 1 K-Hallen er en selvejende institution, stiftet af  

 sportsforeninger og beboere i området.
 Dens hjemsted er K i L kommune.
§ 2 Institutionens formål er at opføre og administrere en idrætshal til  

 gavn for idrætsfolk, skolevæsen m.m. i området.
Institutionen har ved  

 stiftelsen ingen kapital.
Den til grunderhvervelse og byggeri nødvendige  

 kapital søges tilvejebragt ved medlemstegning og indsamling fra beboere,  

 sportsforeninger, kommune m.v. - sluttelig ved optagelse af lån.
 § 3 Som medlem kan optages sportsforeninger og personer, der vil støtte  

 institutionens formål.
 Medlemmerne har ingen andel i institutionens formue eller i eventuelt  

 overskud - og hæfter ikke for institutionens gæld eller overskud.
 Medlemskontingent fastsættes på den årlige generalforsamling.
 Stemmeret udøves ved personligt fremmøde. ....
 § 4 Generalforsamlingen er institutionens øverste myndighed. ....
 Beslutninger træffes ved almindeligt stemmeflertal, ....
 § 5 På generalforsamlingen vælges bestyrelsen, som består af 17 medlemmer  

 og 2 medlemmer, der udpeges af L kommunalbestyrelse samt 2 medlemmer udpeget  

 af K gymnastik- og Idrætsforenings bestyrelse. ....
 § 6 Ordinær generalforsamling holdes hvert år i februar måned og  

 indvarsles ved annoncering i mindst een lokal avis senest 14 dage før. ....
 § 7 Ekstraordinær generalforsamling afholdes, når bestyrelsen finder  

 anledning dertil eller når mindst 1/10 af institutionens medlemmer skriftligt  

 overfor bestyrelsen fremsætter forslag herom. ...
 § 8 Institutionen ledes af et forretningsudvalg, valgt blandt  

 bestyrelsesmedlemmerne.
 Forretningsudvalget består af 7 medlemmer ....
 § 15 Forslag til institutionens ophævelse skal vedtages af mindst 2/3 af  

 medlemmerne på en ekstraordinær generalforsamling.
 Kan dette ikke opnås, indkaldes til ny ekstraordinær generalforsamling med  

 14 dages varsel, hvor opløsning kan ske ved almindeligt stemmeflertal.
Ved opløsning har bestyrelsen myndighed til at træffe enhver beslutning om  

 anvendelse af institutionens midler, der dog kommer almennyttigt formål i  

 K-området til gode.« Regnskabet for året 1988, der danner grundlag for den påklagede afgørelse,  

 indeholder bl.a. følgende poster, idet der for indtægterne tillige er oplyst  

 bruttobeløb:
 Regnskaberne for årene 1989 og 1990 indeholder ikke afgørende afvigelser  

 herfra.
 Ifølge institutionens medlemslister, hvor hvert medlem er anført med navn  

 og adresse, har medlemstallet været:
Den 3. juni 1987 anmeldte K-Hallen sig til Fondsregistret som en  

 ikke-erhvervsdrivende fond.
Fondsregistret forespurgt Aktieselskabsregistret  

 (nu: Erhvervs- og Selskabsstyrelsen) om institutionen, der er efter  

 Fondsregistrets opfattelse er en fond, er erhvervsdrivende.
 Anmeldelsen blev senere søgt tilbagekaldt under henvisning til, at hallen  

 retteligt er en forening, men efter brevveksling med hallen meddelte  

 Fondsregistret den 3. juni 1988, at K-Hallen efter Fondsregistrets opfattelse  

 er en selvejende institution (fond) og dermed omfattet af  

 registreringspligten i medfør af fondslovens § 1, stk. 1. Som begrundelse  

 anføres i skrivelsen:
»Fondsregistret har ved denne afgørelse lagt vægt på, at  

 institutionen betegnes som og har virket som en selvejende institution siden  

 1983. Man har endvidere lagt vægt på, at vedtægten indeholder de  

 karakteristika, der kendetegner fonde, herunder at fonden ledes af en  

 selvstændig bestyrelse, og at fondens midler er uigenkaldeligt udskilt fra  

 stifters øvrige formue, idet midlerne ikke kan føres tilbage til  

 stifter.« Det tilføjedes, at sagens videre forløb afventede Erhvervs- og  

 Selskabsstyrelsens afgørelse af, om fonden er erhvervsdrivende.
 Efter fornyet henvendelse fra hallen fastholdt Fondsregistret i skrivelse  

 af 29. september 1988, at K-Hallen ikke er en forening, men en fond.
Ved skrivelse af 18. februar 1989 til Fondsregistret gjorde  

 økonomikonsulent A på hallens vegne gældende, at hallen er en forening, og  

 henviste til, at institutionen efter vedtægterne ledes af en bestyrelse, der  

 (bortset fra 4 medlemmer) vælges på en generalforsamling, at alle kan  

 indmelde sig i foreningen, at der betales et kontingent, som fastsættes af  

 generalforsamlingen, at den formue, som måtte være tilstede ved foreningens  

 eventuelle opløsning, ikke kan udloddes til medlemmerne, men skal tilfalde  

 almennyttige formål, og at hallen ikke driver erhvervsvirksomhed.
Betegnelsen  

 »selvejende institution« skal blot betragtes som en tilkendegivelse  

 af, at foreningen er uafhængig af andre foreninger.
 Fondsregistret fastholdt i skrivelse af 1. marts 1989, at hallen er en  

 selvejende institution (fond), idet man havde følgende bemærkninger til det  

 af klageren anførte:
 »1. Der er efter Fondsregistrets opfattelse ikke noget til hinder  

 for, at bestyrelsen i en selvejende institution vælges af en  

 generalforsamling.
 2. Kontingentbetalingen udgør ifølge regnskabet for 1986 en mindre del af  

 institutionens indtægter.
 3. Institutionen benævner sig overalt i vedtægten som en selvejende  

 institution, og vedtægten adskiller sig ikke fra vedtægterne for de haller,  

 som efter Fondsregistrets opfattelse er selvejende institutioner, og dermed  

 omfattet af registreringspligten, jfr. fondslovens § 1.
 4. Institutionens opløsningsbestemmelse er i overensstemmelse med den  

 almindelige fondsretlige grundsætning, hvorefter en selvejende institutions  

 midler ikke må kunne tilbageføres til stifterne/bidragyderne.
5. Det er uden betydning for afgørelsen af institutionens retslige status  

 som fond, om institutionen driver erhvervsvirksomhed.
Såfremt K-Hallen er  

 erhvervsdrivende, skal institutionen tillige registreres i Erhvervs- og  

 Selskabsstyrelsen, i medfør af lov om erhvervsdrivende fonde § 5.« I den påklagede skrivelse af 5. april 1989 meddelte Erhvervs- og  

 Selskabsstyrelsen, at styrelsen efter en gennemgang af hallens vedtægter og  

 regnskab havde fundet, at denne er erhvervsdrivende efter lov om  

 erhvervsdrivende fonde § 1, stk. 2. Som begrundelse anføres, at hallens  

 indtægter ved loppemarked, bankospil og julemarked samt reklameindtægter må  

 anses for at være erhvervsindtægter.
 Klageren har i klageskrivelsen af 2. maj 1989 gjort gældende, at det ikke  

 kan være lovens hensigt, at et så stort frivilligt arbejde til gavn for  

 almenvellet skal underkastes regler, der vil udløse beskatning.
 Erhvervs- og Selskabsstyrelsen har i en redegørelse for sagen af 29.  

 august 1989 fastholdt den trufne afgørelse og anført, at også lejeindtægten  

 må anses for erhvervsindtægt, medmindre udlejningen sker til organisationer,  

 der modtager refusion af lejeindbetalingen efter lov om fritidsundervisning.  

 Styrelsen tilføjer, at de erhvervsmæssige indtægter ikke kan anses for at  

 være af begrænset omfang (jf. lov om erhvervsdrivende fonde § 1, stk. 3).
Advokatfirmaet B, ....., der er indtrådt som advokat for klageren, har i  

 skrivelse af 30. oktober 1989 gjort gældende, at hallen ikke er omfattet af  

 lov om erhvervsdrivende fonde, principalt fordi dens indtægter ikke er at  

 regne som erhvervsindtægter, subsidiært at disse er af begrænset omfang.  

 Institutionens indtægtsskabende aktiviteter forestås dels af medlemmerne,  

 dels af beboere i K, der ikke er medlemmer.
Ingen af deltagerne i  

 aktiviteterne - hverken medlemmer eller ikke-medlemmer - bliver aflønnet,  

 idet de deltager for at skabe et sundt idrætsmiljø i K og et socialt  

 midtpunkt for K's beboere.
Under henvisning hertil er det advokatens  

 opfattelse, at indtægterne må anses for gaver og derfor ikke er  

 erhvervsindtægter.
Hvis indtægterne betragtes som erhvervsindtægter, bør  

 begrebet »begrænset omfang« fortolkes vidtgående under hensyn til,  

 at disse alene er opnået på baggrund af en frivillig, ulønnet indsats, og at  

 institutionens formål ikke er kommerciel drift.
Idrættens Fællesråd, der er indtrådt som part i sagen til støtte for  

 klageren, har ved advokat C, advokatfirmaet ....., ....., i skrivelse af 4.  

 maj 1990 gjort gældende, at institutionen ikke er en fond men en forening og  

 dermed ikke omfattet af fondslovgivningen.
Som begrundelse angives:
»Dansk rets almindelige udgangspunkt er, at selskaber for at opnå  

 anerkendelse har en selvstændig formue, som det pågældende selskab råder  

 over.
Dette er ikke et særegent krav i dansk selskabsret.
Kravet gælder for  

 alle selskaber, f.eks. aktieselskaber, foreninger og fonde.
Det er ej heller særegent for selskaber, herunder fonde, at disse har en  

 ledelse, der betegnes bestyrelsen.
Dette er tilfældet for så vidt angår  

 fonde, hvadenten de er omfattet af den almindelige lov om fonde eller af  

 loven om erhvervsdrivende fonde, og er helt almindeligt for foreninger.
 Derimod er det et karakteristikum for fonde, at disse ikke har medlemmer,  

 og at der ikke afholdes møder, hvor medlemmer kan drøfte fælles anliggender  

 (generalforsamling).
Vedtægterne for K-Hallen adskiller sig afgørende fra vedtægter for en  

 fond.
Vedtægterne fastslår, at der kan optages medlemmer, ... Der betales et  

 medlemskontingent, og størrelsen heraf besluttes af den årlige  

 generalforsamling, der er institutionens øverste myndighed.
På  

 generalforsamlingen aflægges beretning og forelægges regnskab, og herud over  

 vælges bestyrelse og revisor.
Medlemmerne kan stille forslag til behandling  

 på generalforsamlingen, jfr. vedtægternes forskrifter herom.
Der er endvidere  

 mulighed for indkaldelse af ekstraordinær generalforsamling.
Vedtægterne for K-Hallen viser således, at dette er en sammenslutning med  

 en vekslende medlemskreds, og det er foreningen selv, som råder over sin  

 formue.
I overensstemmelse med almindelige foreningsretlig praksis har intet  

 medlem krav på andel i formuen eller eventuelt overskud, ej heller ved  

 udtræden, og ved en opløsning disponeres den beholdne formue af foreningens  

 kompetente organ.
Det er derfor klart, at K-Hallen ikke er en fond og derfor  

 ikke skal registreres i henhold til lovgivningen herom.
Det er uden  

 betydning, at vedtægterne i § 1 anvender betegnelsen »selvejende  

 institution«, men det er formentlig denne formelle betegnelse, som har  

 ført til den fejlagtige anmeldelse.' Erhvervsankenævnet forelagde dette for Fondsregistret, der i skrivelse af  

 20. juni 1990 fastholdt registrets tidligere afgørelser, hvorefter K-Hallen  

 er en selvejende institution (fond). Under henvisning hertil anmodede  

 ankenævnet påny Fællesrådets advokat om en udtalelse, idet man henviste til,  

 at Erhvervs- og Selskabsstyrelsen og dermed Erhvervsankenævnet alene er  

 kompetent til at afgøre, om en fond er erhvervsdrivende, mens det  

 præjudicielle spørgsmål, om en institution er en fond, afgøres af  

 Fondsregistret.
Som svar herpå meddelte Fællesrådets advokat den 18. oktober 1990, at det  

 ikke var muligt at afgive en udtalelse om hallens karakter af  

 erhvervsdrivende fond, da hallen som nævnt efter advokatens opfattelse slet  

 ikke er en fond.
Efter en drøftelse mellem nævnet og advokaten om formålet  

 med høringen fremsendte advokaten den 6. februar 1991 kopi af brevveksling  

 med henholdsvis Industriministeriet og Justitsministeriet vedrørende ændring  

 i fondslovgivningen.
Advokaten anførte i tilslutning hertil, at materialet  

 viser, »at det faktisk er et problem for idrætshallerne, at de skal  

 underkastes lovgivningen om fonde, herunder om erhvervsdrivende fonde, og at  

 der tilsyneladende fra politisk side nu er forståelse herfor.« Den 30. januar 1991 havde justitsministeren fremsat lovforslag i  

 Folketinget til ændring af fondslovgivningen.
I bemærkningerne til  

 lovforslaget siges, at forslaget bl.a. tilsigter at hjælpe en række  

 selvejende institutioner, herunder idrætshaller, der ikke har typisk  

 fonds-karakter, og som har følt det som en urimelig og stor byrde at være  

 underlagt fondslovens regler.
Ved lovændringen vil disse institutioner i vidt  

 omfang blive undtaget fra fondsloven.
Den 8. marts 1991 anmodede ankenævnet Erhvervs- og Selskabsstyrelsen om en  

 supplerende udtalelse.
Nævnet ønskede dels en nærmere belysning af  

 spørgsmålet om indtægter ved bankospil, loppemarkeder, julemarkeder og  

 lignende arrangementer kan anses for erhvervsmæssige, hvis arrangementet  

 udføres af frivillig, ulønnet arbejdskraft for at skaffe indtægter til en  

 institution af idrætslig, humanitær, social eller iøvrigt ideel karakter, og  

 hvis det må antages, at de personer, som betaler for varer eller  

 tjenesteydelser i forbindelse med arrangementet, ikke gør det ud fra normale  

 økonomiske eller forbrugermæssige motiver, men snarere gør det for at støtte  

 det pågældende formål.
Dels ønskede nævnet oplyst, om det kunne antages, at  

 en gennemførelse af det nævnte lovforslag ville medføre, at K-Hallen kunne  

 undtages fra fondslovgivningen.
 Erhvervs- og Selskabsstyrelsen svarede den 22. april 1991:
»at man ved afgørelsen af spørgsmålet om erhvervsdrift må se på  

 fondens forhold og ikke på tilfældige motiver hos de, der køber fondens  

 ydelser.
Et sådant synspunkt vil ikke være administrativt gennemførligt, jf.  

 også problematikken omkring kollegier og de enkelte studerendes økonomiske  

 forhold.
Synspunktet harmonerer heller ikke med et af de grundlæggende  

 principper for erhvervsafgrænsningen i henhold til lov om erhvervsdrivende  

 fonde, nemlig fondens faktiske erhvervsvirksomhed, uanset evt. almennyttige  

 formålsbestemmelser og uanset om driften giver overskud.
Der kan i den forbindelse henvises til ufr. 1956 s 1024 H.
Her blev et  

 selskab anset for omfattet af næringsloven og lukkeloven, uanset at der var  

 tale om forkyndelse og salg eller gratis udlevering af religiøse bøger og  

 blade o.l., udført af »forkyndere« og »pionerer« og  

 uanset at overskuddet anvendtes til virksomhedens formål (forkyndelse) iflg.  

 virksomhedens love.
Efter styrelsens opfattelse kan det ikke umiddelbart antages, at  

 loppemarked, julemarked og bankospil der afholdes regelmæssigt for  

 offentligheden og ikke for medlemskredsen alene, kan udholdes fra fondens  

 erhvervsmæssige indtægter.
Alle aktiviteterne har til formål at indtjene  

 midler til fondens drift, jf. at alene bankospil iflg. årsregnskabet for 1988  

 indbragte ca. 670.000 kr.
 Ankenævnet har endvidere bedt om en udtalelse om, hvorvidt det kan  

 antages, at K-Hallen vil kunne undtages fra fondslovgivningen, såfremt  

 lovforslaget til ændring af fondslovene, fremsat den 30. januar 1991, bliver  

 vedtaget.
 Den bestemmelse, som iflg. lovforslaget skulle lette adgangen for f.eks.  

 idrætshaller til at blive undtaget fra fondslovens regler, er forslagets § 1,  

 nr. 4 og 5.
 Bestemmelserne vedrører alene lov nr. 300 af 6. juni 1984 (den almindelige  

 fondslov). Der er ikke i lov om erhvervsdrivende fonde indsat en tilsvarende  

 bestemmelse til ændringsforslagets § 1, nr. 4, mens forslagets § 1, nr. 5  

 nærmest svarer til lov om erhvervsdrivende fonde § 1, stk. 5.
Styrelsen kan således ikke udtale sig om konsekvenser for fonden af  

 lovforslagets vedtagelse.' Ankenævnet forespurgte derefter den 6. maj 1991 Fondsregistret, om det kan  

 antages, at K-Hallen vil kunne undtages fra fondslovgivningen, såfremt  

 lovforslaget vedtages.
 Det omtalte lovforslag blev vedtaget som lov nr. 350 af 6. juni 1991.
Den 23. september 1991 svarede Fondsregistret, at hallen ved Erhvervs- og  

 Selskabsstyrelsens afgørelse af 5. april 1989 er fundet at være  

 erhvervsdrivende.
Institutionen er herefter omfattet af lov om  

 erhvervsdrivende fonde og derfor i medfør af fondslovens § 1, stk. 2, nr. 4,  

 ikke af reglerne i fondsloven.
De nu vedtagne ændringer i fondsloven vil  

 derfor ikke få betydning for K-Hallen.
 Af skrivelser af henholdsvis 7. november og 2. december 1991 fra klagers  

 advokat og Fællesrådets advokat fremgår, at disse ikke har yderligere  

 bemærkninger i sagen.
 Regelgrundlaget:
Efter fondslovene, lov nr. 300 af 6. juni 1984 om fonde og visse  

 foreninger og lov nr. 286 af s.d. om erhvervsdrivende fonde, jf.  

 lovbekendtgørelse nr. 862 af 14. december 1990, skulle ikke- erhvervsdrivende  

 fonde registreres i Fondsregistret, der hørte under Justitsministeriet, jf.  

 fondslovens § 4 og § 35. Erhvervsdrivende fonde skulle registreres både i  

 Fondsregistret og i Erhvervs- og Selskabsstyrelsens register for  

 erhvervsdrivende fonde, jf. lov om erhvervsdrivende fonde § 5 og § 53.  

 Optagelse i Erhvervs- og Selskabsstyrelsens register kunne ikke ske, før  

 fonden var optaget i Fondsregistret, jf. lov om erhvervsdrivende fonde § 5,  

 stk. 1, 3. pkt.
Disse regler har efter det oplyste været praktiseret således,  

 at afgørelsen af, om en institution var en registreringspligtig fond eller  

 f.eks. en forening, blev truffet af Fondsregistret med bindende virkning for  

 begge myndigheder.
Afgørelsen af, om en institution, som Fondsregistret havde  

 anset for en fond, var erhvervsdrivende, blev herefter truffet af Erhvervs-  

 og Selskabsstyrelsen.
Ved den ovenfor omtalte lov nr. 350 af 6. juni 1991, der trådte i kraft  

 den 1. januar 1992, blev denne kompetencefordeling afgørende ændret.  

 Registreringen af fonde i Fondsregistret blev afskaffet og Fondsregistret  

 blev ophævet.
Erhvervsdrivende fonde skal nu kun registreres i Erhvervs- og  

 Selskabsstyrelsens register for erhvervsdrivende fonde, jf. ændringslovens §  

 2, nr. 5. Af forarbejderne til denne bestemmelse fremgår, at det fremtidig er  

 Erhvervs- og Selskabsstyrelsen, der i forbindelse med registreringen afgør,  

 om en institution er en fond, om denne er erhvervsdrivende og om den iøvrigt  

 er omfattet af loven (Folketingsåret 1990-91, 2. samling, lovforslag nr.
L  

 113, s. 17). Ikke-erhvervsdrivende fonde skal alene registreres i  

 skattemyndighedernes registre, og det er således skattemyndighederne, der  

 afgør, om en ikke-erhvervsdrivende institution er en fond (anførte sted s. 11  

 og s. 18).
De lempelser for bl.a. idrætshaller, der som ovenfor nævnt omtales i  

 lovforslaget, består navnlig i, at der i fondsloven indføres en hjemmel til  

 at undtage fonde, som på anden måde er undergivet et vist offentligt tilsyn,  

 fra lovens regler, jf. ændringslovens § 1, nr. 5, og bemærkningerne hertil i  

 lovforslaget (anførte sted s. 12 f.). Ændringsloven indeholder ikke nogen  

 tilsvarende bestemmelse for så vidt angår lov om erhvervsdrivende fonde.  

 Efter den uændrede og fortsat gældende bestemmelse i lov om erhvervsdrivende  

 fonde § 1, stk. 5, er det muligt at undtage fonde, som på anden måde er  

 undergivet offentligt tilsyn og økonomisk kontrol.
Efter det oplyste er  

 K-Hallen imidlertid ikke undergivet noget offentligt tilsyn.
Fondslovene indeholder ikke nogen definition af, hvad der forstås ved  

 begrebet »selvejende institution/fond«.
Efter fondslovens § 1, stk.  

 1, gælder loven for »fonde, legater, stiftelser og andre selvejende  

 institutioner.« Lov om erhvervsdrivende fonde anvendes efter lovens § 1,  

 stk. 1, på »fonde, legater, stiftelser og andre selvejende  

 institutioner, der efter stk. 2 anses for at være erhvervsdrivende.« I  

 Betænkning om Fonde, der danner grundlag for fondslovgivningen (betænkning  

 nr. 970/1982, s. 43), udtaler udvalget, at man ikke har fundet tilstrækkeligt  

 grundlag for at optage en definition af begrebet fond i loven, idet begrebet  

 er så indarbejdet, at der ikke er behov for en lovmæssig normering af alle de  

 elementer, der indgår i definitionen.
Spørgsmålet vil derfor også i fremtiden  

 være reguleret af almindelige retsgrundsætninger.
Samme sted siges om  

 begrebet fond, at »...en fond navnlig har følgende karakteristika:
1. En formue, der er uigenkaldeligt udskilt fra stifterens formue.
Dette  

 betyder, at fonde, som har til hensigt at etablere en selvbåndlæggelse, ikke  

 gyldigt kan stiftes...
 2. Et eller flere bestemte formål.
 3. Rådighedsbeføjelserne tilkommer en selvstændig ledelse.
 4. Fonden kan som sådan erhverve rettigheder og indgå forpligtelser, dvs.  

 at den er et selvstændigt retssubjekt.
5. Ingen fysisk eller juridisk person uden for fonden har ejendomsretten  

 til fondens formue, d.v.s. at ejendomsretten til fondens formue tilkommer  

 fonden som sådan.
Aktiverne falder ikke i arv og kan ikke ved opløsning af  

 fonden udbetales til en ejerkreds, men skal normalt udbetales eller overføres  

 til fondens formål eller til en anden fond med samme eller lignende  

 formål.« I et notat, der er optaget som bilag til betænkningen, hedder det (s. 214)  

 om forskellen mellem på den ene side sammenslutninger i form af selskaber og  

 foreninger og på den anden side fonde, at forskellen er, at »...sammenslutningerne har medlemmer eller deltagere, der  

 tilvejebringer det økonomiske grundlag for selskabets eller foreningens  

 virksomhed ved at foretage indskud eller ved at påtage sig at betale indskud  

 eller kontingent.
Den øverste ledelse af sammenslutningen er som følge heraf  

 hos medlemmerne eller deltagerne.
Ved fonde er der derimod som foran nævnt  

 tale om en kapital, som ikke er tilvejebragt af »medlemmer« eller  

 »deltagere«, og der er derfor ikke nogen »ejere«, som i  

 kraft af ejerskabet har ledelsesfunktionen i fonde.
Fonde er selvejende.' De karakteristiske træk for en forening beskrives i samme notat (s. 216)  

 således:
»Foreninger er sammenslutninger med en typisk vekslende medlemskreds,  

 der er stiftet med henblik på varetagelse af et fælles formål.
Foreninger kan  

 opdeles i erhvervsdrivende (økonomiske) og ikke-erhvervsdrivende foreninger.  

 Som udgangspunkt har deltagerne i fællesskab alle ejerbeføjelser til  

 foreningsformuen.
Foreninger antages at have selvstændig retsevne fra  

 stiftelsen...
Ikke-erhvervsdrivende foreninger forekommer oftest som  

 kontingentforeninger, d.v.s. sammenslutninger, hvor samvirket finansieres  

 helt eller delvis ved beløb, der regelmæssigt indbetales af deltagerne, som  

 normalt ikke hæfter for foreningens gæld.
Hvis sådanne foreninger har et  

 almentvelgørende formål, beskæres deltagernes ejerbeføjelser herved.« I forbindelse med at opgaven med at bedømme, om en institution kan  

 betegnes som en fond i fondslovgivningens forstand, ved den ovennævnte  

 lovændring pr. 1. januar 1992 blev overført fra det nu nedlagte Fondsregister  

 til skattemyndighederne, henholdsvis Erhvervs- og Selskabsstyrelsen, udgav  

 Civilretsdirektoratet i februar 1992 »Vejledning om fondsbegrebet«,  

 hvori man sammenfattede Fondsregistrets hidtidige erfaringer og praksis  

 vedrørende dette spørgsmål.
Om afgrænsningen af fonde i forhold til  

 foreninger siges det (s. 7 f.o.):
»1. Det karakteristiske ved en forening er, at den har en  

 medlemskreds, der er gået sammen om et fælles formål.
Medlemmerne har som  

 udgangspunkt ejerbeføjelser i forhold til medlemsformuen.
Undertiden har det givet anledning til en betydelig tvivl, om en  

 institution måtte betegnes som en fond eller en forening.
Navnlig i tilfælde  

 hvor det i vedtægterne er bestemt, at medlemmerne ikke er ejere af  

 foreningsformuen, kan en afgrænsning volde vanskeligheder.
 Generelt har det været Fondsregistrets opfattelse, at en endelig  

 administrativ afgørelse af spørgsmålet må afhænge af en samlet vurdering af  

 institutionens stiftelsesområde og vedtægternes bestemmelser om ledelsesform,  

 opløsning o.s.v.
 2. I særlige tvivlstilfælde har Fondsregistret ved afgrænsningen i forhold  

 til foreninger blandt andet lagt vægt på følgende:
a) Medlemselementets udformning.
Navnlig kommer det i betragtning, i  

 hvilket omfang der er en egentlig medlemsaktivitet, og om denne  

 medlemsaktivitet er et hovedelement eller i øvrigt udfra en økonomisk  

 betragtning et relativt væsentligt element i institutionens virksomhed.
Dette  

 er som regel ikke tilfældet, hvis medlemskredsen kun betaler et meget  

 beskedent kontingent, og der kun er ringe eller måske ingen mødeaktivitet for  

 medlemmer.
Endelig lægges der nogen vægt på forholdet mellem medlemskredsen  

 og den persongruppe, institutionen efter sit formål skal tilgodese.
Et  

 væsentligt personsammenfald taler imod at betragte institutionen som en fond.
 b) Institutionens navn , selvom dette dog ikke kan tillægges nogen særlig  

 selvstændig betydning.
 c) Endelig må der lægges nogen vægt på, hvem der vælger institutionens  

 ledelse , og i hvilket omfang medlemmerne reelt har mulighed for at få ændret  

 vedtægterne. ...
Det har generelt være Fondsregistrets opfattelse, at vedtægtsbestemmelser  

 om en »medlemskreds«, et »kontingent« eller lignende i  

 væsentlig grad har talt for at betragte en institution som en forening og  

 dermed udenfor fondsbegrebet.' Afslutningsvis hedder det i vejledningen (s. 11):
»Det har været Fondsregistrets generelle erfaring, at den  

 begrebsmæssige afgrænsning af fonde undertiden kan være forbundet med  

 betydelig tvivl, og at det altid har været nødvendigt at foretage en konkret  

 og samlet bedømmelse af hver enkelt sag i lyset af de synspunkter, der er  

 nævnt ovenfor.« En fond er efter lov om erhvervsdrivende fonde § 1, stk. 2, nr. 1,  

 erhvervsdrivende og dermed omfattet af loven, bl.a. hvis den »overdrager  

 varer eller immaterielle rettigheder, erlægger tjenesteydelser eller  

 lignende, for hvilke den normalt modtager vederlag«.
I Betænkning om  

 Fonde siges det (s. 90), at det afgørende for, om en fond kan karakteriseres  

 som erhvervsdrivende i lovens forstand »...er således ikke alene fundatsens formålsangivelse, men den  

 virksomhed, der faktisk drives eller udøves indflydelse på.
Selv om fundatsen  

 angiver formålet som almenvelgørende, kan fonden have en sådan tilknytning  

 til en erhvervsvirksomhed, at den betragtes som erhvervsdrivende i lovens  

 forstand.
Skal fonden ifølge formålet alene varetage et alment  

 ikke-erhvervsmæssigt formål, betragtes fonden således som erhvervsdrivende,  

 dersom formålet skal fremmes gennem overskuddet af f.eks. en  

 fabrikationsvirksomhed, som fonden ejer.« Efter lovens § 1, stk. 3, anses en fond dog ikke for erhvervsdrivende,  

 hvis den virksomhed, som fonden udøver, er »af begrænset omfang«  

 eller kun omfatter en uvæsentlig del af fondens samlede formue.
 Den mundtlige forhandling for ankenævnet:
Som det fremgår af det foranstående, henhørte afgørelsen af, om en  

 institution er en fond eller en sammenslutning af anden karakter, f.eks. en  

 forening, indtil den 1. januar 1992 under Fondsregistret.
Fondsregistrets  

 afgørelser kunne ikke indbringes for Erhvervsankenævnet eller for anden  

 administrativ myndighed.
Fondsregistret havde senest ved skrivelsen af 20.  

 juni 1990 fastholdt, at K-Hallen var en fond.
Ankenævnet måtte lægge denne  

 afgørelse til grund for sagens behandling og var alene kompetent til at  

 afgøre spørgsmålet om, hvorvidt hallen er erhvervsdrivende.
Denne  

 kompetencefordeling blev som foran anført ændret med virkning fra 1. januar  

 1992, idet kompetencen til at afgøre, om en erhvervsdrivende sammenslutning  

 er en fond, overgik til Erhvervs- og Selskabsstyrelsen.
Erhvervs- og  

 Selskabsstyrelsen havde ikke haft lejlighed til at træffe afgørelse om dette  

 spørgsmål for K-Hallens vedkommende.
For at undgå den yderligere udsættelse  

 af sagen, som en skriftlig behandling af dette spørgsmål ville medføre,  

 besluttede ankenævnet at indkalde parterne til en mundtlig forhandling, hvor  

 såvel spørgsmålet, om K-Hallen er en fond eller en forening, som spørgsmålet,  

 om hallen - såfremt den anses for en fond - er erhvervsdrivende, kunne  

 behandles.
Under den mundtlige forhandling, der fandt sted den 25. maj 1992,  

 repræsenterede advokat C såvel K-Hallen som Idrættens Fællesråd.
Advokaten  

 gjorde gældende, at hallen efter hele sin opbygning og virkemåde er en  

 forening, ikke en fond.
Den er ikke oprettet ved gavebrev eller testamente,  

 men ved en beslutning truffet af medlemmerne, og den havde ved sin oprettelse  

 ikke nogen formue.
Vedtægterne indeholder alle de træk, der er typiske for en  

 forening, herunder bestemmelser om medlemsskab, kontingent, ordinær og  

 ekstraordinær generalforsamling, valg af bestyrelse etc.
Medlemsskab er åbent  

 for enhver, og som det fremgår af medlemslisterne, har foreningen en  

 betydelig og vekslende medlemsskare.
Medlemmerne har efter vedtægterne den  

 bestemmende indflydelse på foreningens forhold.
Det er således medlemmerne,  

 der på en generalforsamling vælger bestyrelsen og kan afsætte denne,  

 eventuelt på en ekstraordinær generalforsamling, og det er medlemmerne, der  

 på en generalforsamling kan opløse foreningen.
Det er ikke afgørende, om  

 medlemmerne rent faktisk udøver denne indflydelse, eller i hvilket omfang de  

 faktisk deltager i foreningens aktiviteter.
Det afgørende er, at medlemmerne  

 efter vedtægterne retligt er bestemmende over foreningens forhold.
At  

 kontingentet kun udgør en mindre del af foreningens indtægter, er ikke  

 afgørende.
Foreningen er så velkonsolideret, at der ikke er behov for at  

 opkræve et større kontingent.
Vedtægterne forhindrer, at foreningens formue  

 ved en eventuel opløsning af foreningen ligefrem udbetales til medlemmerne,  

 men vedtægterne er ikke til hinder for, at formuen anvendes til formål, der  

 er i medlemmernes interesse, og således reelt kommer medlemmerne til gode.  

 Over for det således anførte er det uden betydning, at foreningen i  

 vedtægterne, der ikke er udarbejdet af advokat, betegnes som en selvejende  

 institution.
Til spørgsmålet om hallen er erhvervsdrivende efter lov om  

 erhvervsdrivende fonde anførte advokaten, at spørgsmålet for så vidt er uden  

 mening, da hallen som en forening ikke er omfattet af fondslovgivningen.
Skal  

 spørgsmålet besvares, må der navnlig peges på, at hallen efter regnskabet  

 overhovedet ingen lønudgifter har, idet alt arbejde udføres frivilligt og  

 ulønnet.
Hallen savner således ganske de professionelle og forretningsmæssige  

 træk, der er typiske for en erhvervsvirksomhed.
Erhvervs- og Selskabsstyrelsen henviste til Fondsregistrets afgørelse,  

 hvorefter K-Hallen er en selvejende institution (fond). Styrelsen kan  

 tiltræde denne afgørelse, der er i overensstemmelse med den praksis, som  

 Fondsregistret har fulgt.
Efter denne praksis er det ikke i sig selv  

 afgørende for, om en sammenslutning er en forening eller en fond, at der  

 efter vedtægterne er en medlemskreds, eller at der afholdes  

 generalforsamlinger etc.
Det afgørende er, i hvilket omfang medlemmerne reelt  

 øver indflydelse på sammenslutningens forhold, og i hvilket omfang de aktivt  

 deltager i sammenslutningens virke.
Dette er ikke nærmere oplyst i den  

 foreliggende sag.
Hvis man ikke lagde vægt på dette, ville der åbnes  

 muligheder for at omgå fondslovgivningens krav, idet institutioner, der reelt  

 er fonde, kunne »camoufleres« som foreninger.
Vedrørende spørgsmålet om K-Hallen som en fond er erhvervsdrivende,  

 anførte styrelsen, at det efter lov om erhvervsdrivende fonde § 1, stk. 2, er  

 karakteren af de ydelser, som fonden præsterer, der er afgørende for, om den  

 er erhvervsdrivende i lovens forstand.
Leveres der varer eller  

 tjenesteydelser mod vederlag, er det uden betydning, om disse leveres af  

 lønnet eller ulønnet personale.
De i regnskabet anførte indtægter ved reklame  

 er utvivlsomt erhvervsindtægter.
Det samme gælder lejeindtægterne, medmindre  

 udlejningen sker til organisationer, der modtager refusion af lejebetalingen  

 efter lovgivningen om fritidsundervisning (jf. styrelsens skrivelse af 29.  

 august 1989), hvilket ikke er oplyst.
Indtægterne ved loppemarked,  

 julemarked, bankospil og lignende må anses for vederlag for varer eller  

 tjenesteydelser og er derfor omfattet af lovens § 1, stk. 2, nr. 1. De kan  

 ikke sidestilles med indtægter ved gaver, indsamlinger eller lotterier.
 Ankenævnet udtaler:
Efter en samlet vurdering af K-Hallens vedtægter og de fremkomne  

 oplysninger om hallens virksomhed finder ankenævnet, at hallen ikke kan  

 betragtes som en selvejende institution (fond) efter lov om erhvervsdrivende  

 fonde § 1, stk. 1, men må betragtes som en forening.
Ankenævnet har herved  

 navnlig lagt vægt på følgende forhold: Hallen havde ikke ved sin oprettelse  

 nogen formue, men denne skulle tilvejebringes ved medlemmernes aktivitet som  

 beskrevet i vedtægternes § 2. Vedtægterne er i enhver henseende formuleret  

 som vedtægterne i en traditionel kontingentforening, og det er efter  

 vedtægterne medlemmerne, der har den bestemmende indflydelse på hallens  

 forhold.
Det er ikke nærmere oplyst, i hvilket omfang medlemmerne faktisk  

 øver indflydelse på foreningens forhold, f.eks. ved at deltage i  

 generalforsamlinger, eller i hvilket omfang medlemmerne deltager i  

 foreningens virksomhed, herunder i det praktiske arbejde med hallens drift og  

 med afviklingen af de indtægtsskabende aktiviteter.
Det må imidlertid efter  

 foreningens karakter - en idrætshal opbygget af et lokalsamfund - antages, at  

 medlemmernes vedtægtsmæssige indflydelse i givet fald - f.eks. i eventuelle  

 krisesituationer - vil være en realitet.
Der er endvidere intet i det  

 fremkomne, der tyder på, at foreningsformen skulle være valgt for at omgå  

 fondslovgivningens intentioner.
Det er efter praksis ikke afgørende, at  

 foreningen i vedtægterne selv har betegnet sig som en selvejende institution,  

 eller at man i sin tid anmeldte sig som en sådan til Fondsregistret (jf.  

 Højesterets dom af 6. august 1991, Ugeskrift for Retsvæsen 1991, s. 819).
Da K-Hallen efter det ovenfor antagne ikke er omfattet af lov om  

 erhvervsdrivende fonde, er forudsætningen for den påklagede afgørelse  

 bortfaldet.
Der bliver herefter ikke spørgsmål om at tage stilling til, om  

 hallen ville være erhvervsdrivende i lovens forstand, hvis den var en af  

 loven omfattet fond.
 Ankenævnet ændrer efter det anførte den påklagede afgørelse, således at  

 K-Hallen ikke er omfattet af lov om erhvervsdrivende fonde.
