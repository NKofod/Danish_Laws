Bekendtgørelse om erhvervsuddannelsen til guld- og sølvsmed I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Metalindustriens Uddannelsesudvalg fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til guld- og sølvsmed har som overordnet formål, at elever og lærlinge gennem skoleundervisning og oplæring opnår viden og færdigheder inden for følgende overordnede kompetenceområder:
 1) Fremstilling, reparation samt vedligeholdelse af smykker og andet guldsmedearbejde.
 2) Fatning af alle former for ædelstene.
 3) Fremstilling, reparation samt vedligeholdelse af korpusvarer.
 4) Fremstilling, reparation samt vedligeholdelse af bestik.
 5) Fremstilling, reparation samt vedligeholdelse af ciselerede emner.
 6) Håndværksbaseret salg, kundeservice og vejledning.
 Stk. 2. Lærlingen skal nå de uddannelsesmål, som er fastsat for det trin eller speciale, jf. stk. 3 og 4, som   lærlingen har valgt.
 Stk. 3. Uddannelsens speciale guldsmed indeholder trin 1, butiksguldsmed, niveau 3 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med et af følgende specialer, niveau 4 i den danske kvalifikationsramme for livslang læring:
 1) Guldsmed (trin 2).
 2) Korpussølvsmed.
 3) Bestiksølvsmed.
 4) Ciselør.
 5) Ædelstensfatter.
Varighed § 2. Uddannelsen varer fra 2 år og 6 måneder til 4 år og 6 måneder, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Stk. 2. For lærlinge, der skal gennemføre uddannelsen som erhvervsuddannelse for unge, varer hovedforløbet på uddannelsens trin 1, butiksguldsmed, 1 år og 6 måneder, hvoraf skoleundervisningen udgør 10 uger fordelt på to skoleperioder.
Hovedforløbet på uddannelsens speciale, guldsmed, trin 2, varer yderligere 2 år, hvoraf skoleundervisningen udgør 15 uger fordelt på mindst tre skoleperioder.
Hovedforløbet på specialerne korpussølvsmed, bestiksølvsmed og ciselør varer 3 år og 6 måneder, hvoraf skoleundervisningen udgør 16 uger fordelt på mindst tre skoleperioder.
Hovedforløbet på specialet ædelstensfatter varer 3 år, hvoraf skoleundervisningen udgør 19 uger fordelt på mindst tre skoleperioder.
Stk. 3. For lærlinge, der skal gennemføre uddannelsen som erhvervsuddannelse for voksne (euv-forløb), varer hovedforløbet på uddannelsens trin 1, butiksguldsmed, 1 år og 5 måneder, hvoraf skoleundervisningen udgør 7,5  uger.
Hovedforløbet på uddannelsens trin 2 varer yderligere 2 år, hvoraf skoleundervisningen udgør 15 uger for specialet guldsmed.
Hovedforløbet på specialerne korpussølvsmed, bestiksølvsmed og ciselør varer 3 år og 5 måneder, hvoraf skoleundervisningen udgør 14 uger fordelt på mindst to skoleperioder.
Hovedforløbet på specialet ædelstensfatter varer 2 år og 11 måneder, hvoraf skoleundervisningen udgør 17 uger fordelt på mindst to skoleperioder.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, (euv 2) i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-4.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan redegøre for sammenhænge i organisering af håndværksmæssige og industrielle fremstillingsprocesser og kan identificere de værdiskabende led i en virksomhed.
 2) Eleven eller lærlingen kan arbejde med håndværksmæssig og industriel fremstilling inden for faget.
 3) Eleven eller lærlingen kan anvende IT til faglig informationssøgning og kommunikation.
 4) Eleven eller lærlingen kan arbejde inden for kvalitetskriterier og specifikationer i forhold til gængse kontrolværktøjer.
 5) Eleven eller lærlingen kan udvælge og anvende de gængse kontrolværktøjer inden for faget.
 6) Eleven eller lærlingen kan anvende og vedligeholde fagets gængse håndværktøjer.
 7) Eleven eller lærlingen kan anvende 3D-programmer til opgaver inden for faget.
 8) Eleven eller lærlingen kan i sit arbejde sikre kvaliteten af godt håndværk og produktpræsentation for kunder.
 9) Eleven eller lærlingen kan arbejde inden for principper for arbejdstegninger, projektionstegninger, frihåndstegninger samt modelarbejde.
 10) Eleven eller lærlingen kan foretage valg af almindeligt forekommende materialer til givne opgaver inden for faget.
 11) Eleven eller lærlingen kan udføre skitser, arbejdstegninger og tilhørende opgavebeskrivelser med faglig sikkerhed.
 12) Eleven eller lærlingen kan selvstændigt vedligeholde gængse kontrolværktøjer for faget og se sammenhænge.
 13) Eleven eller lærlingen kan anvende stempellovgivningen og fagets kvalitetsbegreber ved arbejde med ædelmetaller samt etik, moral og værdier.
 14) Eleven eller lærlingen kan ud fra grundlæggende faglige og sikkerhedsmæssige principper bearbejde ædelmetaller ved hjælp af maskiner og værktøjer.
 15) Eleven eller lærlingen kan anvende håndværktøjer til opmærkning på metaller og ædelmetaller, savning, boring, filning, lodning, smedning, fræsning, slibning og polering samt optræk og ciselering med faglig sikkerhed.
 16) Eleven eller lærlingen kan se sammenhænge og anvende fagets kemi i håndværksmæssige processer.
 17) Eleven eller lærlingen kan selvstændigt planlægge, koordinere og udføre enkle arbejdsprocesser.
 18) Eleven eller lærlingen kan udføre enkle faglige beregninger til faglige opgaver.
 19) Eleven eller lærlingen kan forklare og anvende eksisterende faglig dokumentation i en praktisk arbejdsproces, fx følge et diagram og følge en vejledning.
 20) Eleven eller lærlingen kan dokumentere og formidle egne arbejdsprocesser, metoder og resultater.
 21) Eleven eller lærlingen kan tage initiativ til samarbejde ved udførelse af faglige opgaver.
 22) Eleven eller lærlingen kan demonstrere hensigtsmæssigt valg af værktøjer og maskiner.
 23) Eleven eller lærlingen kan redegøre for kvalitetskrav og metoder til at tilgodese egen og andres sikkerhed i henholdt til sikkerheds- og miljømæssigt gældende regler.
 24) Eleven eller lærlingen kan udføre arbejdsopgaver på en ergonomisk korrekt måde.
 25) Eleven eller lærlingen kan redegøre for grundlæggende elementer i fagets historiske udvikling og stilhistorie for vejledning af kunder.
 26) Eleven eller lærlingen kan demonstrere forståelse for og begrunde materielværdi under bearbejdning af ædelmetaller.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter:
 1) Fysik på F-niveau, bestået.
 2) Dansk på E-niveau, bestået.
 3) Engelsk på E-niveau, bestået.
 4) Matematik på E-niveau, bestået.
 Stk. 4. Eleven eller lærlingen skal have opnået følgende certifikater eller lignende:
 1) Kompetencer svarende til Førstehjælp på erhvervsuddannelserne, efter Dansk Førstehjælpsråds uddannelsesplaner pr. oktober 2020.
 2) Kompetence svarende til elementær brandbekæmpelse efter Dansk Brand- og Sikringsteknisk Instituts retningslinjer pr. 1. september 2014.
3) Arbejdsmiljø og sikkerhed, svejsning og termisk skæring (§ 17-kursus), jf.
Arbejdstilsynets regler.
4) Kompetencer svarende til personlig sikkerhed ved arbejde med epoxy og isocyanater, jf.
Arbejdstilsynets regler.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan koble relevant teori til tilrettelæggelse, udførelse og evaluering af konkrete arbejdsopgaver fra oplæringen.
 2) Lærlingen kan vejlede kunden ud fra sit kendskab til stilhistorie, design og mode.
 3) Lærlingen kan fremstille, reparere og tilpasse smykker uden sten på baggrund af viden og færdigheder inden for lodning, savning, filning og smergling.
 4) Lærlingen kan tage stilling til og vurdere risiko ved rensning, slibning og polering af mindre emner.
 5) Lærlingen kan gennemføre og vurdere enkle støbeopgaver på baggrund af viden om støbeprocesser.
 6) Lærlingen kan udføre illustrationer af smykker ved hjælp af projektionstegning/frihåndstegning og/eller model samt kalkulere økonomi (tid, kompetencer og materialer).
 7) Lærlingen kan udføre illustration og konstruktion af smykker ved hjælp af CAD-programmer.
 8) Lærlingen kan gennemføre salg og udføre kundeservice- og vejledning på baggrund af håndværksbase- ret viden (stempellov, garanti) og viden om (det globale) marked og kunden.
 9) Lærlingen kan anvende internationale kompetencer til at forstå arbejdsfaglige sammenhænge (forretningsforståelse) samt kunne forstå arbejdsopgaver i forhold til et internationaliseret arbejdsmarked.
 10) Lærlingen kan fremstille, vedligeholde og reparere smykker efter arbejdstegning og/eller model samt vurdere processen fx ved udvælgelse og bearbejdning af materialer og ved anvendelse af guldsmedeværktøj/-udstyr, der er anvendt i processen fra råmateriale til slutprodukt.
 11) Lærlingen kan udføre og vurdere smykkestensfatninger med almindeligt forekomne smykkesten.
 12) Lærlingen kan støbe og vurdere resultatet af enkle støbeformer ud fra kendskab til mere komplicerede emner/støbninger.
 13) Lærlingen kan udføre smykkestensfatning herunder nedstukne fatninger, grabbe- og trådfatninger, rør- og kassefatninger og udføre karmochering- og facetslibning samt pavering og fatning af specialsten.
 14) Lærlingen kan fremstille, slibe og montere stikler, tiltrykker og andre mindre fatteværktøjer.
 15) Lærlingen kan opnå kendskab til gemmologi, herunder identifikation og beskrivelse af de mest alminde- ligt forekommende smykkesten.
 16) Lærlingen kan ud fra sit kendskab til formsprog og symbolik fremstille tegninger, skitser, modeller og skabeloner.
 17) Lærlingen kan opsøge og tilegne sig viden om lovgivning, arbejdsprocesser og prisfastsættelse - også på et fremmedsprog.
 18) Lærlingen kan ud fra sin viden om materialer forstå og vælge hensigtsmæssige bearbejdningsformer.
 19) Lærlingen kan udføre overfladebehandling og finish af sølvvarer.
 20) Lærlingen kan fremstille og reparere samt montere emner på korpusvarer.
 21) Lærlingen kan fremstille og vedligeholde værktøj til korpusfremstilling.
 22) Lærlingen kan fremstille bestik ved smedning.
 23) Lærlingen kan fremstille og montere bestik og bestikdele.
 24) Lærlingen kan fremstille ciseleringsværktøjer.
 25) Lærlingen kan udvælge og anvende forskellige ciseleringsteknikker, fx skråde, trække, sætte, planere og mattere.
 26) Lærlingen kan fremstille og udføre finish på forskellige ciseleringsemner, fx servietring, æsker og låg.
 27) Lærlingen kan arbejde med forskellige modelleringsmetoder og materialer.
Stk. 2. Kompetencemål nr. 1, jf. stk. 1, gælder for alle lærlinge på hovedforløbet.
Kompetencemålene nr.
 2-8, jf. stk. 1, gælder for trin 1.
Stk. 3. Kompetencemålene nr. 9-12, jf. stk. 1, gælder for specialet guldsmed.
Kompetencemålene nr. 13-15, jf. stk. 1, gælder for specialet ædelstensfatter.
Kompetencemålene nr. 16-18 og 19-21 gælder for specialet korpussølvsmed.
Kompetencemålene nr. 16-20, 22 og 23, jf. stk. 1, gælder for specialet bestiksølvsmed.
Kompetencemålene nr. 16-18 og 24-27, jf. stk. 1, gælder for specialet ciselør.
Godskrivning § 5. Kriterier for skolens vurdering af, om der er obligatorisk grundlag for godskrivning på baggrund af elevens eller lærlingens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens trin 1, butiksguldsmed, afsluttes med en prøve, som afholdes af skolen i den sidste skoleperiode.
Prøven skal kun aflægges af lærlinge, der afslutter uddannelsen med trin 1. Prøven består af en praktisk prøve med en mundtlig fremlæggelse.
Prøven skal afdække lærlingens opnåede kompetencer inden for uddannelsens trin 1. Prøven bedømmes efter 7-trins-skalaen.
Stk. 2. Prøven for trin 1 stilles af skolen og har en varighed af 18 klokketimer.
Den mundtlige fremlæggelse har en varighed af maksimalt 30 min. inkl. votering.
Prøven bedømmes af eksaminator og en af skolen udpeget ekstern censor.
Censor deltager kun ved den mundtlige fremlæggelse.
 Stk. 3. Prøvens grundelementer består af:
 1) Mål og krav for prøven er, at lærlingen ved den afsluttende prøve for trin 1 skal vise, at de kompetencemål, der gælder for trinnet, er opnået, jf. § 4, stk. 2.
 2) Eksaminationsgrundlag er:
 a) Den stillede opgave, som lærlingen udfører samt det værktøj og materialer, som lærlingen anvender til at udføre opgaven.
 b) Den praktisk udførte opgave, herunder det udførte produkt.
 3) Bedømmelsesgrundlaget er:
 a) Lærlingens præstation ved løsning af den praktiske opgave, herunder det færdige produkt og den mundtlige fremlæggelse.
 b) Det anvendte materiale for udførelse af den praktiske opgave.
4) Bedømmelseskriterierne danner baggrund for en helhedsvurdering af målopfyldelsen.
Skolen fastlægger nærmere bedømmelseskriterier med afsæt i lærlingens evne til at løse den stillede opgave jævnfør kompetencemålene for uddannelsen.
 Stk. 4. For at der kan udstedes skolebevis, skal lærlingen have bestået alle fag.
 Stk. 5. Ved uddannelsens afslutning udsteder det faglige udvalg et uddannelsesbevis til lærlingen som dokumentation for, at lærlingen har opnået kompetence inden for uddannelsens trin 1, butiksguldsmed.
§ 7. For uddannelsens specialer afholdes en afsluttende prøve som en del af sidste skoleperiode.
Prøven afholdes af skolen i samarbejde med det faglige udvalg.
Prøven er en praktisk prøve med mundtlige elementer og består af typiske opgaver inden for branchen.
Prøven udgør en svendeprøve.
Prøven bedømmes efter 7-trins-skalaen.
Prøven skal afdække lærlingens opnåede kompetencer inden for uddannelsens og specialets mål, jf. §4, stk. 2 og stk. 3.
Stk. 2. Prøven stilles af skolen efter samråd med det faglige udvalg.
Opgaven løses inden for i alt 37 klokketimer for specialet ædelstensfatter og 45 klokketimer for specialerne guldsmed, korpussølvsmed, bestiksølvsmed og ciselør.
Opgaven afspejler sværhedsgraden og kompetencemålene i uddannelsen.
Prøven anses for færdigudført, når lærlingen melder klar, og værktøj m.v. er rengjort og på plads.
I forbindelse med prøven gives lærlingen lejlighed til at redegøre for den anvendte arbejdsproces og den valgte metode og derved til yderligere at demonstrere sine teknisk- og almen faglige samt almene og personlige kvalifikationer i relation til den gennemførte uddannelse.
Lærlingens redegørelse indgår som element i den samlede vurdering af opgaven.
Stk. 3. Bedømmelsen foretages af 2 skuemestre (censorer) udpeget af det faglige udvalg samt en eksaminator udpeget af skolen.
Eksaminator og de 2 skuemestre meddeler lærlingen eksamensresultatet umiddelbart efter, at den endelige karakter er fastsat.
 Stk. 4. Den afsluttende prøves grundelementer er:
 1) Mål og krav for prøven er, at lærlingen ved svendeprøven skal vise, at kompetencemålene, der gælder for uddannelsen og det gennemførte speciale, er opnået.
 2) Eksaminationsgrundlaget er:
 a) Den stillede opgave, som lærlingen udfører samt det værktøj og materialer, som lærlingen anvender til at udføre opgaven.
 b) den praktisk udførte opgave, herunder det udførte produkt.
 3) Bedømmelsesgrundlaget er:
 a) Lærlingens præstation ved løsning af den praktiske prøveopgave, herunder det færdige produkt, samt lærlingens mundtlige redegørelse for den anvendte arbejdsproces og valgte metode.
 b) Det anvendte materiale for udførelse af den praktiske opgave.
 4) Bedømmelseskriterierne tager udgangspunkt i en helhedsvurdering af lærlingens opfyldelse af kompetencemålene for uddannelsen og specialet, herunder lærlingens teknisk- og almen faglige, samt almene og personlige kvalifikationer i relation til den gennemførte uddannelse.
 a) For alle specialer gælder følgende generelle bedømmelseskriterier:
 i) Lærlingens evne til at anvende teknisk-faglige kompetencer.
 ii) Lærlingens evne til at redegøre for den anvendte arbejdsproces og valgte metode.
 b) For specialerne guldsmed, korpussølvsmed, bestiksølvsmed og ciselør gælder følgende særlige bedømmelseskriterier for den praktiske opgave:
 i) Overholdelse af fastsatte mål for opgaven.
 ii) Lodning (overflødig slaglod).
 iii) Helhedsindtryk (symmetri, skævhed i opbygning).
 c) For specialet ædelstensfatter gælder følgende særlige bedømmelseskriterier for den praktiske opgave:
 i) Store farvede sten skal sidde lige og fast, og der skal mindst være isat 30 små sten.
 ii) Helhedsindtrykket af placeringen af sten.
 Stk. 5. For at der kan udstedes skolebevis, skal lærlingen have bestået alle fag.
 Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen og et speciale.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 411 af 10. april 2019 om erhvervsuddannelsen til guld- og sølvsmed ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 411 af 10. april 2019 om erhvervsuddannelsen til guld- og sølvsmed anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
