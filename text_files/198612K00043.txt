Nr LSF 43 Forslag til Lov om valutabesparende særskat på personer med særlig høj  

 bruttoindkomst Fremsat af Thoft (SF) Jes Lunde (SF) Rahbæk Møller (SF) Ebba Strange (SF) den 9. oktober 1986 § 1. Personer, der ved udløbet af indkomståret 1985 var fuldt skattepligtige efter kildeskattelovens § 1, pålægges den i denne lov omhandlede særskat.
§ 2. Særskatten svares af personer med en bruttoindkomst før ligningsmæssige fradrag i 1985 på over 400.000 kr.
§ 3. Personer, der skal svare særskat, kan efter ansøgning herom til de lokale ligningsmyndigheder begære bruttoindkomsten reduceret med renter af erhvervsmæssig gæld.
Skatteministeren bemyndiges til at fastsætte retningslinjer for, hvilke renteposter der kan betegnes som erhvervsmæssige.
 § 4. Særskatten udgør 10 pct. af bruttoindkomsten over 500.000 kr.
 eventuelt reduceret efter reglerne i § 3.
§ 5. Særskatten betales i 4 lige store rater med forfald 1. februar 1987, 1. marts 1987, 1. april 1987 og 1. maj 1987.
 § 6. Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Arbejderbevægelsens Erhvervsråd har påvist, at forbrugsfrådset er foregået hos grupper med meget store aktiegevinster og andre store indtægter.
Formålet med nærværende lovforslag er at ramme personer med meget store indkomster med en engangsskat for derigennem at dæmpe disse personers forbrug af valutakrævende udenlandske produkter.
Særskatten er ansat til 10 pct. svarende til den bundne opsparing, som regeringen opkrævede sidste år.
For at sikre, at f.eks.
landmænd med meget store bruttoindkomster og tilsvarende meget store erhvervsmæssige renteudgifter ikke rammes vilkårligt, er der åbnet op for den mulighed, at de pågældende skatteydere efter ansøgning kan begære bruttoindkomsten reduceret med renter af erhvervsmæssig gæld.
I praksis har forslagsstillerne tænkt sig at man via statsskattedirektoratets EDB-maskiner sorterede de skatteydere ud, der er omfattet af lovforslaget, og derefter tilsendte dem en blanket til brug for specifikation af erhvervsmæssige renteudgifter.
Naturligvis pålægges der herigennem en gruppe skatteydere et særligt administrativt besvær, men da det må formodes, at den overvejende del af disse skatteydere i forvejen har professionel skatteassistance, forventes dispensationsadgangen ikke at behøve at give de helt store administrative problemer.
 Lovforslaget indgår som element i SFs bøftatarpakke.
