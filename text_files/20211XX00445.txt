Skriftlig fremsættelse (26. januar 2022) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om infrastruktur for alternative drivmidler til transport (Lovforslag nr.
L 112) Lovforslaget har til formål at fastsætte krav vedrørende etablering og drift af offentligt tilgængelige ladepunkter til elektriske køretøjer på offentligt areal.
Med lovforslaget indføres bl.a. hjemmel til, at kommunalbestyrelse og regionsråd kan indgå aftale på markedsvilkår med operatører af ladepunkter om ret til at virke som operatør af offentligt tilgængelige ladepunkter på kommunale og regionale arealer.
Det følger endvidere af lovforslaget, at operatører af offentligt tilgængelige ladepunkter på offentlige arealer skal stille udbredte betalingsløsninger til rådighed for brugere, herunder at acceptere almindelige betalingskort for opladning ved hurtigladere.
 Lovforslaget vil derudover videreføre AFI-lovens eksisterende bestemmelser om gennemførelse af internationale konventioner og EU-regler om forhold vedrørende infrastruktur for alternative drivmidler, herunder AFI-direktivet.
Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
Da lovforslaget er notificeret til EU-Kommissionen som følge af en procedure i informationsproceduredirektivet, er der indtrådt en 3 måneders status quo-periode.
Jeg skal derfor venligst opfordre til, at lovforslaget ikke 3. behandles før den 23. marts 2022, hvor status quo-perioden er udløbet.
