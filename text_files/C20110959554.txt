Skrivelse om tidspunktet for ret og pligt-tilbud til unge under 20 år efter 1. januar 2012 Til Jobcentrene Det fremgår af § 101, stk. 1 og 2, i bekendtgørelse nr. 482 af 19/05/2011 om en aktiv beskæftigelsesindsats, at unge ledige under 20 år i perioden 1. maj 2010 til og med 1. januar 2012 skal påbegynde deres første ret og pligt-tilbud senest efter 4 ugers ledighed.
For dagpengemodtagere er fristen efter senest 4 ugers sammenlagt ledighed og for kontant- og starthjælpsmodtagere er det efter senest 4 ugers sammenhængende kontanthjælp.
Efter de almindelige tælleregler betyder dette, at tilbuddet skal påbegyndes senest i den 5. ledighedsuge efter starten på henholdsvis et nyt dagpengeforløb/kontanthjælpsforløb.
Udløbet af særreglen i § 101 indebærer, at for unge under 20 år skal tilbuddet fra 2. januar 2011 påbegyndes efter reglerne i §§ 85 og 92 i lov om en aktiv beskæftigelsesindsats.
Dvs. for dagpengemodtagerne skal tilbuddet påbegyndes senest efter 13 ugers sammenlagt ledighed regnet fra starten af dagpengeperioden, og for kontanthjælpsmodtagerne skal tilbuddet påbegyndes senest efter en sammenhængende periode på 13 uger på kontanthjælp fra første ydelsesuge.
 Med andre ord gælder fra 2. januar 2012 de samme regler for aktivering af ledige under 30 år.
