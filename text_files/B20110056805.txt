Bekendtgørelse om ændring af bekendtgørelse om obligatorisk sundhedsrådgivning i minkfarme (Ændring af ordineringsperiode m.v.) § 1 I bekendtgørelse nr. 261 af 30. marts 2011 om obligatorisk sundhedsrådgivning i minkfarme foretages følgende ændringer:
 1. § 2, stk. 1, nr. 8, affattes således:
»8) »Besætningsdiagnose«: Diagnosen for en sygdom, som optræder regelmæssigt i minkfarmen, og som er karakteriseret ved de af dyrlægen specifikt beskrevne symptomer.« 2. I § 19, stk. 2, nr. 2, § 20, stk. 2, nr. 1, og i Bilag 2, afsnit E , ændres »1. august« til: »1. september«.
 3. § 24, stk. 1, affattes således:
» I minkfarme, som er omfattet af en obligatorisk sundhedsrådgivningsaftale, kan dyrlægen til den ansvarlige for minkfarmens behandling af en sygdom, som dyrlægen i tilslutning til et besøg i minkfarmen selv har diagnosticeret og for hvilken der foreligger en besætningsdiagnose, ordinere receptpligtige lægemidler til anvendelse i indtil 120 dage.
I perioden 1. august til 1. december, begge dage inklusive, kan dyrlægen dog kun ordinere receptpligtige lægemidler til anvendelse i indtil 63 dage.
Receptpligtige lægemidler ordineret inden 1. august må kun anvendes frem til 2. oktober.« 4. I § 24, stk. 4, ændres »stk. 1-3« til: »stk. 1 og 3«.
§ 2 Bekendtgørelsen træder i kraft den 8. juni 2011.
