Til en kollektiv overenskomst af 1/5 1987 mellem et bryggeri og et  

 fagforbund var knyttet et tillæg, der bl.a. indeholdt regler om  

 opsigelsesvarsler.
Forbundet og et andet bryggeri underskrev den 18/6 1987 et  

 protokollat, hvorefter overenskomsten af 1/5 1987 blev tiltrådt.
Senere blev  

 en medarbejder på sidstnævnte bryggeri afskediget, uden at de i tillægget til  

 overenskomsten indeholdte opsigelsesvarsler var iagttaget.
Bryggeriet blev  

 frifundet for overenskomstbrud i den anledning, idet forbundet ikke  

 tilstrækkeligt havde dokumenteret, at protokollatet af 18/6 1987 ikke alene  

 omfattede overenskomsten, men også tillægget hertil.
 Under denne sag har Landsorganisationen i Danmark for Restaurations- og  

 Bryggeriarbejder Forbundet indklaget A/S Lolland-Falster Bryghus for  

 Arbejdsretten og påstået indklagede tilpligtet at overholde gældende  

 overenskomst og for overenskomstbrud at betale en efter rettens skøn fastsat  

 bod indeholdende 71.572,22 kroner inklusive feriepenge i efterbetaling til  

 forbundets medlem Karl Johan Rasmussen.
 Indklagede har påstået frifindelse, subsidiært mod betaling af et efter  

 Arbejdsrettens skøn fastsat mindre beløb.
 Størrelsen af efterbetalingsbeløbet er ikke blevet bestridt.
 Indklagede tilskrev den 31. august 1990 Karl Johan Rasmussen således:
 »Vi skal herved meddele dig din opsigelse pr. d.d. på grund af  

 arbejdsmangel.
 Sidste ansættelsesdag er således den 26. oktober 1990, da du på grund af  

 din anciennitet har 8 ugers opsigelse.
 Lønnen vil blive udbetalt på de normale terminer.
I opsigelsesperioden skal du ikke møde på arbejde.« Klagerne gør gældende, at Karl Johan Rasmussen efter pkt. 4.1 i tillæg til  

 overenskomst af 1987 havde krav på et opsigelsesvarsel på 6 måneder, d.v.s.  

 til den 28. februar 1991.
 Indklagede har gjort gældende, at indklagede ikke er og aldrig har været  

 omfattet af tillægget til overenskomsten, og at indklagede derfor ikke har  

 begået brud på overenskomsten, hvorfor indklagede må frifindes.
Den 24. september 1984 afholdtes på bryghuset et møde mellem  

 Bryggeriarbejderforbundet og bryghuset.
Mødereferatet heraf er sålydende:
 »Forhandlingen var kommet i stand for at drøfte Bryghusets  

 overenskomstforhold efter udtræden af Bryggeriforeningen pr. den 1. oktober  

 1984.
 Der var enighed om følgende:
 Der optages lokale forhandlinger om indgåelse af en ny overenskomst, der  

 skal gælde for perioden 1/10 1984 til 1/5 1987 efter følgende principper:
 1) Overenskomsten skal i princippet følge bestemmelserne gældende for Faxe  

 Bryggeri Vest A/S og A/S Bryggeriet Odin.
 2) Satserne i særaftalen for Bryghuset samordnes med de gældende satser  

 for de to andre bryggerier, men må først efterhånden forventes at nå op på  

 samme niveau, som disse.
 Protokolater vedrørende uddannelse samt produktions- og  

 beskæftigelsesplaner på provinsbryggerierne vil samtidig bortfalde.
 3) Overenskomsten skal indeholde en bestemmelse om, at de ændringer, der  

 indføres ved overenskomstfornyelsen på de to øvrige bryggerier den 1. maj  

 1985, også skal gælde for Bryghuset, og således at særaftalens satser  

 reguleres med en procentdel af de forhøjelser, der måtte opnås de andre  

 steder.
4) Aftale vedrørende uddannelse afventer general forhandling imellem  

 forbundet og Faxe Bryggeri.« Indklagedes protokollat af 11. januar 1985 er sålydende:
 »Ved forhandling den 10/1 1985 blev der indgået en ny overenskomst  

 med Nykøbing afdelingen af Bryggeriarbejderforbundet med virkning fra den 1.  

 oktober 1984. Overenskomsten kan af begge parter opsiges med 3 måneders  

 varsel til en 1. maj, dog tidligst til 1. maj 1987. Overenskomsten afløser  

 overenskomst af den 13. april 1983 mellem Bryggeriarbejderforbundet og  

 Bryggeriforeningen.
 Den indgåede overenskomst er identisk med overenskomst af den 1. maj 1983  

 imellem a/s Bryggeriet Odin og Bryggeriarbejderforbundet dog med følgende  

 ændringer og tilføjelser:
 § 10 - Særaftaler:
 Plads-, stillings-, job- og ulempetillæg fastsættes til kr. 12,76 pr.  

 time.
 Arbejdstøj udleveres til alle i henhold til retningslinie herfor.
 Overarbejde varsles så vidt muligt før middag.
Alle, der er bundet til faste pladser ved en kolonne, afløses med 30 min.  

 pr. hold.
Herudover holdes 10 min. frokostpause.
Der kan indføres arbejdsfordeling, når der er behov herfor.
Der forhandles  

 nærmere om hvordan ordningen gennemføres.
 De ændringer, der måtte blive foretages i overenskomsten imellem  

 Bryggeriet Odin og Bryggeriarbejderforbundet ved overenskomstfornyelsen den  

 1. maj 1985 vil også gælde for Bryghuset, ligesom en eventuelt forhøjelse af  

 særaftalernes plads-, stillings-, job- og ulempetillæg samt ancinitetstillæg  

 vil medføre en tilsvarende forhøjelse i særaftalerne for Bryghuset og med  

 samme ørebeløb.
 Alle tidligere særaftaler mv. bortfalder.
For tiden fra den 1. oktober til den 31. december 1984 efterreguleres med  

 kr. 1.000,00 til alle bryggeriarbejdere, der er ansat den 10. januar 1985.  

 Der fortages ingen yderligere regulering.« Klagerne har ikke været i stand til at fremlægge overenskomsten af 1. maj  

 1983.
Parterne underskrev den 10. maj 1985 protokollat vedrørende  

 overenskomstfornyelsen i Odin.
Overenskomstfornyelsen medførte forskellige  

 ændringer af overenskomsten, der hverken medførte forlænget opsigelsesvarsel,  

 højere ferieløn eller månedsløn.
 Den 1. marts 1985 underskrev Faxe Bryggeri A/S og Dansk  

 Metalarbejderforbund en overenskomst og et tillæg hertil, der medførte  

 funktionærstatus.
 Den 17. juni 1985 underskrev smede ansat på Lolland-Falster Bryghus og A/S  

 Lolland-Falsters Bryghus et protokollat, hvorefter smedene tiltrådte  

 overenskomsten af 1. marts 1985 med blandt andet den ændring, at tillægget  

 vedrørende funktionærstatus ikke var omfattet af aftalen.
 Forbundets lokalafdeling og indklagede underskrev den 18. juni 1987  

 sålydende protokollat:
 »Ved et forhandlingsmøde torsdag den 18/6 1987 på A/S  

 Lolland-Falsters Bryghus er der opnået enighed om ny overenskomst.
Medarbejdere på A/S Lolland-Falster Bryghus tiltræder overenskomsten  

 mellem DBBMF og A/S Bryggeriet Odin, idet paragraf 2.2 dog for medarbejderne  

 på LFB skal lyde således § 2.2. Normallønnen udgør kr. 74,38 og forhøjes pr. 1/5 1988 med kr. 3,00.
 Tiltrædelsen til overenskomsten sker under forudsætning af, at DBBMF  

 godkender overenskomsten.
Lokalaftalen af 25. november 1985 vedr. hjemsendelsesvarsler gælder også i  

 den nye overenskomstperiode.« Overenskomsten pr. 1. maj 1987 mellem A/S Bryggeriet Odin og Dansk  

 Bryggeri-, Brænderi- og Mineralvandsarbejder Forbund består af side 1-11 og  

 et tillæg hertil, der består af side 12-13. Både overenskomst og tillæg er  

 underskrevet i maj 1987. Normallønnen efter overenskomsten var 81,16 kroner.  

 Tillægget omfattede de overenskomstlønnede medarbejdere, der var ansat, og  

 som uafbrudt havde været ansat på bryggeriet i mere end 2 år.
Tillægget  

 indeholder regler om ferie, sygdom og død samt opsigelse.
Pkt. 4.1. i  

 tillægget er sålydende:
»For medarbejdere, der omfattes af dette tillæg, men ikke har været  

 ansat på bryggeriet i 3 år, er opsigelsesvarslet fra bryggeriets side 3  

 måneder til udgangen af en måned.
Dette varsel forhøjes til 4 måneder efter 3  

 års ansættelse, til 5 måneder efter 6 års ansættelse, og endelig til 6  

 måneder efter 9 års ansættelse.
Opsigelsesvarslet indregnes i  

 ansættelsestiden.« Der er under domsforhandlingen afgivet forklaring af gruppeformand Lone  

 Christensen, Restaurations- og Bryggeriarbejder Forbundet, direktør Jesper  

 Christensen, A/S Lolland-Falsters Bryghus, direktør Ivan Tolborg og  

 lønningschef Inga Pedersen, begge Faxe Jyske A/S.
Direktør Jesper Christensen har forklaret, at indklagede i februar 1989  

 overtog Lolland-Falster Bryghus fra Faxe Bryggeri A/S.
Indklagede fik intet  

 at vide om, at medlemmer af det klagende forbund havde funktionærstatus.  

 Indklagede afskedigede i foråret 1989 efter drøftelse med tillidsmanden en  

 anden medarbejder, Børge Hansen, med 8 ugers varsel.
Direktør Ivan Tolborg har forklaret, at han fra 1976 til den 1. december  

 1989 var ansat på Faxe Bryggeri, heraf fra 1980 som direktør.
Faxe Bryggeri  

 købte i 1984 indklagede.
Han deltog derfor i overenskomstforhandlingerne i  

 1984, 1985 og 1987 med Bryggeriarbejderforbundet.
Det blev i 1984 og 1985  

 aftalt, at forbundets medlemmer ikke kunne få funktionærstatus, da indklagede  

 endnu ikke tjente penge.
Den aftale blev ikke ændret i 1987, hvor spørgsmålet  

 slet ikke blev forhandlet.
Man fortsatte efter 1987-  

 overenskomstforhandlingerne med at udbetale 14-dages løn og ikke at udbetale  

 løn under sygdom.
Lønningschef Inga Pedersen for forklaret, at hun er leder af  

 lønningsafdelingen på Faxe Jyske A/S.
Hun har som sådan kun udbetalt  

 medlemmer af forbundet, der arbejdede for indklagede, 14-dages løn.
De har  

 ikke fået udbetalt fuld løn under sygdom, og de har kun fået udbetalt de  

 normale 12 1/2 % feriepenge.
 Klagerne har gjort gældende, at der ikke er grundlag for at fortolke  

 protokollatet af 18. juni 1987 indskrænkende således, at det ikke omfatter  

 tillægsoverenskomsten af maj 1987.
Indklagede har gjort gældende, at klagerne har bevisbyrden for, at  

 protokollatet af 18. juni 1987 ikke alene omfatter overenskomsten af maj  

 1987, men også tillægget hertil.
Denne bevisbyrde har klagerne ikke løftet,  

 når klagerne ikke har kunnet fremlægge den i 1983 indgåede overenskomst, og  

 når indklagede har ført de tre sidst afhørte vidner.
 Arbejdsretten skal udtale:
Efter bevisførelsen har klagerne ikke tilstrækkeligt dokumenteret, at  

 protokollatet af 18. juni 1987 ikke alene omfatter overenskomsten af maj  

 1987, men også tillægget hertil.
Indklagede må derfor frifindes.
 T h i k e n d e s f o r r e t :
 Indklagede, A/S Lolland-Falster Bryghus, frifindes.
 I sagsomkostninger skal klagerne, Landsorganisationen i Danmark for  

 Restaurations- og Bryggeriarbejderforbundet, betale 2.000 kr til  

 Arbejdsretten.
 (* 1) Henvisninger: Per Jacobsen, s. 80 ff.
