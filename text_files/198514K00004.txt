Nr BTL 4 Betænkning over I.
Forslag til forvaltningslov II.
Forslag til lov om  

 offentlighed i forvaltningen III.
Forslag til lov om ændring af borgerlig  

 straffelov (Tavshedspligt)   

 Nr L 4 + 5 + 6 1985-86, 1. samling (FSLG) Blad nr 225 Afgivet af retsudvalget Afgivet: 9851128 Udvalget har behandlet lovforslagene i en række møder og har herunder stillet spørgsmål til justitsministeren, som denne har besvaret skriftligt.
 Udvalget har endvidere modtaget skriftlige henvendelser fra:
Amtsrådsforeningen i Danmark, Dansk Retspolitisk Forening, Dansk Socialrådgiverforening, Danske Dagblades Forening, DDF, Danske Elværkers Forening, Frederiksberg kommune, Kommunernes Landsforening og Københavns kommune.
I et bilag til betænkningen er optrykt nogle af udvalgets spørgsmål og justitsministerens besvarelse heraf.
Herefter indstiller et mindretal (det konservative folkepartis, venstres, centrum-demokraternes og kristeligt folkepartis medlemmer af udvalget) lovforslagene til vedtagelse med de af mindretallet stillede og tiltrådte ændringsforslag.
Et andet mindretal (socialdemokratiets medlemmer af udvalget) indstiller lovforslagene til vedtagelse med de af mindretallet stillede og tiltrådte ændringsforslag.
Et tredje mindretal (socialistisk folkepartis medlemmer af udvalget) indstiller lovforslagene til vedtagelse med de af mindretallet stillede og tiltrådte ændringsforslag.
Mindretallet bemærker vedrørende det under II nævnte lovforslag, at det findes påkrævet, at loven snarest ved anvendelse af § 1, stk.
3, udvides til at omfatte Kommunernes Landsforening, Amtsrådsforeningen samt andre fælleskommunale institutioner, der ikke umiddelbart er omfattet af loven.
Vedrørende det under III nævnte lovforslag bemærker mindretallet, at det forekommer uheldigt, at det nærmere indhold af tavshedspligten fastlægges i forvaltningsloven, idet personer, som f.eks.
medlemmer af folketinget, kan være omfattet af straffelovens bestemmelser uden at være omfattet af den i forslag til forvaltningslov foreslåede § 27. Derved udebliver den tilsigtede præcisering af bestemmelsen, og det vil stadig være muligt med hjemmel i særlige lovbestemmelser uden at lægge forvaltningslovens principper til grund at påbyde tavshedspligt om forhold, der ikke i sig selv er fortrolige.
Mindretallet finder dette betænkeligt og anfører, at problemet bør gøres til genstand for overvejelse, når lovbestemmelser, der indeholder hjemmel til fortrolighedspålæg, ved lejlighed tages op til revision.
Der henvises i øvrigt til justitsministerens besvarelse af udvalgets spørgsmål nr. 31.
Det forekommer videre uheldigt, at den foreslåede ophævelse af straffelovens § 264 b gør det vanskeligt at stille ændringsforslag med det formål at begrænse »hæleribestemmelsen« i den gældende straffelovs § 152, stk. 5, til kun at omfatte forhold, der i dag henføres under § 264 b (privatlivet tilhørende hemmeligheder).
»Hæleribestemmelsen« indsattes ved en straffelovsrevision i  

 1972, idet forslagsstillerne dog begrænsede dens anvendelsesområde til overtrædelser af § 264 b.
Uden nogen begrundelse eller nærmere drøftelse i øvrigt placeredes bestemmelsen ved lovforslagets endelige vedtagelse desuden som en tilføjelse til den dagældende § 152 som et nyt stk. 4. Så vidt ses kriminaliserer bestemmelsen i praksis udelukkende journalister, der som led i deres arbejde offentliggør fortrolige oplysninger.
En sådan bestemmelse kan være rimelig for så vidt angår oplysninger vedrørende privatlivet tilhørende forhold, men synes derudover ikke at have nogen anden berettigelse end at standse eventuelle lækager inden for de offentlige myndigheders kreds.
Et fjerde mindretal (det radikale venstres medlem af udvalget) indstiller lovforslagene til vedtagelse og vil ved 2. behandling af lovforslagene redegøre for sin stilling til de stillede ændringsforslag.
Ændringsforslag til I.
Forslag til forvaltningslov Til § 27 Af justitsministeren, tiltrådt af et flertal (S, KF, V, SF, CD og KrF):
1) I stk. 1 indsættes efter »væsentlige hensyn« ordene:  

 »til offentlige eller private interesser, herunder«.
 Af et mindretal (SF):
 2) Stk. 1, nr. 6, affattes således:
 »6) forhandlinger, der er led i den interne beslutningsproces,».
Til § 28 3) § 28 affattes således:
»§ 28. Oplysninger om enkeltpersoners personlige, herunder økonomiske, forhold må ikke videregives til en anden forvaltningsmyndighed, medmindre dette følger af bestemmelserne i § 29 eller oplysningerne i forvejen er offentligt tilgængelige eller den, oplysningerne angår, har meddelt samtykke hertil.
Stk. 2. Som selvstændig forvaltningsmyndighed efter stk. 1 anses sådanne kommunale organer, som ved lov er tillagt egen kompetence.
Stk. 3. Samtykke efter stk. 1 skal meddeles skriftligt og skal indeholde oplysning om, 1) hvilke typer oplysninger der må videregives, 2) hvem oplysningerne må videregives til, og 3) til hvilket formål oplysningerne må anvendes af den angivne modtager.
Stk. 4. Er det umuligt eller forbundet med afgørende vanskeligheder at indhente samtykke, må der dog videregives oplysninger, i det omfang den myndighed, der besidder oplysningerne, anser det for at være i overensstemmelse med den pågældendes interesse.
Stk. 5. Samtykke efter stk. 1 bortfalder senest 1 år efter det er givet.« Af et flertal (S, KF, V, CD og KrF), tiltrådt af justitsministeren:
 4) Efter stk. 3 indsættes som nyt stykke:
»Stk. 01. Samtykke efter stk. 2, nr. 1, skal meddeles skriftligt og indeholde oplysning om, hvilken type oplysninger der må videregives, til hvem oplysninger må videregives og til hvilket formål.
Kravet om skriftlighed kan dog fraviges, når sagens karakter eller omstændighederne i øvrigt taler derfor.« 5) Efter stk. 3 indsættes som nyt stykke:
»Stk. 02. Samtykke efter stk. 2, nr. 1, bortfalder senest et år efter det er givet.« Af justitsministeren, tiltrådt af et flertal (S, KF, V, CD og KrF):
 6) Efter stk. 3 indsættes som nyt stykke:
»Stk. 03. Lokale administrative organer, som ved lov er tillagt en selvstændig kompetence, anses som en selvstændig myndighed efter stk. 1 og 3.« Til § 29 Af et mindretal (SF):
 7) Paragraffen affattes således:
»§ 29. Videregivelse af de i § 28, stk. 1, nævnte oplysninger kan dog ske, når 1) det klart følger af lov eller bestemmelser fastsat i henhold til lov, at oplysningen skal videregives, 2) videregivelse er et nødvendigt led i den afgivende myndigheds behandling af en sag, 3) videregivelse er nødvendig for den modtagende myndigheds udførelse af lovbestemte tilsyns- eller kontrolopgaver samt opgaver, der er et nødvendigt led i behandlingen af klagesager, 4) oplysningerne vedrører overtrædelse af den lovgivning, myndigheden forvalter, og videregivelse sker som led i retshåndhævelse, 5) oplysningerne vedrører misbrug, vanrøgt eller lignende af børn og unge eller personer med psykiske eller fysiske handicap og videregivelse sker som led i retshåndhævelse eller 6) hensynet til hemmeligholdelse findes at burde vige for væsentlige hensyn til at forebygge eller opklare lovovertrædelser, der er direkte rettet mod den afgivende myndighed eller dennes medarbejdere i forbindelse med udførelsen af deres funktioner.
Stk. 2. Der kan videregives oplysninger til brug for forskning på vilkår, der fastsættes af den afgivende myndighed.
Videregivelse kan dog kun ske, hvis den offentlige interesse i forskningsprojektets gennemførelse klart overstiger interessen i oplysningernes hemmeligholdelse.« Til § 32 Af justitsministeren, tiltrådt af et flertal (S, KF, V, SF, CD og KrF):
 8) I paragraffen ændres ordene »er uden« til: »ikke er  

 af«.
BEMÆRKNINGER Til nr. 1 Der er ikke med bestemmelsen i lovforslagets § 27, stk. 1, tilsigtet en udvidelse af tavshedspligten i forhold til bestemmelsen i § 152, stk. 3, i forslaget til lov om ændring af borgerlig straffelov (L 6). For at udelukke en eventuel tvivl herom foreslås det i § 27, stk. 1, præciseret, at der gælder tavshedspligt med hensyn til en oplysning, når det er nødvendigt at hemmeligholde den for at varetage væsentlige hensyn til offentlige eller private interesser, herunder navnlig til de i nr. 1-8 særligt fremhævede offentlige eller private interesser.
Til nr. 2 Ændringsforslaget indsnævrer den i justitsministerens lovforslag indeholdte formulering væsentligt, idet tavshedspligt kun i sig selv antages at bestå vedrørende udtalelser i forbindelse med forhandlinger i lukkede forsamlinger inden for den offentlige forvaltning.
Bestemmelsen ændrer ikke den faste sædvane, der gælder for kommunalbestyrelsers forhandlinger for lukkede døre, hvorefter egne udtalelser kan refereres, men ikke andres, ligesom referat i øvrigt kan finde sted under iagttagelse af fortrolighed, der fremgår af andre bestemmelser.
Formuleringen viser hen til straffelovens § 129.
Til nr. 3 Justitsministerens lovforslag bygger i realiteten på en opdeling af alle oplysninger i tre kategorier: stærkt følsomme (»rent private«), andre fortrolige og helt ufølsomme.
En sådan opdeling må nødvendigvis give anledning til afgrænsningsvanskeligheder og vanskelig fortolkningstvivl i konkrete situationer.
Der kan f.eks. henvises til registertilsynets praksis (f.eks. årsberetningen 1983, side 35, og 1981, side 62), der bygger på en tilsvarende opdeling i lov om offentlige myndigheders registre § 9. Der kan endvidere henvises til bemærkningerne til forslaget til nævnte § 9. Eksemplerne i ministerens svar af 24. oktober 1985 på retsudvalgets spørgsmål nr. 11 er ligeledes illustrative.
Efter omstændighederne vil de oplysninger, en social klient afgiver om sine boligforhold (herunder samlivsforhold), kunne være lige så følsomme som de oplysninger, en patient giver sin læge om »banale«  

 sygdomsforhold.
De kan være mere beskyttelsesværdige end de oplysninger, personen giver lægen eller familierådgiveren om helbredstruende arbejdsmiljø eller -ulykker.
Normalt vil oplysninger om en persons boglån på biblioteket være ganske ufølsomme; men det vil bestemt ikke altid være tilfældet.
I ændringsforslaget sondres i stedet alene mellem fortrolige oplysninger og andre oplysninger, og her benyttes den samme afgrænsning, som justitsministeren anvender i forslaget til lov om offentlighed i forvaltningen § 12, stk. 1, nr. 1.
I ændringsforslagets stk. 1 er det ikke nærmere præciseret, hvem adgangen til udlevering, henholdsvis pligten til hemmeligholdelse, påhviler.
Som i justitsministerens lovforslag er det forudsat, at dispositionsretten over oplysningerne tilkommer den forvaltningsmyndighed, som ligger inde med dem.
Udtrykket »videregivelse« forudsætter, at der er tale om  

 udveksling mellem forskellige forvaltningsmyndigheder.
Hvad der forstås ved »forvaltningsmyndighed«, er i almindelighed klart.
I tvivlstilfælde vil det være naturligt at søge vejledning i den praksis, som er opbygget omkring udtrykket »internt arbejdsmateriale«, jfr. den gældende offentlighedslovs § 5, nr.
3-5. Det følger heraf f.eks., at amtskommunens socialcenter, når det optræder som sekretariat for amtsankenævnet, sammen med nævnet udgør en myndighed (ad hoc), der er adskilt fra amtskommunens social- og sundhedsforvaltning i øvrigt.
Dette gælder, selv om de samme medarbejdere, når de behandler andre sager, er integreret i amtsrådets administration.
Følgen heraf er altså, at oplysninger kun kan udveksles mellem social- og sundhedsforvaltningen og f.eks. amtsankenævnet, hvis betingelserne i §§ 28 ff. er opfyldt.
I en henseende fører en henvisning til offfentlighedslovens regler om internt arbejdsmateriale dog ikke med sikkerhed til et hensigtsmæssigt resultat, nemlig når talen er om udveksling af oplysninger mellem en kommunalbestyrelse (med tilhørende forvaltning) på den ene side og på den anden side komunale organer med selvstændig (lovumiddelbar) kompetence, navnlig socialudvalget og ligningskommissionen.
Denne situation er fastslået reguleret i stk. 2.
Udveksling kan således f.eks. være aktuel mellem socialforvaltningen og skoleforvaltningen eller mellem skattevæsenet og kommunens miljøtilsyn.
Sådan udveksling kan naturligvis være sagligt velbegrundet i de sager, der behandles.
Men den bør efter forslagsstillernes opfattelse kun kunne ske under de samme betingelser, typisk samtykke fra de berørte, som gælder for udveksling mellem andre selvstændige myndigheder.
Behovet for diskretion understreges af, at ligningskommission og socialudvalg ofte arbejder med oplysninger, som er indhentet ved særlige tvangsmidler (f.eks. skattelovgivningens oplysningspligt) eller i kraft af udtrykkeligt eller stiltiende løfte om diskretion.
Sådanne omstændigheder bør i dag også efter justitsministeriets opfattelse begrunde, at videregivelse nægtes.
Der kan henvises til justitsministeriets svar til retsudvalget i Folketingstidende 1977-78, tillæg B, sp. 1019 f.
Justitsministeriet skriver i sine bemærkninger til lovforslaget (side 24), at det ikke finder det praktisk muligt generelt at gennemføre videregivelsesbegrænsninger mellem kommunale forvaltningsgrene.
Ministeriet begrunder synspunktet i det gældende princip om den kommunale enhedsforvaltning.
Denne begrundelse er ikke holdbar.
Princippet om den kommunale enhedsforvaltning opfattes normalt som udtryk for det forhold, at hele kommunens forvaltning i organisatorisk forstand er en helhed under borgmesterens og i sidste ende kommunalbestyrelsens ledelse.
Princippet kan næppe forstås sådan, at det udtrykker noget om den procedure, der nærmere skal følges, når de stærkt forskelligartede funktioner udøves.
At princippet ikke hindrer, at der er barrierer mellem forskellige dele af forvaltningen, er en kendt sag allerede under den gældende retstilstand.
Således har kommunalbestyrelsesmedlemmer, der ellers har adgang til alle administrationens sager, ikke adgang til de sager, der henhører under socialudvalgets og ligningskommissionens særlige kompetence.
Det har kun de kommunalbestyrelsesmedlemmer, der tillige er medlemmer af disse organer.
Det er således både reelt velbegrundet og i harmoni med det kommunale styres funktionsmåde, når det foreslås, at der sættes »skodder« mellem disse organer og kommunens øvrige administration, hvorved informationsudveksling reguleres på samme måde som mellem andre selvstændige forvaltningsmyndigheder.
Man kunne overveje, om der også burde sættes »skodder« mellem de øvrige forvaltningsgrene indbyrdes.
Dette synes dog ikke foreneligt med de forudsætninger, hvorpå kommunalforvaltningen virker.
Der er ikke her på samme måde en tradition for lovgivning om forvaltningens funktionsmåde.
Tværtimod har nok netop forvaltningens »bredde« været et (godt) argument for en del af  

 de opgaveudlægningslove, der er fulgt i kølvandet på kommunalreformen.
På den anden side er det klart ikke tilsigtet, at den diskretion, der faktisk iagttages i dag inden for den enkelte forvaltningsmyndighed, skal svækkes som følge af de nye regler.
Der kan her henvises til § 32 og til justitsministeriets svar af 23. oktober 1985 på retsudvalgets spørgsmål nr. 9; heri forudsættes, at der kan eksistere en diskretionspligt inden for den enkelte forvaltningsmyndighed.
Det samme gælder den diskretion, der iagttages inden for den enkelte forvaltnings rammer.
Det er reelt særdeles velbegrundet, at det, en hjemmehjælper erfarer under sit arbejde, normalt ikke videregives til socialforvaltningens bistandsafdeling.
Noget sådant ville hæmme hjemmehjælperens funktionsmulighed og i øvrigt være et brud på den berettigede forventning, klienten har om hjemmehjælperens opgave og diskretion med hensyn til sin viden om forholdene i hjemmet.
Det må erkendes, at der vanskeligt kan lovgives herom; men sigtet er heller ikke her en forøgelse af informationsstrømmen bag borgerens ryg.
Så gode hensigterne end er, vil det dog altid være et skridt mod umyndiggørelse af den enkelte.
Ændringsforslagets stk. 3 og 5 om samtykke svarer i det væsentlige til § 16 i lov om offentlige myndigheders registre.
Reglerne vil dels sikre bevis for samtykkets afgivelse, dels motivere de involverede myndigheder til nøje at afveje hensynene for og imod videregivelse, og dels give anledning til, at vedkommende person vejledes om de positive og negative virkninger for ham af et samtykke.
Det anføres i bemærkningerne til justitsministerens lovforslag (side 24), at en ansøger bør gøres bekendt med, at nægtelse af samtykke til indhentning/afgivelse af oplysninger kan resultere i, at ansøgningen ikke kan imødekommes.
Dette kan tiltrædes.
Men der er grund til at præcisere, at ikke enhver samtykkenægtelse kan have den beskrevne virkning.
Undertiden vil en sag kunne finde en anden afgørelse også uden den ønskede oplysning, jfr. f.eks.
socialministeriets cirkulære nr. 140 af 15. august 1975, punkt 28, og nr. 191 af 9. oktober 1975, punkt 23. Som hovedregel påhviler sagsoplysningen nemlig forvaltningen, jfr. undersøgelsesmaksimen, og ikke borgeren.
Undertiden fastlægger eller forudsætter vedkommende lov, hvilke oplysninger en ansøger skal afgive eller forvaltningen på anden måde skaffe.
Nægtelse af at afgive yderligere oplysninger eller af at give samtykke til indhentelse af yderligere oplysninger kan i så fald ikke medføre afslag på det ansøgte, jfr. bemærkningerne side 21 til § 32 i justitsministerens lovforslag.
Fastholdes disse principper ikke, vil det være en tom gestus at fastsætte regler om samtykkekrav i loven.
Borgeren vil da være i en reel tvangssituation, som gør det umuligt for ham at afslå.
Ændringsforslagets stk. 4 er vel principielt ufornødent.
Almindelige nødretsgrundsætninger ville formentlig føre til samme resultat.
Når det dog er medtaget, skyldes det, at justitsministerens lovforslags § 28, stk. 2, nr. 3 (som foreslås udeladt) bl.a.
begrundes i dette synspunkt.
Der bør f.eks. videregives oplysninger om en patient fra et sygehus til et andet, selv om vedkommende patient måtte være ude af stand til at afgive samtykke.
Til nr. 4 Ændringsforslaget indebærer, at samtykke til at videregive oplysninger, jfr. § 28, stk. 2, nr. 1, som hovedregel skal meddeles skriftligt og indeholde oplysning om, hvilken type oplysninger der må videregives, til hvem oplysningerne må videregives og til hvilket formål.
Det kan ikke udelukkes, at det i nogle situationer kan være uhensigtsmæssigt, at en sag må sættes i bero, indtil skriftligt samtykke foreligger, selv om den, oplysningen angår, f.eks. telefonisk har tilkendegivet at være indstillet på, at oplysningen kan videregives.
Det bestemmes derfor, at skriftligt samtykke kan undlades, hvis sagens karakter eller omstændighederne i øvrigt tillader det.
Kravet om skriftlighed i § 28 kan fraviges, når sagens karakter eller omstændighederne i øvrigt taler derfor.
Der er herved navnlig tænkt på tilfælde, hvor hensynet til den pågældende selv eller til væsentlige offentlige eller andre private interesser taler for, at behandlingen af en sag, hvortil oplysningerne skal udleveres, ikke skal udsættes, for at der kan indhentet et skriftligt samtykke, som efter omstændighederne kan bevirke en vis forsinkelse af sagen.
Som det fremgår af § 29, gælder der ikke et krav om skriftlighed for så vidt angår samtykke til indhentning af oplysninger i ansøgningssager.
Er der i en ansøgningssag givet et mundtligt samtykke til, at der i forbindelse med ansøgningssagens behandling kan indhentes fortrolige oplysninger om ansøgeren fra en anden forvaltningsmyndighed, og er denne bekendt med det afgivne samtykke, vil det ikke være nødvendigt, at der tillige efter § 28 indhentes skriftligt eller mundtligt samtykke til, at oplysningerne kan videregives.
Til nr. 6 Ved den foreslåede ændring præciseres det bl.a., at det sociale udvalg er en selvstændig myndighed efter § 28 i forhold til den øvrige kommunale forvaltning for så vidt angår sager, hvor det sociale udvalg efter bistandsloven har fået tillagt en selvstændig kompetence.
En lignende selvstændig stilling gælder for ligningskommissioner, skolekommissioner, brandkommissioner m.v.
Til nr. 7 Bestemmelsen omhandler de undtagelser, der skal gælde fra videregivelsesforbuddet i § 28. Kredsen af undtagelsessituationer er betragteligt snævrere end i justitsministerens lovforslag.
Det er klart, at det sine steder vil gøre forvaltningens arbejde lidt tungere, omend den modsatte effekt også vil optræde.
Det vil desuden her og der udsætte borgeren for noget besvær med at skulle afgive de samme oplysninger til flere forskellige myndigheder.
Det fra Sverige kendte princip om, at myndighederne skal »raecke varandra handen« har ikke nogen sinde vundet indpas i dansk forvaltningsret.
Og det har gode reale grunde.
I den henseende lægges vægt på følgende:
For det første tilsiger et hensyn til den personlige integritet, at oplysningsstrømmen mellem myndighederne begrænses.
Integritet er et upræcist ord, som vanskeligt lader sig definere.
Det udvalg, som forberedte registerlovene, tyede til det amerikanske »a right to be let alone«.
Herved angives, at modstykket til integritetsbeskyttelsen er et overvågningssamfund, hvor det offentlige i snart den ene, snart den anden forklædning fører intenst opsyn med den enkeltes færden.
At betone integritetsbeskyttelsen er også at understrege, at den enkelte bør sikres vidtstrakt indflydelse på og ansvar for sin egen situation.
For det andet vil det utvivlsomt hæmme effektiviteten i visse offentlige servicefunktioner, hvis den enkelte ikke tør rykke ud med relevante oplysninger af frygt for, at de kommer andetsteds hen.
De funktioner, der udøves af hjemmehjælpere, lærere, psykiatere, socialrådgivere, krisecentermedarbejdere og narkokonsulenter f.eks., vil utvivlsomt lide skade, hvis ikke de pågældende klienter sikres diskretion.
Det bør ikke blive sådan, at blot fordi sådanne funktioner varetages af det offentlige, inkorporeres de derved i det offentliges overvågnings- og kontrolapparat.
For det tredje må det undgås, at »det offentlige« kommer til at fremstå for den enkelte som et stort, utilnærmeligt hele, hvis indre processer er uforståelige for ham.
De talrige offentlige organer er vel stadig, hver for sig, til at få i tale for den enkelte.
Tømres de derimod yderligere sammen, f.eks. ved at åbne for en næsten uhæmmet informationsstrøm imellem dem, vil mange sager kunne behandles og afgøres, uden at de berørte behøver at inddrages nævneværdigt.
Det vil være en praktisk lettelse, men på længere sigt skabe en kolossal kløft mellem myndighederne og individet stik imod de intentioner om decentralisering, der ellers har været påberåbt i lovgivningen i den sidste snes år.
De videregivelsesmuligheder, der bør blive tilbage, fremgår af § 29, stk. 1, nr. 1-6.
Det følger af bestemmelsens indledning, at det er den myndighed, der har oplysningen i sin besiddelse, der afgør, om en videregivelsesanmodning skal imødekommes.
Der er ikke tale om en diskretionær afgørelse, men om en vurdering af, om betingelserne i nr. 1-6 er opfyldt.
Er de det ikke, er videregivelse udelukket.
Er de det, kan oplysningerne videregives, og normalt skal de det også, jfr. § 31. Det følger dog af hovedlinjen i nærværende ændringsforslag, at konkret tvivl bør medføre hemmeligholdelse.
Herved bemærkes også, at der som oftest vil stå andre midler til rådighed for den rekvirerende myndighed, bl.a. retsplejelovens forhørs-, vidne- og editionsregler.
Nr. 1 svarer til § 28, stk. 2, nr. 2, i justitsministerens lovforslag.
Det er dog med henblik på fortolkningen i konkrete situationer søgt præciseret, at specielle videregivelsesregler i lovgivningen kun går forud for forvaltningslovens, hvis det klart er sigtet med den pågældende lov.
Nr. 2 og 3 svarer i det væsentlige til § 28, stk. 2, nr. 4, i ministerens lovforslag.
Af redaktionelle grunde er det dog delt i to numre og ændret lidt i ordlyden.
Det er angivet, at tilsyns- og kontrolopgaver skal være lovbestemte for at kunne begrunde udleveringsadgang for anden myndighed.
Det skyldes, at tilsyn og kontrol er meget upræcise begreber, der bruges på mange forskellige måder.
Den virksomhed, der udøves af borgmesteren som administrationsleder eller af ministeren som chef for ministeriets forskellige organer, må anses som lovbestemt.
Klagesager er medtaget for fuldstændigheds skyld, og oplysningen, der kan videregives, omfatter såvel klager over sagsbehandling som klager over det materielle forhold.
Reglen giver endvidere bl.a. mulighed for, at en myndighed, der fører tilsyn efter speciallovgivningen, f.eks. miljøloven, arbejdsmiljøloven og byggeloven, kan afgive de fornødne oplysninger i en politianmeldelse af en konstateret lovovertrædelse.
Nr. 4-6 udtrykker de eneste modstående hensyn, som bør kunne begrunde udlevering af oplysninger; sammenlign herved justitsministerens lovforslags § 28, stk. 2, nr. 3.
Ifølge nr. 4-5 kan oplysninger videregives med henblik på at forebygge og opklare visse forbrydelser m.v.
 Reglen gælder både videregivelse til politiet og til f.eks.
arbejdstilsynet, levnedsmiddeltilsynet og tilsynsmyndigheder efter miljøbeskyttelsesloven.
Nr. 6 indeholder en specialregel om lovovertrædelser, som er rettet direkte mod den myndighed, som er i besiddelse af oplysningerne.
Bestemmelsens område er f.eks. socialbedrageri, vold mod myndighedens ansatte m.v.
Reglen er formuleret som en afvejningsregel.
Den afgivende myndighed skal foretage en vurdering af behovet for at afgive oplysningerne sammenholdt med hensynet til hemmeligholdelse.
Herved henvises til de generelle synspunkter ovenfor, som begrunder en tilbageholdende praksis med hensyn til oplysningers vandring.
Stk. 2 er indføjet som konsekvens af, at § 28, stk. 2, nr. 3, i justitsministerens lovforslag ikke foreslås medtaget i loven.
Til nr. 8 Ændringsforslaget indebærer en tydeliggørelse af bestemmelsen, således at det præciseres, at ansatte i den offentlige forvaltning ikke i forbindelse med deres arbejde må skaffe sig fortrolige oplysninger, som ikke er af betydning for udførelsen af deres opgaver.
Ændringsforslag til II.
Forslag til lov om offentlighed i forvaltningen Til § 1 Af justitsministeren, tiltrådt af et flertal (S, KF, V, SF, CD og KrF):
 1) Stk. 2, nr. 1, affattes således:
»1) elforsyningsvirksomheder, der producerer, transmitterer eller distribuerer elektricitet ved spænding på 500 V eller derover,».
Til § 12 Af et mindretal (SF):
 2) Stk. 1, nr. 2, affattes således:
»2) tekniske indretninger eller fremgangsmåder eller om drifts- eller forretningsforhold eller lignende, når det godtgøres, at der vil være nærliggende risiko for, at der påføres den person eller virksomhed, oplysningerne angår, afgørende økonomisk tab, såfremt begæringen imødekommes.« Til § 16 Af et mindretal (S og SF):
 3) Stk. 3 udgår.
Til § 17 Af justitsministeren, tiltrådt af et flertal (S, KF, V, SF, CD og KrF):
 4) I stk. 3 indsættes efter sidste punktum som nyt punktum:
»Adgangen til aktindsigt efter § 1, stk. 2, gælder ikke for dokumenter, der er udfærdiget af eller er indkommet til de i bestemmelsen nævnte selskaber, institutioner, foreninger m.v. før lovens ikrafttræden.« BEMÆRKNINGER Til nr. 1 Bestemmelsen indebærer, at alle elforsyningsvirksomheder, der producerer eller fordeler elektricitet ved spændinger på 500 V eller derover, omfattes af offentlighedslovens regler.
Den fastsatte grænse på 500 V svarer til den grænse, der efter elforsyningslovens § 9 er afgørende for, om en elforsyningsvirksomhed er omfattet af elforsyningslovens regler om prisberegning m.v.
Til nr. 2 Ændringsforslaget tilsigter at sikre, at der gives aktindsigt i miljøbeskyttelsessager for så vidt angår oplysninger om sammensætningen af spildevandsudledninger samt andre emissioner.
 Bestemmelsen indebærer en skærpelse af den gældende lovs § 2, stk.
1, nr. 2, hvorefter virksomhedens blotte vægring mod udlevering af de omhandlede oplysninger i praksis udelukker eller væsentligt besværliggør aktindsigt.
Der henvises i denne forbindelse til biologerne Vagn Juhl Larsen og Per Christensens sag vedrørende aktindsigt i spildevandsforholdene for 2 virksomheder i Odense.
Der henvises til miljøministerens besvarelse af miljø- og planlægningsudvalgets spørgsmål nr. 355 (almindelig del - bilag 116, folketingsåret 1985-86) samt til justitsministerens notat af 14. maj 1985, side 11, om eventuelle ændringer i forslaget til forvaltningslov (L 13) og forslaget til lov om offentlighed i forvaltningen (L 14).
Til nr. 3 Formålet med ændringsforslaget er at forhindre, at der opkræves betaling for fotokopier af sagsakter, hvori der er begæret aktindsigt.
Fotokopieringsteknikkens udvikling har siden udfærdigelsen af justitsministeriets bekendtgørelse nr. 453 af 10.
november 1970, hvori der fastsættes betalingssatser på henholdsvis 10 og 5 kr. for første og følgende sider, væsentligt billiggjort kopiering.
Det må derfor anses for rimeligt, at betalingsreglerne helt bortfalder.
Dette understreges også af, at det almindelige sigte med loven er at udvide adgangen til aktindsigt.
Hagen Hagensen (KF) fmd.
Barfoed (KF) Karen Thurøe Hansen (KF) Agnete Laustsen (KF) Bjørn Elmquist (V) Birthe Rønn Hornbech (V) Birgith Mogensen (CD) Inger Stilling Pedersen (KrF) Ole Espersen (S) Jytte Andersen (S) Torben Lund (S) Lissa Mathiasen (S) Erik B.
Smith (S) Jimmy Stahr (S) Leif Hermann (SF) Ebba Strange (SF) nfmd.
Estrup (RV) Partierne VS, FP og FD havde ikke medlemmer i udvalget.
Bilag Nogle af udvalgets spørgsmål til justitsministeren og dennes svar herpå Spørgsmål nr. 14:
Hvilken konkret betydning vil begrundelsespligten få for afgørelser truffet af kriminalforsorg, anstalter og arresthuse i sager vedrørende de indsatte? Vil et afslag på ansøgning om udgangstilladelse f.eks. fortsat kunne begrundes udelukkende med, at »der foreligger fare for misbrug«, uden at det oplyses,  

 hvorpå faren for misbrug skønnes at foreligge? Svar:
Efter § 22 i forslaget til forvaltningslov skal en afgørelse, når den meddeles skriftligt, være ledsaget af en begrundelse, medmindre afgørelsen fuldt ud giver den pågældende part medhold.
De nærmere regler om begrundelsens indhold er fastsat i lovforslagets § 24.
Som anført i de specielle bemærkninger til § 24, lovforslaget side 52, er det ikke muligt at foretage en præcis beskrivelse af, hvor udførligt en myndighed skal udforme den begrundelse, der meddeles for en truffet afgørelse.
Besvarelsen heraf må bl.a. bero på, hvor aktivt den pågældende part har medvirket i den forudgående sagsbehandling, og på sagens karakter.
Det følger dog af § 24, stk. 1, at en begrundelse for en afgørelse skal indeholde en henvisning til de retsregler, i henhold til hvilke afgørelsen er truffet.
I det omfang afgørelsen efter de gældende regler beror på et skøn, skal begrundelsen tillige angive de hovedsynspunkter, der har været bestemmende for skønsudøvelsen.
Efter § 24, stk. 2, skal begrundelsen endvidere om fornødent indeholde en kort redegørelse for de oplysninger vedrørende sagens faktiske omstændigheder, som er tillagt væsentlig betydning for afgørelsen.
Afgørelser, der træffes skriftligt inden for kriminalforsorgen og som ikke fuldt ud giver den pågældende part medhold, skal efter disse regler være ledsaget af en begrundelse, der opfylder de ovennævnte krav.
I det eksempel, der nævnes i spørgsmålet, vil et afslag på ansøgning om udgangstilladelse, der alene begrundes med, at »der foreligger fare for misbrug«, i almindelighed ikke opfylde kravene til begrundelsens indhold efter bestemmelserne i lovforslagets § 24.
Ud over en henvisning til de retsregler, i henhold til hvilke afgørelsen er truffet, skal begrundelsen tillige indeholde en angivelse af, hvilke forhold der fører til, at man skønner, at der foreligger fare for misbrug.
 Spørgsmål nr. 16:
Ministeren bedes oplyse, om Kommunernes Landsforening, Amtsrådsforeningen og Kommunedata med den foreliggende formulering er medtaget under offentlighedsloven? Svar:
Efter § 1, stk. 1, i forslaget til lov om offentlighed i forvaltningen skal den nye offentlighedslov gælde umiddelbart for al virksomhed, der udøves af den offentlige forvaltning.
Efter § 1, stk. 3, kan vedkommende minister efter forhandling med justitsministeren endvidere fastsætte regler om, at loven skal gælde for nærmere angivne selskaber, institutioner, foreninger m.v., som ikke kan henregnes til den offentlige forvaltning.
Det gælder dog kun, såfremt udgifterne ved deres virksomhed overvejende dækkes af statslige eller kommunale midler, eller i det omfang de ved eller i henhold til lov har fået tillagt beføjelse til at træffe afgørelser på statens eller en kommunes vegne.
Det fremgår af bemærkningerne til lovforslagets § 1, stk. 1, lovforslagets side 11, at der ved fastlæggelsen af, hvilke myndigheder og institutioner der skal henregnes til »den offentlige forvaltning«, skal lægges vægt på en bedømmelse af institutionernes organisatoriske placering og kun i tilfælde, hvor denne kan give anledning til tvivl, tillige på, hvilke funktioner institutionen udøver.
Således kan institutioner, der er oprettet på privatretligt grundlag, som f.eks. selvejende institutioner og foreninger, kun henregnes til »den offentlige forvaltning« og dermed være omfattet umiddelbart af loven, såfremt de udøver offentlig virksomhed af mere omfattende karakter og derved er undergivet intensiv offentlig regulering, tilsyn og kontrol.
 Institutioner, der er organiseret i selskabsform, f.eks.
 aktieselskaber og interessentskaber, falder uden for § 1, stk. 1.
Det har navnlig på baggrund af forarbejderne til den gældende offentlighedslov givet anledning til tvivl, hvorvidt kommunale fællesskaber, der betegner sig interessentskaber, andelsselskaber og lignende privatretlige betegnelser, kan anses for omfattet af begrebet »den offentlige forvaltning«.
Det antages, at den kommunale styrelseslov finder anvendelse på sådanne fællesskaber, og det samme gælder andre forvaltningsretlige regler, som f.eks.
reglerne om tavshedspligt.
På den baggrund og som følge af, at disse fællesskaber løser kommunale opgaver på de deltagende kommuners vegne, må også sådanne fællesskaber anses for en del af den offentlige forvaltning og dermed umiddelbart være omfattet af loven.
Kommunale fællesskaber, som skal godkendes efter § 60 i den kommunale styrelseslov, vil således umiddelbart være omfattet af loven.
Justitsministeriet har til brug ved besvarelsen af spørgsmålet indhentet en udtalelse fra indenrigsministeriet.
 Indenrigsministeriet har i den anledning bl.a. udtalt følgende:
»Kommunernes Landsforening og Amtsrådsforeningen varetager funktioner som interesseorganisationer for medlemskommunerne og yder disse bistand med løsningen af deres opgaver.
På denne baggrund finder indenrigsministeriet ikke, at de er omfattet af udtrykket »den offentlige forvaltning«.
Det bemærkes specielt, at indenrigsministeriet ikke mener, at kommunernes medlemskab af disse foreninger kræver de kommunale tilsynsmyndigheders godkendelse efter den kommunale styrelseslovs § 60, idet foreningerne ikke er kommunale fællesskaber.
Med hensyn til Kommunedata kan det oplyses, at dette er et interessentskab, hvis interessenter er Kommunernes Landsforening og Amtsrådsforeningen.
Interessentskabets formål er gennem drift af databehandlingscentraler at udføre elektronisk databehandlingsarbejde for de tilsluttede kommuner og amtskommuner.
Herudover kan interessentskabet påtage sig elektronisk databehandlingsarbejde for andre efter bestyrelsens beslutning.
Kommunedatas virksomhed finansieres ved den betaling, man får for det arbejde, man sælger.
På denne baggrund finder indenrigsministeriet heller ikke, at Kommunedata falder ind under udtrykket »offentlig forvaltning« i  

 § 1, stk. 1.' Justitsministeriet er enigt med indenrigsministeriet i, at de i spørgsmålet nævnte foreninger m.v. ikke er omfattet af udtrykket »den offentlige forvaltning« i lovforslagets § 1, stk. 1, og at  

 de derfor ikke umiddelbart vil være omfattet af den nye offentlighedslov.
Med hensyn til mulighederne for at inddrage de pågældende foreninger m.v. under offentlighedsloven efter bestemmelsen i lovforslagets § 1, stk. 3, udtaler indenrigsministeriet bl.a. følgende:
»Kommunernes Landsforening har telefonisk oplyst, at ca. 27 pct. af foreningens indtægter stammer fra medlemsbidrag, mens handelsmæssig virksomhed omfattende salg til kommuner, amtskommuner og private udgør ca. 44 pct. af indtægterne og betaling for konsulentbistand m.m. udgør den sidste del af indtægterne.
For Amtsrådsforeningens vedkommende er det telefonisk oplyst, at medlemsbidragene udgør ca. 60 pct. af indtægterne, mens de resterende indtægter fremkommer ved salg af ydelser.
Det er indenrigsministeriets opfattelse, at de to foreningers samt Kommunedatas indtægter på denne baggrund i helt overvejende grad består af medlemsbidrag og indtægter ved salg af ydelser til kommuner og amtskommuner.« I bemærkningerne til lovforslagets § 1, stk. 3, lovforslaget side 13, er det nævnt, at en bestemmelse om, at en institution eller forening m.v. efter § 1, stk. 3, skal være omfattet af loven, for det første kan træffes, hvis udgifterne ved institutionens virksomhed overvejende dækkes af statslige eller kommunale midler.
Overførelsen af midler vil normalt bestå i direkte tilskud, men bestemmelsen omfatter også tilfælde, hvor en institutions udgifter dækkes i form af medlemsbidrag eller lignende eller af egentlige betalinger fra offentlige myndigheder for modydelser.
Det er ikke fundet muligt at lade nogen bestemt procentsats af de offentlige midler i forhold til de samlede udgifter være afgørende.
Der må anlægges en individuel bedømmelse heraf på grundlag af en række andre faktorer, herunder navnlig, hvilken virksomhed institutionen udøver.
Kravet om, at den offentlige udgiftsdækning skal være »overvejende«, indebærer dog, at den offentlige andel skal være  

 af en betragtelig størrelse i forhold til de samlede udgifter, i alt fald ikke under 60-70 pct. heraf.
Efter det for justitsministeriet oplyste udgøres langt den overvejende del af indtægterne for såvel Kommunernes Landsforening, Amtsrådsforeningen som Kommunedata af medlemsbidrag og betalinger for modydelser fra kommunerne og amtskommunerne.
Kun en meget beskeden del af indtægterne hidrører således fra salg af ydelser til private.
Som følge heraf vil de pågældende foreninger efter justitsministeriets opfattelse kunne inddrages under offentlighedsloven efter bestemmelsen i lovforslagets § 1, stk. 3.
 Spørgsmål nr. 17:
Ministeren bedes oplyse, hvorvidt de kommunale EDB-journaliseringssystemer, som er under indkøring, vil indeholde mulighed for udfærdigelse af postlister uden ekstra ressourceindsats eller systemerne subsidiært giver mulighed for jævnlig udarbejdelse af lister over sager, som er under behandling? Svar:
Justitsministeriet har til brug ved besvarelsen af spørgsmålet indhentet en udtalelse fra Kommunernes Landsforening.
Kommunernes Landsforening har i den forbindelse oplyst, at man i marts 1983 har udarbejdet en kravspecifikation for et fælleskommunalt EDB-journaliseringssystem.
Det fremgår af kravspecifikationen, at systemet vil give mulighed for udfærdigelse af såvel postlister som lister over sager, som er under behandling.
Kommunadata har udviklet den første grundversion af systemet, som for tiden er under afprøvning i 5 kommuner.
Systemet er baseret på anvendelse af mikro-datamater i kommunerne.
På baggrund af erfaringerne vil Kommunedata videreudvikle systemet, som derefter vil blive tilbudt alle kommuner.
Det understreges i svaret fra Kommunernes Landsforening, at der er tale om et valgfrit system, som kommunerne kan indføre, hvis de vurderer, at systemet er tilstrækkelig attraktivt ud fra såvel administrative som økonomiske hensyn.
På nuværende tidspunkt er det således efter Kommunernes Landsforenings opfattelse vanskeligt at vurdere, i hvilket omfang og i hvilken takt kommunerne vil anvende EDB-journaliseringssystemet.
 Spørgsmål nr. 18:
Findes der ved den nuværende eller den foreslåede affattelse af straffeloven nogen mulighed for at idømme straf til personer, som uhjemlet pålægger underordnede eller andre tavshedspligt.
Vil ministeren i benægtende fald tilstille udvalget et udkast til en sådan bestemmelse? Svar:
Der findes hverken i den gældende straffelov eller i det fremsatte forslag til ændring af straffeloven en særskilt lovregel om, at den, der uden fornøden hjemmel pålægger underordnede eller andre tavshedspligt, kan straffes.
Et tavshedspålæg, der går videre, end hvad der følger af bestemmelsen i § 27, stk. 2, i forslaget til forvaltningslov, vil efter omstændighederne kunne have karakter af en tjenesteforseelse, der kan medføre et disciplinært ansvar.
I særlig grove tilfælde vil forholdet efter omstændighederne kunne være omfattet af bestemmelsen i straffelovens § 157 om grov eller oftere gentagen forsømmelse eller skødesløshed i tjenestens eller hvervets udførelse eller bestemmelsen i § 61 c i lov om kommunernes styrelse om kommunalbestyrelsesmedlemmers grove tilsidesættelse af de pligter, som hvervet medfører, eller den tilsvarende bestemmelse i § 48 b i loven om Københavns kommunes styrelse.
 Spørgsmål nr. 21:
Vil politiets planer vedrørende indsatsen i forbindelse med større forureningsulykker fortsat være omfattet af reglerne om internt arbejdsmateriale? Svar:
1. I forbindelse med besvarelsen af nogle spørgsmål fra folketingets miljø- og planlægningsudvalg om Sojakagefabrikken i København (1984 -85, Alm. del - bilag 168) har justitsministeriet indhentet en udtalelse fra politidirektøren i København om offentlighed vedrørende politiets beredskabsplaner.
Politidirektøren oplyste bl.a., at planer af den i spørgsmål nr. 142 nævnte karakter hos Københavns politi betragtes som interne arbejdsinstrukser.
I den forbindelse har politidirektøren i øvrigt påpeget, at planerne løbende revideres, at en evakueringsplans gennemførelse afhænger af vindretning, udslippets størrelse, og hvilket stof der er tale om, og at fremgangsmåden ved gennemførelse af en eventuel evakuering derfor kan blive helt anderledes end således, som offentligheden måske flere år forinden havde opfattet en evakuering.
En eventuel offentliggørelse vil derfor efter politidirektørens opfattelse i givet fald direkte kunne modarbejde gennemførelse af evakuering i en konkret situation.
2. Beredskabsplanerne kan efter den gældende offentlighedslovs § 5, nr. 3, kun undtages fra aktindsigt som internt arbejdsmateriale, sålænge planerne ikke er videregivet til udenforstående, herunder til andre myndigheder, der skal bistå politiet i tilfælde af en forureningsulykke, eller til den pågældende virksomhed.
Beredskabsplaner, der er videregivet til andre, vil således som udgangspunkt være genstand for aktindsigt efter offentlighedslovens almindelige regler.
3. Efter bestemmelsen i § 8, nr. 4, i forslaget til offentlighedslov omfatter retten til aktindsigt uanset bestemmelsen i § 7 om interne arbejdsdokumenter sådanne dokumenter, når dokumenterne indeholder generelle retningslinjer for behandlingen af bestemte sagstyper og dokumenterne foreligger i endelig form.
 Bestemmelsen er ny.
Dokumenter, der indeholder generelle retningslinjer for beredskabet i forbindelse med forureningsulykker - d.v.s. retningslinjer, der ikke angår en bestemt virksomhed, men som angår forureningsulykker generelt - og som foreligger i endelig form, vil således ikke længere kunne undtages fra aktindsigt som interne arbejdsdokumenter, men vil være undergivet offentlighed efter lovens almindelige regler.
Efter forslagets § 13 er der hjemmel til at undtage oplysninger fra aktindsigt, hvis adgangen til aktindsigt findes at burde vige for en række nærmere opregnede væsentlige hensyn til offentlige eller private interesser.
I § 13, stk. 1, nr. 6, der har karakter af en opsamlingsbestemmelse, er anført hensynet til beskyttelse af andre offentlige eller private interesser, hvor hemmeligholdelse efter forholdets særlige karakter er påkrævet.
For så vidt angår anvendelse af denne undtagelsesbestemmelse, kan det anføres, at det i bemærkningerne til bestemmelsen er forudsat, at den kun anvendes, hvor hemmeligholdelse af hensyn til det offentliges eller privates interesser klart er påkrævet, jfr. således lovforslaget side 25.
Efter justitsministeriets opfattelse kan der være grund til at fremhæve, at undtagelse af oplysninger i generelle beredskabsplaner efter omstændighederne i medfør af denne bestemmelse må kunne foretages, i det omfang offentlighedens kendskab til oplysningerne indebærer en vis større risiko for, at virksomhedernes og myndighedernes udførelse af beredskabsplanerne eller dele heraf vil kunne blive vanskeliggjort.
Det følger af lovforslagets § 13, stk. 2, at såfremt kun en del af et dokument er omfattet af bestemmelserne i § 13, stk. 1, skal den, der har begæret aktindsigt, gøres bekendt med dokumentets øvrige indhold.
Der er således som udgangspunkt ikke hjemmel til at undtage en samlet, generel beredskabsplan fra aktindsigt under henvisning til, at dele af denne må anses for omfattet af en eller flere af undtagelsesbestemmelserne.
4. Beredskabsplaner vedrørende forureningsulykker på bestemte virksomheder vil, da der ikke er tale om generelle retningslinjer for bestemte sagstyper, kunne undtages fra aktindsigt som interne arbejdsdokumenter efter lovforslagets § 7. Det gælder dog ikke, hvis planen er videregivet til andre, herunder andre myndigheder eller til den pågældende virksomhed.
I så fald vil beredskabsplanen være undergivet aktindsigt efter lovens almindelige regler.
Såfremt beredskabsplanen ikke er videregivet til andre og således kan undtages fra aktindsigt som internt materiale, gælder der dog efter lovforslagets § 11, stk. 1, en pligt til at give meddelelse om faktiske oplysninger i sådanne dokumenter, hvis de er af væsentlig betydning for sagsforholdet.
Efter lovforslagets § 12, stk. 1, nr. 2, omfatter retten til aktindsigt ikke oplysninger om tekniske indretninger eller fremgangsmåder eller om drifts- eller forretningsforhold eller lignende, for så vidt det er af væsentlig økonomisk betydning for den person eller virksomhed, oplysningen angår, at begæringen ikke imødekommes.
Bestemmelsen er kun anvendelig, hvis indrømmelsen af aktindsigt efter en konkret vurdering må antages at indebære en nærliggende risiko for, at der - typisk af konkurrencemæssige grunde - påføres den pågældende person eller virksomhed skade, navnlig et økonomisk tab af nogen betydning.
En beredskabsplan, der indeholder oplysninger om en bestemt virksomheds tekniske indretning m.v., vil således kun i ganske særlige tilfælde efter en konkret vurdering kunne undtages fra aktindsigt efter denne bestemmelse.
Som anført ovenfor under pkt. 3, vil der efter omstændighederne være adgang til efter en konkret bedømmelse at undtage oplysninger i en beredskabsplan fra aktindsigt efter forslagets § 13, stk. 1, nr.
 6.
5. På denne baggrund er det justitsministeriets opfattelse, at den pågældende myndighed, som har udarbejdet beredskabsplanen, ved afgørelsen af spørgsmål om aktindsigt i beredskabsplaner må foretage en konkret vurdering af planernes enkelte elementer i forhold til lovens undtagelsesbestemmelser.
Justitsministeret finder ikke ud over det allerede anførte at kunne udtale sig om, i hvilket omfang beredskabsplaner i almindelighed kan undtages fra aktindsigt, idet afgørelsen heraf som anført må forudsætte en gennemgang og konkret vurdering af de enkelte elementer i planerne.
 Spørgsmål nr. 22:
Vil justitsministeren formulere et ændringsforslag til § 12, stk. 1, nr. 2, i L 5 i overensstemmelse med bemærkningerne på side 5, pkt.
8, i justitsministeriets notat af 14. maj 1985, der er optrykt som bilag til udvalgets beretning af 14. juni 1985? Svar:
Efter bestemmelsen i § 12, stk. 1, nr. 2, i forslaget til ny offentlighedslov (L 5) omfatter retten til aktindsigt ikke oplysninger om tekniske indretninger eller fremgangsmåder eller om drifts- eller forretningsforhold eller lignende, for så vidt det er af væsentlig økonomisk betydning for den person eller virksomhed, oplysningen angår, at begæringen ikke imødekommes.
I justitsministeriets notat af 14. maj 1985 er det bl.a. anført, at den tilsvarende undtagelsesbestemmelse i den gældende offentlighedslovs § 2, stk. 1, nr. 2, i praksis synes at blive anvendt i videre omfang end forudsat ved offentlighedslovens vedtagelse.
Det anføres endvidere, at grundlag for at ændre denne praksis efter justitsministeriets opfattelse bedst vil kunne tilvejebringes ved f.eks. i retsudvalgets betænknng - eller ved en genfremsættelse i lovforslagets bemærkninger - at præcisere, at der kun kan gives afslag på en begæring om aktindsigt efter bestemmelsen i § 12, stk. 1, nr. 2, hvis der efter en konkret bedømmelse må antages at være nærliggende risiko for, at der påføres den, oplysningerne vedrører, et tab.
Som nævnt i spørgsmålet er justitsministeriets notat af 14. maj 1985 optaget som bilag til beretningen fra folketingets retsudvalg af 1. august 1985 (blad nr. 962), og retsudvalget henviser i sin udtalelse til de synspunkter, der er indeholdt i notatet.
På denne baggrund vil justitsministeriet i den vejledning, der vil blive udarbejdet til forvaltningsloven, kunne præcisere, at undtagelsesbestemmelsen i § 12, stk. 1, nr. 2, kun er anvendelig, hvis det efter en konkret vurdering må antages, at der er nærliggende risiko for, at der påføres den, oplysningerne vedrører, et tab.
En eventuel præcisering af undtagelsesbestemmelsen i lovforslagets § 12, stk. 1, nr. 2, vil kunne udformes således:
»2) tekniske indretninger eller fremgangsmåder eller om drifts- eller forretningsforhold eller lignende, når det må antages, at der vil være nærliggende risiko for, at der påføres den, oplysningerne vedrører, et økonomisk tab, såfremt begæringen imødekommes.« Spørgsmål nr. 23:
Ad svaret på spm. 5 Skal svaret forstås således, at udtalelser til pressen fra en person, der ikke er beføjet hertil i henhold til ledelsesreglerne, er omfattet af reglerne om tavshedspligt? Svar:
Udtalelser til pressen fra en person, der ikke er beføjet hertil i henhold til ledelsesreglerne, er ikke i sig selv et brud på den pågældendes tavshedspligt.
Hvis den pågældende i sådanne tilfælde har givet udtryk for at udtale sig på myndighedens vegne, kan der derimod efter omstændighederne være tale om en tilsidesættelse af tjenestepligter, som kan medføre et disciplinært ansvar.
Såfremt den pågældende i sin udtalelse røber tavshedsbelagte oplysninger, vil der dog tillige kunne foreligge brud på tavshedspligten.
 Spørgsmål nr. 26:
Hvilke regler er de »herom gældende regler«, som er omtalt i bemærkningerne til lovforslaget side 58, 3. afsnit, hvorefter der kan videregives fortrolige oplysninger til andre myndigheder end forvaltningsmyndigheden? Svar:
I bemærkningerne til § 28 i forslaget til forvaltningslov er det fremhævet, at bestemmelserne i § 28 alene angår videregivelse af fortrolige oplysninger til andre forvaltningsmyndigheder.
Uden for bestemmelsen falder således videregivelse af oplysninger til domstolene og folketinget, herunder folketingets ombudsmand, samt til udenlandske myndigheder.
Om videregivelse af fortrolige oplysninger kan finde sted til andre myndigheder end forvaltningsmyndigheder, vil som hidtil bero på de herom gældende regler, d.v.s. straffelovens regler om tavshedspligt.
Efter straffelovens almindelige bestemmelser om tavshedspligt og efter forslaget til ændring af straffelovens regler om tavshedspligt må fortrolige oplysninger ikke uberettiget videregives til andre.
En videregivelse kan bl.a. være berettiget som følge af regler uden for straffeloven eller som følge af samtykke.
Der kan i den forbindelse henvises til straffelovrådets udtalelse af 13. maj 1985, pkt. 4. Udtalelsen er optrykt som bilag til forslaget til lov om ændring af borgerlig straffelov (L 6).
Hertil kommer, at der i lovgivningen kan være fastsat særlige regler om tavshedspligt og oplysningspligt.
Som eksempel på en bestemmelse om oplysningspligt kan nævnes, at de personer i den offentlige forvaltning, der er omfattet af ombudsmandens kompetence, efter § 7 i lov om folketingets ombudsmand er forpligtet til at meddele ombudsmanden de oplysninger og til at fremlægge de dokumenter og protokoller, som ombudsmanden i sit hvervs medfør forlanger.
De nærmere regler om videregivelse af oplysninger m.v. til domstolene til brug ved behandlingen af retssager er bl.a. fastsat i retsplejelovens kapitel 18 om vidner og kapitel 28 om parternes og tredjemands forpligtelse til i borgerlige sager at fremlægge synbare bevismidler.
Reglerne om videregivelse af dokumenter til brug i straffesager findes i retsplejelovens § 785. Den grundlæggende bestemmelse om videregivelse af oplysninger fra den offentlige forvaltning til domstolene til brug ved behandlingen af retssager findes i retsplejelovens § 169 om vidnepligt for personer i offentlig tjeneste eller hverv.
Bestemmelsen er sålydende:
»§ 169. Tjenestemænd eller andre, der handler i offentligt eller dermed ligestillet hverv, må ikke uden samtykke af vedkommende myndighed afkræves vidneforklaring om forhold, med hensyn til hvilke der i det offentliges interesse påhviler dem tavshedspligt.
 . . .
Stk. 2. Nægtes samtykke, kan retten, såfremt forklaringens afgivelse findes at være af afgørende betydning for sagens udfald, pålægge vedkommende myndighed over for retten at redegøre for grundene til nægtelsen.
Finder retten herefter, at hensynet til hemmeligholdelse bør vige for hensynet til sagens oplysning, kan den bestemme, at vidneforklaring skal afgives.
Dette gælder dog ikke, hvis nægtelsen er begrundet med hensynet til statens sikkerhed eller dens forhold til fremmede magter.« Spørgsmål nr. 28:
Ministerens kommentarer udbedes til skrivelse af 13. november 1985 fra Dansk Socialrådgiverforening til udvalget vedrørende lovforslagene.
Skrivelsen er omdelt til udvalget under L 4 - bilag 18.
 Svar:
Dansk Socialrådgiverforening rejser bl.a. spørgsmål om, hvorvidt en kommunalt ansat hjemmehjælper kan videregive oplysninger til en socialrådgiver ansat i en kommunal rådgivergruppe, og om der frit kan udveksles oplysninger mellem ansatte i skoleforvaltningen og social- og sundhedsforvaltningen.
I forslaget til forvaltningslov er der i § 28 fastsat nærmere regler om videregivelse af fortrolige oplysninger til andre forvaltningsmyndigheder.
De opgaver, der udføres af socialrådgivere og hjemmehjælpere, hører efter bistandsloven under det sociale udvalg.
Videregivelse af oplysninger fra en hjemmehjælper til en anden ansat i den sociale forvaltning, f.eks. en socialrådgiver, vil - da der således er tale om videregivelse af oplysninger inden for samme myndighed - ikke være omfattet af reglerne i forslagets § 28.
Derimod vil reglerne om tavshedspligt i den gældende straffelovs § 152 og reglerne i forslaget til ændring af straffeloven (tavshedspligt) finde anvendelse på videregivelse af fortrolige oplysninger inden for samme myndighed.
Efter disse regler vil videregivelse af oplysninger til en anden ansat inden for samme myndighed kun være berettiget - og dermed ikke omfattet af tavshedspligten - hvis den, der modtager oplysningen, har en sagligt begrundet interesse i at få oplysningen, jfr. betænkning 998/1984 om tavshedspligt, side 142.
Efter bistandslovens § 28 har det sociale udvalg i øvrigt en forpligtelse til at udføre en vis opsøgende virksomhed, der formentlig i et vist omfang ville blive forhindret, hvis der skulle gælde en ubetinget tavshedspligt mellem de enkelte medarbejdere inden for den sociale forvaltning.
Videregivelse af en oplysning fra en hjemmehjælper til en socialrådgiver om f.eks., at klienten er stærkt bevægelseshæmmet, og at den pågældendes bolig derfor efter hjemmehjælperens opfattelse med økonomisk støtte fra kommunen burde indrettes mere hensigtsmæssigt, vil i almindelighed være sagligt begrundet og vil således ikke være uberettiget.
Videregivelse af oplysninger om en klients helbredsforhold vil derimod være uberettiget, hvis videregivelsen, herunder til en anden ansat inden for samme forvaltning, sker i privat sammenhæng uden sagligt grundlag.
I det nævnte eksempel må socialrådgiveren i øvrigt efter § 32 i forslaget til forvaltningslov ikke skaffe sig oplysninger, som er uden betydning for udførelsen af den pågældendes opgaver.
Som anført i besvarelsen af spørgsmål nr. 29 er socialudvalget en selvstændig myndighed i forhold til den øvrige kommunalforvaltning for så vidt angår bl.a. sager efter bistandsloven.
Det medfører bl.a., at der består tavshedspligt mellem ansatte i den sociale forvaltning vedrørende fortrolige oplysninger i disse sager og ansatte i andre dele af den kommunale forvaltning.
Der vil således som nævnt i besvarelsen af spørgsmål nr. 29 ikke kunne udveksles fortrolige oplysninger mellem socialforvaltningen og skoleforvaltningen, medmindre betingelserne i § 28 er opfyldt.
Socialrådgiverforeningen befrygter endvidere, at en stor del af de oplysninger, som socialforvaltningerne kommer i besiddelse af, ikke vil blive henført til »rent private forhold« og derfor ikke vil være omfattet af den strenge videregivelsesregel.
Som anført i justitsministeriets besvarelse af spørgsmål nr. 11 er udtrykket »rent private forhold« i lovteksten søgt præciseret således, at det omfatter oplysninger om race, religion og hudfarve, om politiske, seksuelle og strafbare forhold samt oplysninger om helbredsforhold og misbrug af nydelsesmidler samt oplysninger af lignende personlig karakter.
Det kan f.eks. være oplysninger om interne familiestridigheder eller ulykkestilfælde.
Efter justitsministeriets opfattelse må det netop være oplysninger af denne karakter, som sociale klienter med rette må kunne have tillid til ikke vil blive videregivet til andre, medmindre der foreligger helt særlige omstændigheder, således som det er foreslået i § 28, stk. 2. Også med hensyn til andre fortrolige oplysninger er der imidlertid foreslået en begrænsning i videregivelsesadgangen.
Efter § 28, stk. 3, må andre fortrolige oplysninger end nævnt i § 28, stk. 1, kun videregives til en anden forvaltningsmyndighed, når det må antages, at oplysningen vil være af væsentlig betydning for myndighedens virksomhed eller for en afgørelse, myndigheden skal træffe.
 Spørgsmål nr. 31:
Kan ministeren bekræfte, at i relation til personer, der virker i offentlig tjeneste eller hverv, men som ikke vil være omfattet af forvaltningsloven, eksempelvis folketingsmedlemmer, vil man ved en vurdering af, hvorvidt straffelovens regler om tavshedspligt er overtrådt, skulle foretage en bedømmelse af, hvorvidt en videregivet eller udnyttet oplysning må betragtes som fortrolig, ud fra de kriterier, der er angivet i forvaltningslovforslagets § 27, således at en tilkendegivelse fra den udleverende myndighed om, at en oplysning er fortrolig, ikke i sig selv gør en udlevering af oplysningen ulovlig.
 Svar:
Bestemmelserne i den gældende straffelovs § 152 og i § 152 i det foreliggende forslag til ændring af straffeloven (tavshedspligt), L 6, gælder for alle, som virker eller har virket i offentlig tjeneste eller hverv, herunder medlemmer af folketinget.
Bestemmelserne i § 27 i forslaget til forvaltningslov gælder derimod alene for personer, der virker inden for den offentlige forvaltning.
Bestemmelsen gælder således ikke for f.eks. medlemmer af folketinget eller for domstolene.
 Efter § 152 i straffeloven anses en oplysning for fortrolig, bl.a.
 hvis den »ved anden gyldig bestemmelse« er betegnet som sådan.
Denne bestemmelse indebærer, at der ved tjenestebefaling kan pålægges tavshedspligt.
Som anført i de almindelige bemærkninger til lovforslaget (side 7) må det antages, at der efter de gældende regler ikke gyldigt ved tjenestebefalinger kan pålægges tavshedspligt med hensyn til bestemte oplysninger, når der ikke foreligger væsentlige hensyn til offentlige eller private interesser, der gør det nødvendigt at hemmeligholde oplysningerne.
Den foreslåede formulering af bestemmelsen i lovforslagets § 152, stk. 3, vil således udelukke, at en myndighed af f.eks.
ordensmæssige grunde kan pålægge sine ansatte tavshedspligt med hensyn til oplysninger, der ikke er særligt følsomme, og som derfor ikke af hensyn til væsentlige offentlige eller private interesser bør behandles fortroligt.
Som anført af straffelovrådet i dets udtalelse af 13. maj 1985 over justitsministeriets oprindelige udkast til ændring af straffelovens regler om tavshedspligt vil den opregning af offentlig eller private interesser, der er foretaget i § 27, stk.
1, og som typisk kan føre til, at der gælder en tavshedspligt, kunne være af vejledende betydning ved fastlæggelsen af tavshedspligtens nærmere indhold også for så vidt angår vurderingen af, om der for personer, som ikke er omfattet af forvaltningsloven, foreligger en overtrædelse af straffelovens bestemmelser om tavshedspligten.
En minister kan imidlertid kun pålægge personer eller myndigheder tavshedspligt ved tjenestebefaling, såfremt der er tale om et over-/underordnelsesforhold.
En minister kan således ikke uden særlig lovhjemmel pålægge folketinget eller dets medlemmer tavshedspligt.
I de tilfælde, hvor der måtte være en særlig lovhjemmel til at fastsætte tavshedspligt med hensyn til særlige oplysninger, kan der således fastsættes en tavshedspligt, der også gælder for folketinget, uanset om oplysningerne ikke umiddelbart ville være undergivet tavshedspligt efter § 152 i straffeloven.
Udvalget har, efter at lovforslagene ved 2. behandling blev henvist til fornyet udvalgsbehandling, behandlet disse i flere møder og har herunder stillet spørgsmål til justitsministeren, som denne har besvaret skriftligt.
 Udvalget har endvidere modtaget skriftlige henvendelser fra:
De Samvirkende Invalideorganisationer og Kvindeligt Arbejderforbund i Danmark.
Ad I.
Forslag til forvaltningslov Et flertal (socialdemokratiets, socialistisk folkepartis og det radikale venstres medlemmer af udvalget) indstiller lovforslaget til vedtagelse med de stillede ændringsforslag.
Et mindretal (det konservative folkepartis, venstres, centrum-demokraternes og kristeligt folkepartis medlemmer af udvalget) indstiller lovforslaget til vedtagelse med det under nr.
 2 stillede ændringsforslag.
Mindretallet finder ikke, at henvisningen i § 27, stk. 1, nr. 6, til offentlige myndigheders interne beslutningsproces bør udgå.
Mindretallet er enig med flertallet i, at det også efter de gældende regler må antages, at der består en tavshedspligt i det omfang, det er nødvendigt for at beskytte den interne beslutningsproces.
 Dette er bekræftet i en nyere højesteretsdom.
Selv om henvisningen i § 27, stk. 1, nr. 6, udgår af lovteksten, vil der alligevel gælde tavshedspligt med hensyn til sådanne oplysninger i samme omfang som i dag, da opregningen af hensyn i § 27, stk. 1, som kan begrunde en tavshedspligt, ikke er udtømmende.
Formålet med bestemmelsen i § 27, stk. 1, er bl.a. at give de offentligt ansatte en vejledning om, hvilke hensyn der efter omstændighederne kan begrunde tavshedspligt.
Mindretallet finder det derfor af hensyn til de ansatte uheldigt, at de som følge af ændringsforslaget ikke af loven kan se, at der på dette område kan gælde en tavshedspligt.
 Mindretallet kan ikke tiltræde ændringsforslag nr. 3.
Mindretallet er enig i, at der er behov for at sikre tilliden til offentlige myndigheder og institutioner, navnlig inden for sundheds- og socialsektoren.
Dette hensyn mener mindretallet imidlertid fuldt ud er opfyldt med den væsentlige indskrænkning, der med lovforslaget er foretaget i forvaltningsmyndighedernes adgang til at videregive fortrolige oplysninger, hvor der navnlig er lagt vægt på beskyttelsen af den enkelte borgers interesser.
Ændringsforslaget vil kunne give anledning til uheldige uligheder i retsanvendelsen.
Erfaringerne med den gældende retstilstand synes således at vise, at nogle myndigheder i langt videre omfang end andre kan befrygtes at ville finde, at praktisk talt ingen anden interesse vil kunne opveje hensynet til institutionens interesse i, at der ikke videregives oplysninger til andre forvaltningsmyndigheder.
Efter ændringsforslaget træffes afgørelsen af, om hensynet til den pågældende myndigheds interesser udelukker videregivelse af oplysninger til andre forvaltningsmyndigheder, af myndighedens ledelse efter et skøn over de modstående interesser.
Det vage kriterium, der må indgå i vurderingen af en myndigheds generelle interesse i ikke at videregive oplysninger, vil kunne give anledning til en betydelig retsusikkerhed for de ansatte, der eventuelt kan mødes med disciplinære foranstaltninger for udlevering af oplysninger til en anden myndighed, hvis ledelsen finder, at videregivelsen var i strid med myndighedens interesser.
Da ændringsforslaget skaber en betydelig usikkerhed om, i hvilket omfang der er sikkerhed for, at der kan videregives oplysninger til andre myndigheder, vil gennemførelsen af ændringsforslaget ikke muliggøre den ophævelse af de bestående pligtudleveringsregler, som det var hensigten i vidt omfang skulle ske efter gennemførelsen af forvaltningslovens regler, ligesom en række andre myndigheder vil kunne føle behov for at få gennemført regler om pligtudlevering i deres lovgivning.
Ad II.
Forslag til lov om offentlighed i forvaltningen Et flertal (socialdemokratiets, det konservative folkepartis, venstres, centrum-demokraternes og kristeligt folkepartis medlemmer af udvalget) indstiller lovforslaget til vedtagelse i den affattelse, hvori det foreligger efter 2. behandling.
Et mindretal (socialistisk folkepartis og det radikale venstres medlemmer af udvalget) indstiller lovforslagene til vedtagelse med det stillede ændringsforslag.
Et flertal (socialdemokratiets, socialistisk folkepartis og det radikale venstres medlemmer af udvalget) bemærker, at justitsministeren i den vejledning, der vil blive udarbejdet til lov om offentlighed i forvaltningen, bør forbeholde betaling for afskrifter og kopier til særligt omfattende aktindsigtsbegæringer.
Ad III.
Forslag til lov om ændring af borgerlig straffelov (Tavshedspligt) Udvalget indstiller lovforslaget til vedtagelse uændret.
Ændringsforslag til I.
Forslag til forvaltningslov Af et flertal (S, SF og RV):
Til § 27 1) Stk. 1, nr. 6, udgår.
 Af udvalget, tiltrådt af justitsministeren:
Til § 28 2) I stk. 1 indsættes efter »politiske,» ordet:  

 »foreningsmæssige,», og efter ordet »helbredsforhold« indsættes: », væsentlige  

 sociale problemer«.
 Af et flertal (S, SF og RV):
3) I stk. 2, nr. 3, indsættes efter »hensynet til« ordene:  

 »de interesser, der begrunder hemmeligholdelse, herunder hensynet til«.
BEMÆRKNINGER Til nr. 1 Hensynet til offentlige myndigheders interne beslutningsproces er tilgodeset i opregningen af de hensyn, der i øvrigt er nævnt i lovforslagets § 27, stk. 1, samt i det forhold, at de hensyn til offentlige eller private interesser, der efter § 27, stk. 1, kan begrunde tavshedspligt, efter bestemmelsens ordlyd ikke er udtømmende.
Selv om henvisningen i § 27, stk. 1, nr. 6, til offentlige myndigheders interne beslutningsproces udgår, vil der således på dette område i samme omfang som hidtil kunne gælde tavshedspligt.
Forslagsstillerne finder imidlertid, at det forhold, at hensynet til offentlige myndigheders interne beslutningsproces nævnes i selve lovteksten, kan tages som udtryk for, at der i videre omfang end hidtil skal gælde tavshedspligt med hensyn til sådanne oplysninger.
På den baggrund, og da der efter forslagsstillernes opfattelse kun i særlige tilfælde bør gælde tavshedspligt med hensyn til offentlige myndigheders interne beslutningsproces, finder forslagsstillerne, at bestemmelsen bør udgå.
Til nr. 2 Med ændringsforslaget sker en yderligere eksemplifikation af, hvilke oplysninger der er omfattet af, hvad der kan betegnes som enkeltpersoners rent private forhold.
Til nr. 3 Ændringsforslaget nedtoner retten til at videregive oplysninger til varetagelse af private eller offentlige interesser i forhold til det af justitsministeren foreslåede.
Der bør være hjemmel til, at man f.eks. i den sociale sektor får mulighed for at afveje hensynet til offentlige interesser med hensynet til, at man gennem videregivelse af disse rent personlige oplysninger skader muligheden for - generelt - at udføre socialt arbejde, der ofte bygger på et åbent tillidsforhold mellem den person, der skal have bistand, og den person, der skal yde denne bistand.
Det er åbenbart, at den mulighed, der her hjemles, ikke kan anvendes til, at medarbejderne i forvaltningen skønner, at enhver oplysning om rent private forhold vil skade tillidsforholdet til borgerne og ødelægge deres arbejde.
Det må være et afvejningsspørgsmål, i hvilke tilfælde det er indlysende, at det fremtidige arbejde vil lide afgørende skade ikke alene i relation til den pågældende borger, men også i relation til borgerne i almindelighed.
Ændringsforslag til II.
Forslag til lov om offentlighed i forvaltningen Af et mindretal (SF og RV):
Til § 12 Stk. 1, nr. 2, affattes således:
»2) tekniske indretninger eller fremgangsmåder eller drifts- eller forretningsforhold eller lignende, når det må antages, at der vil være nærliggende risiko for, at der påføres den person eller virksomhed, oplysningerne angår, et væsentligt økonomisk tab, såfremt begæringen imødekommes.« Bemærkninger Ændringsforslaget tilsigter at sikre, at der gives aktindsigt i miljøbeskyttelsessager for så vidt angår oplysninger om sammensætningen af spildevandsudledninger samt andre emissioner.
 Bestemmelsen indebærer en skærpelse af den gældende lovs § 2, stk.
1, nr. 2, hvorefter virksomhedens blotte vægring mod udlevering af de omhandlede oplysninger udelukker eller væsentligt besværliggør aktindsigt.
Der henvises i denne forbindelse til biologerne Vagn Juhl Larsens og Per Christensens sag vedrørende aktindsigt i spildevandsforholdene for 2 virksomheder i Odense.
Der henvises til miljøministerens besvarelse af miljø- og planlægningsudvalgets spørgsmål nr. 355 (almindelig del - bilag 116, folketingsåret 1985-86) samt til justitsministerens notat af 14. maj 1985, side 11, om eventuelle ændringer i forslaget til forvaltningslov (L 13) og forslaget til lov om offentlighed i forvaltningen (L 14).
Hagen Hagensen (KF) fmd.
Barfoed (KF) Karen Thurøe Hansen (KF) Agnete Laustsen (KF) Bjørn Elmquist (V) Birthe Rønn Hornbech (V) Birgith Mogensen (CD) Inger Stilling Pedersen (KrF) Ole Espersen (S) Jytte Andersen (S) Torben Lund (S) Lissa Mathiasen (S) Erik B.
Smith (S) Jimmy Stahr (S) Leif Hermann (SF) Ebba Strange (SF) nfmd.
Estrup (RV) Partierne VS, FP og FD havde ikke medlemmer i udvalget.
Retsudvalgets spørgsmål nr. 1-13, 15, 19, 20, 24, 25, 27, 29, 30 og 32-37 til justitsministeren i forbindelse med udvalgets behandling af lovforslagene og svarene herpå.
Retsudvalgets spørgsmål nr. 14, 16-18, 21-23, 26, 28 og 31 til justitsministeren og svarene herpå er optrykt som bilag til udvalgets betænkning over lovforslagene.
Nogle af udvalgets spørgsmål til justitsministeren og dennes svar herpå Spørgsmål nr. 1:
Vil justitsministeren drage omsorg for, at også NESA - Nordsjællands Elektricitetsaktieselskab omfattes af lov om offentlighed i forvaltningen.
 Svar:
Ved udarbejdelsen af bestemmelsen i § 1, stk. 2, i forslaget til lov om offentlighed i forvaltningen blev der i forbindelse med afgrænsningen af, hvilke større energiforsyningsselskaber der skal omfattes af en offentlighedsordning, af lovtekniske grunde lagt vægt på så vidt muligt at anvende en afgrænsning, der i forvejen er kendt i energiforsyningslovgivningen.
For elforsyningsvirksomhedernes vedkommende valgtes den samme afgrænsning, som gælder med hensyn til spørgsmålet, om der til elforsyningsvirksomhed kræves bevilling.
Der er dog efter justitsministeriets opfattelse ikke noget til hinder for, at der ved udformningen af offentlighedslovens bestemmelse om, hvilke elforsyningsvirksomheder der skal omfattes af en offentlighedsordning, vælges en anden afgrænsning, således at NESA og andre tilsvarende distributionsselskaber umiddelbart omfattes af loven.
 En ændring af lovforslaget med henblik herpå kan affattes således:
Til § 1 Stk. 2, nr. 1, affattes således:
»1) elforsyningsvirksomheder, der producerer, transmitterer eller distribuerer elektricitet ved spænding på 500 V eller derover,».
Bestemmelsen indebærer, at alle elforsyningsvirksomheder, der producerer eller fordeler elektricitet ved spændinger på 500 V eller derover, omfattes af offentlighedslovens regler.
Omfattet af bestemmelsen er alle distributionsanlæg bortset fra nogle enkelte meget små anlæg, der alene forsyner et mindre antal private forbrugere.
Distributionsanlæg, herunder NESA, der forsyner erhvervsvirksomheder og/eller et større antal private forbrugere, vil være omfattet af bestemmelsen.
Bestemmelsen omfatter endvidere 20-25 transformerstationer, dvs. anlæg, der normalt forsyner et mindre område end distributionsanlæggene.
De transformerstationer, der herefter omfattes af bestemmelsen i § 1, stk. 2, nr. 1, har imidlertid en sådan størrelse, at det efter justitsministeriets opfattelse ikke vil være urimeligt at inddrage dem under en offentlighedsordning.
Den fastsatte grænse på 500 V er således også den grænse, der efter elforsyningslovens § 9 er afgørende for, om en elforsyningsvirksomhed er omfattet af elforsyningslovens regler om prisberegning m.v., hvorfor de nævnte transformerstationer også må antages at have praktisk administrativ mulighed for at kunne inddrages under offentlighedsloven.
 Spørgsmål nr. 2:
Vil justitsministeren imødekomme de ønsker, der kom til udtryk under 1. behandling af lovforslagene vedrørende en eventuel høring om reglerne vedrørende tavshedspligt og deres betydning for forvaltningen og borgerne.
 Svar:
Spørgsmålet om tavshedspligt og om en begrænsning i forvaltningsmyndighedernes adgang til at videregive oplysninger til andre forvaltningsmyndigheder har været indgående behandlet af tavshedspligtsudvalget i betænkning nr. 998/1984 om tavshedspligt.
Betænkningen har været udsendt til høring blandt en række myndigheder og organisationer, hvis høringssvar sammen med straffelovrådets udtalelse af 13. maj 1985 har dannet grundlag for de fremsatte lovforslag.
Der er således allerede nu fremkommet en lang række synspunkter vedrørende udformningen af regler om tavshedspligt m.v., og justitsministeriet har derfor ikke fundet det nødvendigt at søge de foreslåede regler belyst gennem en ny skriftlig høringsrunde.
Justitsministeriet vil imidlertid, hvis retsudvalget ønsker det, være indstillet på at belyse rækkevidden af de foreslåede tavshedspligtsregler og deres betydning for borgerne og forvaltningen yderligere.
Det vil eventuelt kunne ske ved en høring eller lignende.
Justitsministeriet vil også hvis det ønskes - i forbindelse med en eventuel lovteknisk gennemgang for retsudvalget kunne foretage en bredere gennemgang af tavshedspligtsspørgsmålet og bl.a. på baggrund af tavshedspligtsudvalgets betænkning belyse fordele og ulemper ved forskellige former for regulering af tavshedspligten.
 Spørgsmål nr. 3:
Vil ministeren drage omsorg for en teknisk gennemgang af reglerne om tavshedspligt og belyse lovforslaget i relation til betænkning om tavshedspligt.
 Svar:
Justitsministeriet vil meget gerne medvirke til en sådan teknisk gennemgang af spørgsmål i forbindelse med reglerne om tavshedspligt.
 Spørgsmål nr. 4:
 Ministerens kommentarer udbedes til vedlagte artikel fra Juristen, 5.
oktober 1985, af universitetslektor Oluf Jørgensen, om tavshedspligt af hensyn til den interne beslutningsproces.
 Svar:
1. Forfatterens formål med artiklen synes navnlig at være at give en vurdering af behovet for tavshedspligt af hensyn til offentlige myndigheders interne beslutningsproces.
Der er efter forfatterens mening her tale om et hensyn, som med større eller mindre styrke gør sig gældende i alle sager, og som i den yderste konsekvens kan føre til meget vidtgående begrænsninger i ytringsfriheden.
Tavshedspligt af hensyn til den interne beslutningsproces kan efter forfatterens opfattelse få karakter af, at den offentlige forvaltning beskytter sig selv mod det besvær, som offentlighed under sagsforberedelsen kan medføre.
Forfatteren konkluderer, at tavshedspligt af hensyn til den interne beslutningsproces er en alvorlig begrænsning i ansattes og politikeres ytringsfrihed.
2. Efter § 152, stk. 3, i forslaget til lov om ændring af borgerlig straffelov og § 27, stk. 1, i forslaget til forvaltningslov er en oplysning fortrolig, når det er nødvendigt at hemmeligholde den for at varetage væsentlige hensyn til offentlige eller private interesser.
Blandt de offentlige interesser, der kan begrunde, at en oplysning skal behandle fortroligt, er nævnt væsentlige hensyn til offentlige myndigheders interne beslutningsproces.
Det er efter bestemmelsen kun væsentlige hensyn til beslutningsprocessen, der kan begrunde tavshedspligt.
Tavshedspligten indtræder endvidere kun, når hemmeligholdelse er nødvendig for at beskytte denne interesse.
3. Spørgsmålet om, hvorvidt der bør være offentlighed omkring den politiske beslutningsproces, er indgående drøftet i offentlighedsudvalgets betænkning om offentlighedslovens revision (857/1978).
Som påpeget af udvalget beror afgørelsen heraf på en vanskelig afvejning af modstridende hensyn.
På den ene side er hensynet til at skabe øget kendskab til det offentliges virksomhed og hermed give et bedre grundlag for den løbende debat om offentlige anliggender.
På den anden side lader det sig imidlertid efter udvalgets opfattelse ikke bestride, at en ubetinget gennemførelse af offentlighedsprincippet i denne henseende ikke vil være forsvarlig, idet den politiske beslutningsproces både på statsligt og kommunalt niveau nødvendigvis fordrer et vist mål af fortrolighed.
For så vidt angår den centrale politiske beslutningsproces på statsligt niveau følger det således efter udvalgets opfattelse af principielle forfatningsretlige synspunkter, at regeringen udadtil må betragtes som en enhed, hvorfor det for regeringsarbejdets funktionsmuligheder er af afgørende betydning, at udenforstående ikke har adgang til at blive gjort bekendt med regeringens interne overvejelser, herunder med eventuelle meningsforskelle blandt regeringens medlemmer.
På tilsvarende måde er det af væsentlig betydning for den politiske beslutningsproces i kommunerne, at der er adgang til i fortrolighed at foretage overvejelser af foreløbig karakter, hvilket kan være en væsentlig forudsætning for at udligne eventuelle meningsforskelle mellem de politisk valgte repræsentanter inden for kommunalbestyrelsen eller et af dennes udvalg eller mellem sådanne organer indbyrdes.
Såfremt der var adgang til at blive gjort bekendt også med rent foreløbige overvejelser på de forskellige stadier af den kommunale beslutningsproces, ville dette let kunne medføre en fastfrysning af standpunkter og dermed være til hinder for opnåelsen af kompromiser, der er et nødvendigt element i folkevalgte organers beslutningsproces.
 Justitsministeriet kan tiltræde disse synspunkter.
4. Bestemmelsen i § 27, stk. 1, nr. 6, i forslaget til forvaltningslov har til formål at give offentligt ansatte m.fl.
mulighed for frit at forberede og drøfte de sager, der er under behandling, samt tid til at overveje, hvilken stilling myndigheden skal indtage.
Som eksempel kan nævnes overvejelser om, hvorvidt et lovforslag skal fremsættes eller en retssag skal føres.
Bestemmelsen giver udtryk for, hvad der må antages at gælde efter den bestående retstilstand, jfr. således tavshedspligtsudvalgets betænkning (nr. 998/1984), side 189. Under bestemmelsen kan således efter omstændighederne også falde oplysninger om indholdet af interne drøftelser, herunde forhandlinger i udvalg, f.eks.
kommunalbestyrelsernes stående udvalg og arbejdsgrupper samt oplysninger i de referater, forslag og planer, der udarbejdes inden for en myndighed, og den brevveksling, som finder sted inden for myndigheden, herunder brevveksling mellem en kommunalbestyrelse og dennes afdelinger, udvalg og andre administrative organer og mellem disse organer indbyrdes.
5. I artiklen anfører forfatteren, side 287, at spørgsmålet om, hvorvidt der er mulighed for at pålægge tavshedspligt med hensyn til oplysninger, der ikke umiddelbart er omfattet af lovregler herom, er tvivlsomt.
Ud fra hensynet til ytringsfriheden er det efter forfatterens opfattelse meget betænkeligt, hvis en ledelse eller et politisk flertal kan pålægge tavshedspligt, når de synes der er brug for det.
Et politisk flertal må efter forfatterens opfattelse ikke bruge tavshedspligten til at lukke munden på et mindretal, når det er belejligt, medens flertallet selv i andre tilfælde taler frit fra leveren om sager, der er under forberedelse.
Det er i den forvaltningsretlige litteratur antaget, at kommunalbestyrelsens adgang til at træffe bestemmelse om, hvorvidt en sag skal behandles for lukkede døre, ikke er ensbetydende med, at der også er tavshedspligt.
Den endelige afgørelse af, i hvilket omfang sagen medfører tavshedspligt for de enkelte medlemmer, ligger ikke hos kommunalbestyrelsen eller dens flertal.
Et kommunalbestyrelsesflertal vil altså ikke blot ved en henvisning til, at mødet er for lukkede døre, kunne forhindre et mindretal i at præcisere, hvorledes dets stilling er til en afgørelse.
Når sagen ikke efter sit indhold må betragtes som fortrolig, står det ethvert medlem frit for at referere sin egen opfattelse og stillingtagen.
Derimod kan det næppe antages, at et medlem frit kan omtale andre medlemmers indlæg vedrørende forhold, der ikke i sig selv er undergivet tavshedspligt, jfr.
Preben Espersen, De kommunale beslutninger, side 74. Samme opfattelse gives der udtryk for hos Erik Harder, Dansk Kommunalforvaltning, 3. udgave, side 216 ff.
Særligt om videregivelse af oplysninger om forhandlingerne i sager, der ikke af andre grunde er undergivet tavshedspligt, anfører Harder, a. st. side 220, bl.a. følgende:
»Spørgsmålet om medlemmers pligt til at bevare tavshed om forhandlinger for lukkede døre er herefter begrænset til at være et spørgsmål om forbud mod, at et medlem giver offentlig meddelelse om andre medlemmers udtalelser.
Der gælder vistnok en klar politisk sædvane i retning af, at man ikke bliver refereret for udtalelser under lukkede forhandlinger.
I mange situationer vil muligheden for at opnå et forhandlingsresultat være afhængig heraf, og hvis fortrolighed ikke kan opnås i forbindelse med den formelle beslutningsproces, må man regne med, at den vil blive opnået ved at henlægge forhandlingerne uden for møderne.
Den forventning, der kan bestå med hensyn til ikke at blive refereret for udtalelser for lukkede døre, må også blive afgørende i juridisk henseende, når dørlukningen finder sted i henhold til en udtrykkelig lovhjemmel.
Der må gælde en tavshedspligt.« Justitsministeriet er enig i, at et kommunalbestyrelsesflertal ikke blot ved en henvisning til, at mødet er for lukkede døre, vil kunne forhindre et mindretal i at præcisere, hvorledes dets stilling er til en afgørelse.
Det vil efter justitsministeriets opfattelse hverken efter de gældende regler eller efter lovforslagene være muligt for et kommunalpolitisk flertal at pålægge et mindretal tavshedspligt.
Justitsministeriet er ligeledes enig i, at hensynet til den interne beslutningsproces, herunder forhandlingerne i kommunalbestyrelsen, kan føre til, at det er nødvendigt at behandle oplysninger om, hvad der f.eks. er passeret under behandlingen af en sag for lukkede døre, fortroligt.
Som anført af Espersen, a. st., side 74 og af Harder, a. st., side 220, må det således antages, at der er tavshedspligt med hensyn til andre medlemmers udtalelser under lukkede forhandlinger.
På baggrund af kommunalbestyrelsens karakter af et politisk sammensat organ har justitsministeriet vanskeligt ved at se, i hvilke tilfælde der herudover efter bestemmelsen i § 27, stk. 2, vil kunne vedtages tavshedspligt alene under henvisning til hensynet til den interne beslutningsproces.
Efter § 27, stk. 1, i forslaget til forvaltningslov vil det over for de kommunalt ansatte, der efter den kommunale styrelseslovs § 10, stk. 2, har fået tilladelse til at overvære en sags behandling for lukkede døre, ved et tavshedspålæg kunne præciseres, i hvilket omfang de ikke må videregive oplysninger om, hvad der er passeret under mødet.
Justitsministeriet finder i den forbindelse grund til at fremhæve, at det i det nu foreliggende forslag til forvaltningslov er fastslået, at der inden for den offentlige forvaltning, herunder kommunalforvaltningen, kun kan pålægges tavshedspligt ved konkret tjenestebefaling med hensyn til en oplysning, når det er nødvendigt at hemmeligholde den for at varetage væsentlige hensyn til bestemte offentlige eller private interesser, jfr. forslagets § 27, stk. 2.
Muligheden for at pålægge tavshedspligt inden for den offentlige forvaltning er således ved lovforslaget begrænset til tilfælde, hvor det er nødvendigt at pålægge tavshedspligt for at varetage væsentlige hensyn til offentlige eller private interesser, herunder hensynet til den interne beslutningsproces.
Denne afgrænsning af adgangen til at pålægge tavshedspligt, svarer til afgrænsningen af tavshedspligten i § 152, stk. 3, i forslaget til ændring af straffeloven.
6. I artiklen antager forfatteren på baggrund af offentlighedslovens undtagelse for interne arbejdsdokumenter, at oplysninger om faktiske forhold og oplysninger, der kommer udefra eller er videregivet, ikke er undergivet tavshedspligt af hensyn til den interne beslutningsproces.
Det forhold, at en begæring om aktindsigt ikke kan afslås alene under henvisning til, at det eller de dokumenter, der ønskes udleveret, indeholder oplysninger, der må anses for undergivet tavshedspligt efter de almindelige regler herom, er ikke i alle tilfælde ensbetydende med, at disse bestemmelser har mistet deres betydning i andre relationer, jfr. betænkning om offentlighedslovens revision (857/1978), side 293. Offentlighedsloven regulerer alene spørgsmålet om, i hvilket omfang en forvaltningsmyndighed efter derom fremsat begæring er forpligtet til at stille oplysninger til rådighed (for andre end en sags parter) i en bestemt form - udlevering af aktstykker.
Loven regulerer derimod ikke, i hvilket omfang offentligt ansatte af egen drift må videregive fortrolige oplysninger, ligesom der ikke ved loven er taget stilling til, hvilke personer der kan træffe afgørelse efter loven på vedkommende forvaltningsmyndigheds vegne (den interne kompetencefordeling). Der vil således efter justitsministeriets opfattelse i ganske enkelte tilfælde kunne bestå en tavshedspligt med hensyn til faktiske oplysninger, selv om disse findes i dokumenter, der ville kunne kræves udleveret på begæring efter offentlighedsloven.
 Spørgsmål nr. 5:
Ministerens kommentarer udbedes til vedlagte artikel af landsretssagfører Rasmus Reeh fra særnummer af Dansk Presse, oktober 1985.
 Svar:
1. Landsretssagfører Rasmus Reeh behandler i sin artikel navnlig nogle spørgsmål om lovgivningens særlige regler om tavshedspligt og om adgangen til at pålægge tavshedspligt ved tjenestebefaling.
2. For så vidt angår spørgsmålet om særlige tavshedspligtsforskrifter i lovgivningen, er det Danske Dagblades Forenings (DDF) og Dansk Journalistforbunds (DJ) opfattelse, at tavshedspligtsudvalget burde have foretaget en egentlig gennemgang af alle lovgivningens særlige regler om tavshedspligt med henblik på at vurdere, om de vil kunne ophæves.
Udvalget har ikke foretaget en sådan gennemgang, idet udvalget var af den opfattelse, at de foreliggende ændringer af straffelovens almindelige regler om tavshedspligt ikke nødvendiggjorde en samtidig ændring af de særlige tavshedspligtsregler, og at de enkelte myndigheder efter en gennemførelse af nye generelle regler om tavshedspligt selv ville have bedre mulighed for at vurdere, om særlige tavshedsforskrifter burde ophæves, eventuelt i forbindelse med andre ændringer af den pågældende lovgivning.
En samlet udtømmende gennemgang af lovgivningens regler om tavshedspligt med henblik på at overveje ophævelse eller ændringer heraf i lyset af de nye generelle regler om tavshedspligt i straffe- og forvaltningsloven vil blive et endog meget omfattende arbejde, der efter justitsministeriets opfattelse ikke vil stå i rimeligt forhold til det lovtekniske udbytte, der vil kunne opnås herved.
Justitsministeriet er enig med tavshedspligtsudvalget i, at det ikke er nødvendigt at foretage en sådan samlet revision af lovgivningens særlige regler om tavshedspligt.
Justitsministeriet vil i den løbende lovtekniske gennemgang af lovforslag om ændringer i eksisterende love være opmærksom på spørgsmålet.
3. Landsretssagfører Rasmus Reeh oplyser endvidere, at rigsadvokaten i sit høringssvar over tavshedspligtsudvalgets betænkning udtalte sig imod forslaget om at ophæve adgangen til at pålægge tavshedspligt ved tjenestebefaling.
Der peges i den forbindelse på, at en arbejdsgruppe under justitsministeriets centrale samarbejdsudvalg for politiet i en beretning fra 1979 bl.a. havde givet udtryk for, at kompetencen til at give pressen oplysninger alene tilkom vedkommende politimester (politidirektøren) eller den, han havde delegeret opgaven til.
Rasmus Reeh synes at opfatte dette som et udslag af reglerne om tavshedspligt.
Når det i beretningen anføres, at kun politimesteren eller den, han bemyndiger, må udtale sig til pressen, er dette imidlertid ikke et udslag af reglerne om tavshedspligt, men er en følge af de almindelige regler for ledelsen af enhver offentlig myndighed, hvorefter adgangen til at bestemme, hvem der skal udtale sig på myndighedens vegne, f.eks. til pressen, tilkommer myndighedens ledelse.
4. Med hensyn til spørgsmålet om adgangen til at pålægge tavshedspligt ved tjenestebefaling er justitsministeriet enig med Danske Dagblades Forening og Dansk Journalistforbund i, at der inden for den offentlige forvaltning kun bør kunne pålægges tavshedspligt med hensyn til en oplysning, når det er nødvendigt at hemmeligholde den for at varetage væsentlige hensyn til bestemte offentlige eller private interesser.
En bestemmelse herom er derfor indsat i forvaltningslovens § 27, stk. 2.
 Spørgsmål nr. 6:
Indebærer § 27, stk. 1, i forslag til forvaltningslov en udvidelse af tavshedspligten i forhold til den foreslåede § 152, stk. 3, i forslag til lov om ændring af straffeloven, hvori det er bestemt, at en oplysning er fortrolig, når det er nødvendigt at hemmeligholde den for at varetage væsentlige hensyn til offentlige eller private interesser.
 Svar:
Efter § 27, stk. 1, i forslaget til forvaltningslov har den, der virker inden for den offentlige forvaltning, tavshedspligt, jfr.
borgerlig straffelov § 152 og §§ 152 c-152 f, når en oplysning ved lov eller anden gyldig bestemmelse er betegnet som fortrolig, eller når det i øvrigt er nødvendigt at hemmeligholde den for at varetage væsentlige hensyn til en række nærmere angivne offentlige eller private interesser.
Som anført i de specielle bemærkninger til bestemmelsen, lovforslaget side 55, må opregningen i § 27, stk. 1, antages at dække langt den overvejende del af de hensyn, der efter straffeloven kan føre til tavshedspligt.
Opregningen er dog ikke udtømmende.
Der er ikke med bestemmelsen tilsigtet en udvidelse af tavshedspligten i forhold til bestemmelsen i § 152, stk. 3, i forslaget til lov om ændring af borgerlig straffelov.
For at udelukke en eventuel tvivl herom kan der i § 27, stk. 1, i forslaget til forvaltningslov foretages følgende præcisering:
Til § 27 I stk. 1 indsættes efter »væsentlige hensyn« ordene: »til  

 offentlige eller private interesser, herunder«.
 Spørgsmål nr. 7:
Hvilke situationer ud over anke og høringsforhold er der tænkt på ved udformningen af reglen i § 28, stk. 2, nr. 4, 1. led.
 Spørgsmål nr. 8:
Vil en direkte angivet begrænsning af reglen i § 28, stk. 2, nr. 4, 1. led, til anke og obligatorisk høring være betænkelig, når henses til mulighederne i øvrigt for videregivelse.
 Svar:
Formålet med bestemmelsen i § 28, stk. 2, nr. 4, 1. led, er at sikre, at myndighederne kan varetage de opgaver, som de er blevet pålagt, også i de tilfælde, hvor andre myndigheder nødvendigvis skal inddrages i sagsbehandlingen eller i forbindelse med udøvelsen af faktisk forvaltningsvirksomhed.
Det kan f.eks. være tilfældet, når den myndighed, der behandler en sag, hvori der indgår fortrolige oplysninger, indhenter en udtalelse fra en anden myndighed, der har en særlig sagkundskab eller i øvrigt finder det nødvendigt at forelægge sagen for en anden myndighed.
Der kan også være tale om en forelæggelse som et led i anvendelsen af de »call in regler«, der på en del områder for tiden søges gennemført i forbindelse med begrænsninger i den sædvanlige ankeadgang.
I forbindelse med behandlingen af en klagesag vil det ligeledes være nødvendigt at videregive alle oplysninger af betydning for sagen fra den myndighed, der har behandlet sagen i første instans, til klagemyndigheden.
Ud over hørings- og anketilfældene har bestemmelsen navnlig til formål at sikre, at der kan videregives oplysninger til en anden forvaltningsmyndighed, når det i øvrigt er et nødvendigt led i selve sagsbehandlingen, eller for at en afgørelse kan få virkning efter sit indhold.
Som eksempel herpå kan nævnes de tilfælde, hvor en myndighed udfører sekretariatsopgaver for en anden myndighed.
Det gælder f.eks. den kommunale skatteforvaltnings forberedelse af sager for ligningskommissionen og de amtskommunale socialcentres sekretariatsmæssige bistand til revaliderings- og pensionsnævnet samt amtsankenævnet.
Som et andet eksempel på tilfælde, hvor løsningen af de opgaver, der efter lovgivningen pålægges myndighederne, forudsætter et samvirke mellem flere myndigheder, kan nævnes det sociale udvalgs beslutning om at anbringe et barn uden for hjemmet efter reglerne i bistandslovens kap. 18. Ud over, at det i bistandsloven er bestemt, at flere forskellige myndigheder skal medvirke ved selve sagsbehandlingen i det sociale udvalg, er det tillige en forudsætning, at den myndighed (institution), barnet skal anbringes hos, får nærmere oplysninger om baggrunden for opholdet.
Da lovgivningen således på en række forskellige retsområder forudsætter, at myndighederne samarbejder om løsningen af en opgave, har justitsministeriet fundet det påkrævet at medtage en undtagelse fra videregivelsesforbudet i § 28, stk. 1, når videregivelsen er et nødvendigt led i sagens behandling.
Det vil på den baggrund efter justitsministeriets opfattelse ikke være muligt at begrænse reglen i § 28, stk. 2, nr. 4, til hørings- og anketilfældene.
Justitsministeriet finder derimod grund til at fremhæve, at videregivelsen kun må ske, når den er et nødvendigt led i sagsbehandlingen.
Det er således ikke tilstrækkeligt, at videregivelsen blot vil være hensigtsmæssig.
 Spørgsmål nr. 9:
Kan det oplyses, hvorvidt en klient, der udelukkende søger rådgivning i medfør af bistandslovens §§ 28, 29 eller 32, kan risikere, at oplysninger om rent private forhold indhentes fra andre dele af forvaltningen eller fra en anden forvaltningsmyndighed? Svar:
Efter bistandslovens § 28 kan det sociale udvalg tilbyde enlige og familier vederlagsfri løbende vejledning og rådgivning og er forpligtet til ved opsøgende virksomhed at rette sådant tilbud til enhver, som må antages at trænge hertil.
Efter bistandslovens § 32, stk. 4, påhviler det det sociale udvalg at yde forældremyndighedens indehaver eller den, der faktisk sørger for et barn, særlig vejledning og støtte, når barnet har vanskeligheder i forhold til sine daglige omgivelser, skolen eller samfundet, eller når barnet i øvrigt lever under utilfredsstillende forhold.
I socialministeriets cirkulære af 9. oktober 1975 om rådgivning og tilsyn efter bistandsloven er det i pkt. 22 fremhævet, at vejledningen efter bistandsloven altid hviler på et frivilligt samarbejde, der iværksættes efter aftale med klienten, og som denne når som helst kan trække sig ud af.
Vedrørende spørgsmålet om i vejledningssituationen at indhente oplysninger om klienten udtales i cirkulærets pkt. 23 i tilslutning hertil bl.a. følgende:
»Det følger heraf, at lovens § 17 om klienternes oplysningspligt kun gælder delvis, så længe arbejdet med klienten ikke går videre end til vejledning.
Hvis klienten ikke ønsker at give samtykke til, at oplysninger om ham afkræves andre, . . . vil dette kunne have den virkning, at fortsat vejledning skønnes formålsløs.
Derimod vil man ikke på dette grundlag kunne give klienten pålæg om . . .
 medvirken til sagens oplysning.
Må vejledningen opgives som formålsløs, vil der næppe foreligge tilstrækkeligt grundlag for at vurdere muligheden for at yde bistand af anden art.
Det i cirkulære om bistandslovens almindelige bestemmelser under pkt. 28, 2, anførte, hvorefter der åbnes mulighed for mod ansøgerens ønske at indhente oplysninger fra andre, tager kun sigte på ganske ekstraordinære tilfælde, hvor det skønnes, at hjælp vil være absolut påkrævet af hensyn til ansøgerens aktuelle situation.« Socialministeriets cirkulære må efter justitsministeriets opfattelse forstås således, at der i tilfælde, hvor en klient udelukkende søger rådgivning, ikke uden den pågældendes samtykke må indhentes oplysninger om klienten fra andre.
Det følger endvidere af § 32 i forslaget til forvaltningslov, at den, der virker inden for den offentlige forvaltning, ikke i den forbindelse må skaffe sig fortrolige oplysninger, som er uden betydning for udførelsen af den pågældendes opgaver.
På baggrund af karakteren af den rådgivning, der ydes efter bistandsloven, og indholdet af det nævnte cirkulære fører bestemmelsen i § 32 til, at den enkelte medarbejder ikke uden samtykke må indhente fortrolige oplysninger om den pågældende i andre dele af forvaltningen eller hos andre forvaltningsmyndigheder.
 Spørgsmål nr. 10:
Med hvilken begrundelse er opregningen i § 27, stk. 1, nr. 1-8, ikke gjort udtømmende? Svar:
I § 27, stk. 1, nr. 1-8, i forslaget til forvaltningslov er der opregnet en række hensyn til offentlige eller private interesser, der kan føre til, at en oplysning må anses for at være fortrolig.
Som anført i betænkningen om tavshedspligt, side 190, kan det imidlertid ikke udelukkes, at også hensyn til andre offentlige eller private interesser end de i bestemmelsen udtrykkeligt nævnte kan føre til, at en oplysning er fortrolig.
Begrænses de hensyn til offentlige eller private interesser, der kan føre til, at en oplysning må anses for at være fortrolig, ved en udtømmende opregning, vil der således i helt særlige situationer kunne tænkes tilfælde, hvor det således ikke vil være muligt at varetage væsentlige hensyn til offentlige eller private interesser, uanset at der i disse tilfælde kan være et tilsvarende behov for en tavshedspligt.
Justitsministeriet har derfor ikke ment at kunne gøre opregningen udtømmende.
Opregningen i § 27, stk. 1, nr. 1-8, må imidlertid som anført i de specielle bemærkninger til § 27 (lovforslagets side 55) antages at dække langt den overvejende del af de hensyn, der kan føre til tavshedspligt.
 Spørgsmål nr. 11:
Hvad ligger der i udtrykket rent private forhold, bortset fra de i § 28, stk. 1, nævnte, sammenholdt med udtrykket andre fortrolige oplysninger i stk. 3.
 Svar:
Udtrykket »rent private forhold« er i lovteksten søgt præciseret således, at det omfatter oplysninger om race, religion og hudfarve, om politiske, seksuelle og strafbare forhold, samt oplysninger om helbredelsesforhold og misbrug af nydelsesmidler samt oplysninger af lignende personlig karakter.
Det kan f.eks.
være oplysninger om interne familiestridigheder eller ulykkestilfælde.
Andre oplysninger om enkeltpersoners forhold, der er fortrolige uden at være om rent private forhold, kan f.eks. være oplysninger om økonomiske forhold, uddannelsesmæssige forhold, arbejds- og boligforhold.
Også oplysninger om andre end enkeltpersoner, f.eks.
erhvervsvirksomheders forhold, vil kunne være af fortrolig karakter.
 Spørgsmål nr. 12:
Hvorfor er pligtudleveringsreglerne i lovgivningen jfr. bemærkning i lovforslaget side 25, 1. sp. øverst, ikke søgt ophævet eller omformuleret samtidig med lovforslaget.
 Svar:
I § 29 i forslaget til forvaltningslov er det med hensyn til sager, der rejses ved ansøgning, som hovedprincip fastslået, at oplysninger om ansøgerens rent private forhold ikke må indhentes fra andre dele af forvaltningen eller fra en anden forvaltningsmyndighed, medmindre ansøgeren har givet samtykke hertil.
Da der forskellige steder i lovgivningen - i forskellige sproglige udformninger - er fastsat regler om, at en forvaltningsmyndighed kan afkræve ansøgeren og andre, herunder andre forvaltningsmyndigheder, enhver oplysning af betydning for en sags afgørelse, er det fundet nødvendigt at fravige hovedprincippet for sådanne tilfælde.
Det må imidlertid antages, at disse regler er blevet gennemført, uden at der har været anledning til at tage stilling til betydningen af en generel regel som den nu foreslåede.
En gennemførelse af en hovedregel om samtykke bør derfor efter justitsministeriets opfattelse føre til, at myndighederne, selv om de formelt ikke er forpligtet hertil, normalt også i disse tilfælde indhenter samtykke fra ansøgeren, medmindre de reale hensyn, der ligger bag den specielle regel, taler herimod.
Som anført i de almindelige bemærkninger til lovforslaget, side 25, finder justitsministeriet endvidere, at det i forbindelse med en fremtidig revision af de pågældende love bør overvejes, om pligtudleveringsreglerne bør ophæves eller omformuleres som følge af gennemførelsen af forvaltningsloven.
Det har af tidsmæssige grunde ikke været muligt at foretage en fuldstændig gennemgang af lovgivningens regler om oplysningspligt.
En sådan gennemgang er efter justitsministeriets opfattelse heller ikke fornøden, idet den nødvendige tilpasning af lovgivningen, som anført, vil kunne ske i forbindelse med fremtidige revisioner af de pågældende love.
 Spørgsmål nr. 13:
Hvorledes vil justitsministeren i den kommende vejledning til loven nærmere definere begrebet »offentlige myndigheders interne beslutningsproces« som anført i lovforslagets § 27, stk. 1, nr. 6.
 Svar:
Den offentlige forvaltning udføres af så mange forskelligartede organer, der løser meget forskellige former for opgaver, at det efter justitsministeriets opfattelse ikke er muligt generelt at »definere« offentlige myndigheders interne beslutningsproces.
 Som anført side 189 i tavshedspligtsudvalgets betænkning (nr.
998/1984) har opregningen i § 27, stk. 1, af hensynet til den interne beslutningsproces til formål at angive, at der i nogle tilfælde kan være en anerkendelsesværdig væsentlig offentlig interesse i at beskytte en myndigheds interne beslutningsproces.
Bestemmelsen har ifølge udvalget til formål at give offentligt ansatte med flere mulighed for frit at forberede og drøfte de sager, der er under behandling, samt tid til at overveje, hvilken stilling myndigheden skal indtage.
Som eksempel kan nævnes overvejelser om, hvorvidt et lovforslag skal fremsættes eller en retssag skal føres.
Under bestemmelsen kan som anført i besvarelsen af spørgsmål nr. 4 fra retsudvalget (L 4, 5 og 6 - bilag 3) efter omstændighederne også falde oplysninger om indholdet af drøftelser for lukkede døre i f.eks.
kommunalbestyrelser.
Det samme kan gælde drøftelser i kommunalbestyrelsernes stående udvalg og arbejdsgrupper.
Under bestemmelsen kan endvidere falde oplysninger i de referater, forslag og planer, der udarbejdes inden for en myndighed, og den brevveksling, som finder sted inden for en myndighed, herunder brevveksling mellem en kommunalbestyrelse og dennes afdelinger, udvalg og andre administrative organer og mellem disse organer indbyrdes.
 Spørgsmål nr. 15:
Hvad er begrundelsen for ikke at medtage telefonselskaberne under offentlighedsloven? Svar:
Statens Teleråd har som led i sit almindelige tilsyn med telefonselskaberne bl.a. til opgave at føre tilsyn med driftsforhold, takstfastsættelse og anlægsforhold.
I rådet er der bl.a. repræsentanter for abonnenterne.
Det følger af reglerne for Statens Teleråds virksomhed og af telefonselskabernes koncessioner, at telerådet skal have forelagt selskabernes regnskaber og i vidt omfang som led i den overordnede planlægning af den offentlige telekommunikations udvikling får forelagt selskabernes udbygningsplaner.
Endvidere er ministeren for offentlige arbejder berettiget til med bindende virkning for telefonselskaberne at afgøre eventuelle klager over selskabernes eller deres personales forhold.
En betydelig del af de dokumenter, der må antages at være af betydning for offentligheden vedrørende de koncessionerede telefonselskabers forhold, vil således indgå i sager, der behandles af en offentlig forvaltningsmyndighed, og er derfor omfattet af såvel den gældende lov som det foreliggende forslag til ny offentlighedslov.
De forhold, der gøres til genstand for behandling i telerådet, vil ligeledes være omfattet af såvel den eksisterende lovgivning om offentlighed i forvaltningen som af forslaget til ny offentlighedslov, når begæring om aktindsigt fremsættes over for rådet.
Justitsministeriet går ud fra, at det er forhold som de anførte, der er begrundelsen for, at telefonselskaberne efter det forlig, som er indgået i retsudvalget, jfr. beretningen af 1. august 1985, ikke er inddraget umiddelbart under loven.
 Spørgsmål nr. 19:
Har ministeren overvejet at indføje regler om god forvaltningsskik i forvaltningsloven? Hvilke overvejelser har ført til, at sådanne ikke er medtaget? Vil ministeren tilstille udvalget en kopi af det cirkulære, som tænkes udsendt herom? Spørgsmål nr. 20:
Vil ministeren tilstille udvalget de svenske lovregler om god forvaltningsskik? Svar:
I forbindelse med udarbejdelsen af forslaget til forvaltningslov har justitsministeriet overvejet, hvilke regler der bør optages i en generel forvaltningslov, og hvilke principper og retningslinier for udøvelsen af forvaltningens sagsbehandling der er bedst egnede til en beskrivelse i en generel vejledning om forvaltningsmyndigheders sagsbehandling.
Hovedsynspunkterne for afgrænsningen af emnekredsen for forvaltningsloven bør af principielle grunde efter justitsministeriets opfattelse - som fremhævet i de almindelige bemærkninger til lovforslaget (side 10) - være, at der i loven i det væsentlige kun optages bestemmelser, der kan udformes relativt præcist om forhold, der skal iagttages generelt, og som i øvrigt tillægges en sådan betydning, at de bør kunne håndhæves selvstændigt ved domstolene under et fuldbyrdelses- eller anerkendelsessøgsmål efter bestemmelsen i grundlovens § 63.
Som anført i de almindelige bemærkninger side 9 f kan der næppe opnås fordele ved at lovfæste sagsbehandlingsprincipper, der alene kan formuleres som brede målsætninger af mere upræcis karakter.
En lovfæstelse af sådanne regler vil ikke give borgeren nogen reel vejledning om de rettigheder, der tilkommer ham i forhold til forvaltningen, og der ville endog kunne opstå uberettigede forventninger hos de borgere, der eventuelt påberåber sig sådanne bestemmelser i tillid til, at reglerne i forvaltningsloven må være af samme karakter som andre egentlige lovregler.
Hertil kommer, at sådanne mere upræcise forskrifter vil kunne give anledning til betydelige fortolkningsproblemer for forvaltningsmyndighederne selv og for de myndigheder, der udøver kontrol med forvaltningen.
De generelle regler om god forvaltningsskik, der er optaget i den gældende svenske forvaltningslov, er også omfattet af det nu foreliggende forslag til en dansk forvaltningslov.
Reglerne i forslaget til forvaltningslov svarer også i det væsentlige til reglerne i det nye svenske forslag til forvaltningslov, der den 3.
oktober 1985 er overgivet lagrådet til udtalelse.
En kopi af lovforslaget vedlægges.
Det nye svenske forslag indeholder dog tillige nogle regler i §§ 4, 5 og 7 om f.eks., at myndighedernes arbejde skal udføres enkelt, hurtigt og økonomisk, at det offentliges skrivelser skal udformes klart, og at myndigheden skal have bestemte åbningstider.
Regler af denne karakter bør efter justitsministeriets opfattelse ikke affattes i lovsform og indsættes i en forvaltningslov, men vil f.eks. kunne beskrives i en vejledning til myndighederne om god forvaltningsskik.
Som anført i pkt. 6 i de almindelige bemærkninger til lovforslaget er det justitsministeriets hensigt i forbindelse med gennemførelsen af forvaltningsloven at udarbejde en generel vejledning, der foruden en uddybning af reglerne i forvaltningsloven også skal angive de almindelige regler og principper, som den offentlige forvaltning bør anvende i forbindelse med administrativ sagsbehandling, men som det ikke er nødvendigt at medtage i selve forvaltningsloven.
Det vil f.eks. være regler om beregning af klagefrister, om vejledning i forbindelse med klage til andre myndigheder end den egentlige rekursmyndighed og om underretning af borgerne, når en sagsbehandling trækker ud.
Det er hensigten, at vejledningen løbende skal suppleres i nødvendigt omfang, ligesom justitsministeriet overvejer, hvorledes alle dele af den offentlige forvaltning i større omfang end hidtil løbende kan blive informeret om afgørelser af principiel forvaltningsretlig betydning.
Justitsministeriet har endnu ikke udarbejdet denne vejledning, men justitsministeriet vil bestræbe sig på at have vejledningen færdig i rimelig tid inden lovens ikrafttræden.
Når vejledningen foreligger, vil justitsministeriet sende retsudvalget en kopi heraf.
Der vedlægges til orientering en kopi af den gældende svenske forvaltningslov og af det svenske forslag til ny forvaltningslov.
 (Er ikke optrykt).
 Spørgsmål nr. 24:
Ad § 28 Hvad dækker udtrykket »virkomhed« over? Er det både behandling  

 af konkrete sager og videregivelse af oplysninger til statistiske formål? Svar:
Oplysninger om enkeltpersoners rent private forhold må efter § 28, stk. 1, i forslaget til forvaltningslov kun videregives til en anden forvaltningsmyndighed i de særlige tilfælde, der er nævnt i stk. 2.
Efter § 28, stk. 3, må andre fortrolige oplysninger - ud over de i stk. 2 nævnte tilfælde - kun videregives til en anden forvaltningsmyndighed, når det må antages, at oplysningen vil være af væsentlig betydning for myndighedens virksomhed eller for en afgørelse, myndigheden skal træffe.
Under udtrykket »virksomhed« falder faktisk  

 forvaltningsvirksomhed, såsom patient- og anden klientbehandling, undervisning og rådgivning.
Efter bestemmelsen vil der til sådan virksomhed kunne videregives oplysninger såvel til brug ved behandlingen af konkrete sager som til statistiske formål.
Det er dog en forudsætning, at oplysningerne er af væsentlig betydning for den myndighed, der modtager oplysningerne.
 Spørgsmål nr. 25:
Vil indenrigsministeriets skrivelse af 14. december 1973, K.kt.jr.1973/12012/0708-1, stadig være gældende efter vedtagelsen af forvaltningsloven? Svar:
I den nævnte skrivelse af 14. december 1973 fra indenrigsministeriet til Møn byråd tager indenrigsministeriet stilling til, i hvilket omfang borgmesteren i medfør af sin stilling som daglig leder af kommunens administration og som formand for kommunalbestyrelsens økonomiudvalg bl.a. kan rekvirere oplysninger, der indgår i skattesager under ligningskommissionens sagsområde.
 Herom udtalte indenrigsministeriet:
»I denne anledning skal man meddele, at skattedepartementet i en over sagen afgivet erklæring har udtalt, at borgmesteren efter skattedepartementets formening ikke vil kunne få oplysninger fra ligningsmyndighederne om de enkelte skatteyderes eller indeholdelsespligtiges forhold, jfr. statsskattelovens § 14 og kildeskattelovens § 87, bortset fra de tilfælde, hvor der i lovgivningen er tillagt kommunalbestyrelsen beføjelser til at træffe afgørelser eller udtale sig i skattesager.
For så vidt byrådet endvidere har forespurgt, hvorvidt borgmesteren kan rekvirere oplysninger i de enkelte sager, der i henhold til den sociale lovgivning er henlagt til det sociale udvalg, skal man meddele, at socialministeriet i en over sagen afgivet erklæring har udtalt, at det sociale udvalgs selvstændige stilling efter socialministeriets opfattelse medfører, at en borgmester ikke kan kræve oplysninger vedrørende de enkelte sager, der i henhold til lovgivningen er henlagt til dette udvalg.
Indenrigsministeriet kan henholde sig til det af skattedepartementet og socialministeriet udtalte.
Det bemærkes herved, at borgmesterens ret til i henhold til styrelseslovens § 20, stk. 4, at overvære de enkelte udvalgs møder m.v., selv om han ikke er medlem, må ses i forbindelse med hans pligt til at formidle den fornødne koordination mellem kommunalbestyrelsen og dens udvalg.
Det må derfor efter indenrigsministeriets opfattelse være forudsat ved en nævnte bestemmelse, at borgmesteren, hvis han benytter sig af sin ret til at overvære møder i det sociale udvalg i tilfælde, hvor han ikke er medlem, alene har ret til at få ordet med henblik på varetagelsen af denne koordinerende virksomhed, men ikke under udvalgets behandling af de enkelte sager, der ifølge lovgivningen er henlagt til dette udvalg.« Efter § 4, stk. 1, i normalstyrelsesvedtægten for kommuner, jfr.
indenrigsministeriets cirkulære nr. 62 af 27. april 1981, varetager borgmesteren de funktioner som øverste daglige leder af kommunens samlede administration, der fremgår af styrelseslovens kap.
IV.
Borgmesteren kan af udvalgene og de ansatte forlange enhver oplysning om sager, der er underlagt dem, og om sagernes ekspedition, jfr. normalstyrelsesvedtægtens § 4, stk. 3, 2. pkt.
I bemærkningerne til normalstyrelsesvedtægten, cirkulæret side 2, har indenrigsministeriet i forhold til skrivelsen af 14. december 1973 præciseret, at borgmesteren efter omstændighederne også kan kræve oplysninger af socialudvalget og ligningskommissionen.
Om spørgsmålet anføres i cirkulæret følgende:
»I sager, hvor særlige tavshedspligtshensyn gør sig gældende, navnlig sager vedrørende enkeltpersoner inden for de sociale og ligningsmæssige områder, er borgmesteren dog kun berettiget til at forlange oplysninger, når det er nødvendigt til varetagelsen af de til borgmesterembedet henlagte funktioner, især borgmesterens funktioner som formand for økonomiudvalget, som øverste daglige leder af kommunens administration og som koordinator.« Efter § 28 i forslaget til forvaltningslov kan fortrolige oplysninger videregives fra en forvaltningsmyndighed til en anden, når videregivelsen er et nødvendigt led i sagens behandling eller er nødvendig for, at en myndighed kan gennemføre tilsyns- eller kontrolopgaver.
Forslaget til forvaltningslov vil således ikke medføre nogen ændring i forhold til § 4 i normalstyrelsesvedtægten for kommuner, jfr.
indenrigsministeriets cirkulære nr. 62 af 27. april 1981, for så vidt angår videregivelse af fortrolige oplysninger fra socialudvalget og ligningskommissionen til borgmesteren vedrørende sager, hvor de pågældende udvalg har en af kommunalbestyrelsen uafhængig kompetence.
 Spørgsmål nr. 27:
Ministerens kommentarer udbedes til skrivelsen af 11. november 1985 fra Amtsrådsforeningen i Danmark, Kommunernes Landsforening, Københavns kommune og Frederiksberg kommune vedrørende lovforslaget.
 Skrivelsen er omdelt til udvalget under L 4, bilag 15.
 Svar:
1. De kommunale organisationer og Københavns og Frederiksberg kommuner giver i henvendelsen til retsudvalget udtryk for den opfattelse, at reglerne om samtidig begrundelse i forslaget til forvaltningslov vil blive stærkt generende for arbejdet i kommunalbestyrelser, amtsråd og udvalg.
Man peger i den forbindelse på, at det i de kommunale råd og udvalg vil vise sig vanskeligt at opnå den fornødne enighed om, hvilke hensyn og præmisser der skal lægges vægt på som begrundelse for en afgørelse, der i øvrigt er enighed om eller flertal for, og at indførelsen af en begrundelsespligt for kommunale råd og udvalg i mange tilfælde vil gøre det vanskeligere at opnå et kompromis, fordi ikke alene afgørelsen, men også dens begrundelse gøres til forhandlingstema.
Endvidere peger man på, at det ikke vil være rimeligt at belaste et borgerligt ombud for lægmænd med en kompliceret begrundelsespligt.
Med hensyn til begrundelsens omfang gør de kommunale organisationer og Københavns og Frederiksberg kommuner opmærksom på, at de afgørelser, der forelægges kommunalbestyrelser og deres udvalg, meget ofte vil være af skønsmæssig karakter, og at det ikke forekommer at være en rimelig byrde at lægge på medlemmerne, at de skal angive de hovedhensyn, der har været bestemmende for skønsudøvelsen.
2. Som anført i besvarelsen af spørgsmål nr. 20 (folketingsåret 1984/85) har begrundelsespligten først og fremmest den funktion, at parten gennem den meddelte begrundelse får kendskab til, hvilke retsregler og faktiske omstændigheder der er lagt til grund for den trufne afgørelse, og derigennem får et bedre grundlag for at forstå afgørelsen og for at foretage en vurdering af mulighederne for at opnå en ændring af afgørelsen ved fornyet henvendelse til den pågældende myndighed eller ved at udnytte adgangen til at indbringe sagen for en overordnet forvaltningsmyndighed, for folketingets ombudsmand eller for domstolene.
Da begrundelsespligten således har en væsentlig betydning som en forvaltningsprocessuel retssikkerhedsgaranti for borgeren, er justitsministeriet af den opfattelse, at der i videst muligt omfang bør gives vedkommende borger en fyldestgørende forklaring på, hvorfor en konkret afgørelse har fået netop det indhold, den har.
Efter justitsministeriets opfattelse skal enhver forvaltningsafgørelse som udgangspunkt træffes i overensstemmelse med den lovgivning, der regulerer det pågældende område, og de almindelige retsgrundsætninger, der gælder.
Det forhold, at en bestemt lovgivning tillægger de kommunale myndigheder kompetence til at træffe afgørelser i forhold til borgerne, kan derfor ikke i sig selv antages at medføre, at de kommunale organer får en videre adgang end andre myndigheder til at lægge friere overvejelser til grund for afgørelserne.
Der må derfor kunne stilles de samme indholdsmæssige krav med hensyn til lovlighed og rigtighed til de afgørelser, der træffes af kommunalbestyrelsen og dens udvalg, som til alle andre forvaltningsafgørelser.
Der kan i den forbindelse også være grund til at fremhæve, at forvaltningslovens regler om begrundelse kun gælder for sager, hvori der er eller vil blive truffet afgørelse af en forvaltningsmyndighed.
Uden for lovens anvendelsesområde falder således bl.a. indgåelse af kontraktsforhold og andre privatretlige dispositioner.
Det følger endvidere af ordlyden af de foreslåede regler om begrundelse, at de ikke gælder for behandlingen af sager om gennemførelse af generelle forskrifter eller foranstaltninger af almindelig karakter.
De foreslåede regler om begrundelse gælder således navnlig i forbindelse med udfærdigelse af konkrete forvaltningsafgørelser, der får umiddelbar betydning for den eller de borgere, afgørelsen retter sig til.
Som anført i bemærkningerne til lovforslaget, side 20, må det antages, at det formentlig kun er relativt få konkrete afgørelser i forhold til parter, der i det hele taget vil blive forelagt den samlede kommunalbestyrelse.
Størstedelen af de sager, der er omfattet af begrundelsespligten, må formodes i praksis at ville blive afgjort af de mere snævert sammensatte stående udvalg eller af den kommunale forvaltning i henhold til bemyndigelse.
Det gælder også, selv om enhver sag, bortset fra afgørelser i visse sager om enkeltpersoners forhold inden for social- og skattelovgivningen, i princippet vil kunne blive forelagt den samlede kommunalbestyrelse til afgørelse.
3. Med hensyn til forholdene i de øvrige nordiske lande kan justitsministeriet henvise til bemærkningerne til lovforslaget, side 19. Heraf fremgår det bl.a., at afgørelser, der træffes af kommunale udvalg i Norge og Sverige, skal begrundes.
Et udvalg i Norge har beskæftiget sig med, hvorledes kollegiale organer, herunder kommunale nævn, skal begrunde afgørelser også i tilfælde, hvor der er uenighed om begrundelsen, (NOU 1974.43, side 47). Disse anvisninger er gentaget i forarbejderne til den norske forvaltningslov (Ot.prp. nr. 3, side 88), hvori det anføres:
»Når kollegiale organer treffer vedtak, reiser utformningen av begrunnelsen særlige spørgsmål.
Noen av disse spørgsmål er omtalt i NOU 1974:43 s. 47. Er det dissens i nemnda, mener departementet det bør gis opplysning om dissensen og hvor mange - eventuelt hvem - som dissenterte.
Grunngiingsplikten hviler imidlertid på de medlemmer hvis mening ble avgjørende.
Er det flertall for vedtakets konklusjon, men uenighet innen flertallet om begrunnelsen, må begge de begrunnelser som er gjort gjeldende av flertallsfraksjonene anføres, dersom det ikke lykkes å samle seg om en fellesbegrunnelse som gir tilstrekkelig grunnlag for vedtaket.
Dette gjelder ogspå dersom det er enstemmighet i nemnda om konklusjonen.
Et mindretall har ingen plikt til å grunngi sitt syn, men det kan ofte være grunn til å gjøre det.
Også begrunnelsen for mindretallets resultat bør i så fall meddeles parten.« Det norske justitsministerium har under udarbejdelsen af det danske forslag til ny forvaltningslov oplyst, at det er disse synspunkter, der lægges til grund for vurderingen af, hvilke krav der kan stilles til begrundelser fra kommunale organer.
Det norske justitsministerium har endvidere oplyst, at anvendelsen af disse regler ikke har givet anledning til vanskeligheder.
Når det i skrivelsen til retsudvalget nævnes, at begrundelsespligten ikke gælder for norske kommunalbestyrelser, skal det ses bl.a. på baggrund af, at de norske kommunalbestyrelser i almindelighed er langt større end de danske.
Alt efter kommunens størrelse varierer antallet af medlemmer fra 13 til 85. En kommune med 15.000 indbyggere skal således have en kommunalbestyrelse på fra 41 til 61 medlemmer.
Det må som nævnt ovenfor også tages i betragtning, at afgørelser, der træffes af de kommunale udvalg i Norge - som er på op til 15-21 medlemmer - skal begrundes fuldt ud, herunder også med angivelse af de hovedhensyn, der har været bestemmende ved afgørelsen af en sag, hvorunder der skal udøves et administrativt skøn.
4. Som anført ovenfor under pkt. 3 gælder begrundelsespligten efter den svenske forvaltningslov også for afgørelser i enkeltsager, der træffes af de svenske kommunale udvalg.
Det er rigtigt, at der ikke i den svenske forvaltningslov er fastsat nærmere regler om begrundelsens indhold, men det er såvel i den nyeste svenske forvaltningsretlige teori som i justitieombudsmannens seneste praksis fastslået, at en begrundelse for en afgørelse, der beror på et administrativt skøn, tillige skal angive de hovedhensyn, der har været bestemmende for skønsudøvelsen.
I den kommenterede forvaltningslov af Trygve Hellners anføres det således side 198:
»Saerskilda problem instaeller sig i fall då myndighets beslut grundas vaesentligen på vaerdeomdoemen (skoensmaessiga oevervaeganden). Problemen haenfoer sig naermest till svårigheten att på ett någonlunda kortfattet och meningsfyllt saett återge och foer parten foerklara hur myndigheten resonerat.
Aeven i sådana fall boer det emellertid som regel vara moejligt att redovisa de omstaendigheter som myndigheten faest avgoerande vikt vid.
Foer varje beslut måste finnas något objektivt konstaterbart skael som bestaemt udgången.
Det boer då också kunna laemnas någon upplysning om detta, aeven om beslutet aer att beteckna som ett rent skaelighetsavgoerande.« Tilsvarende anfører Håkan Stroemberg i Allmaen Foervaltningsraett (1980), side 123 f bl.a. følgende:
»En fullstaendig motivering boer i princip ange, vilka faktiska foerhållanden som styrkes i aerendet, hur dessa foerhållanden bedoemts raettsligt eller skoensmaessigt, samt vilka raettsregler och vilka eventuella vaerderingar avgoerandet grundar sig på.« Disse krav til begrundelsens indhold for så vidt angår afgørelser, der beror på et administrativt skøn, er nu tiltrådt i justitieombudsmannens praksis, jfr. beretningen 1981, side 276 ff.
 Spørgsmål nr. 29:
Ministerens kommentar udbedes til skrivelsen af 15. november 1985 fra Kommunernes Landsforening vedrørende de foreslåede regler om udlevering af oplysninger til andre myndigheder.
Skrivelsen er omdelt til udvalget under L 5 - bilag 21.
 Svar:
Kommunernes Landsforening nævner i henvendelsen til retsudvalget, at bestemmelsen i § 28, stk. 1, i forslaget til forvaltningslov vil finde anvendelse på videregivelse af oplysninger fra det sociale udvalg til andre dele af den kommunale forvaltning i tilfælde, hvor oplysningerne vedrører sager, med hensyn til hvilke der efter lovgivningen er tillagt det sociale udvalg en selvstændig kompetence.
Kommunernes Landsforening anfører, at dette i nogle tilfælde vil hindre, at der udveksles oplysninger mellem socialforvaltningen og det skolepsykologiske kontor, hvor dette efter foreningens opfattelse ud fra enhver synsvinkel må anses for praktisk og rimeligt.
Spørgsmålet om, i hvilket omfang det sociale udvalg må antages at være en selvstændig myndighed i forhold til den øvrige kommunale forvaltning, har tidligere bl.a. været rejst i forbindelse med fortolkningen af offentlighedslovens § 5, nr. 5, om brevveksling mellem en kommunalbestyrelse og dennes afdelinger, udvalg eller andre administrative organer eller mellem disse organer indbyrdes.
Det er i den forbindelse antaget, at bestemmelsen ikke omfatter udvalg og andre administrative organer med kommunal islæt, der nedsættes i henhold til særlovgivningen, og hvis beføjelser er fastlagt i denne lovgivning.
Som eksempler herpå kan nævnes brandkommissionen og skolekommissionen.
Udvalg, der både varetager selvstændige funktioner fastlagt ved lov og afledede funktioner i forhold til kommunalbestyrelsen, må anses for omfattet af offentlighedslovens § 5, nr. 5, for så vidt angår bevveksling om sager, hvor udvalget alene udøver en afledet funktion.
Brevveksling mellem det sociale udvalg og vedkommende kommunalbestyrelse om sager, der skal afgøres af udvalget i henhold til bistandsloven, vil derimod ikke kunne undtages efter § 5, nr. 5, jfr.
Eilschou Holm, Offentlighedsloven 1970, side 81 f og betænkning 857/1978 om offentlighedslovens revision, side 193.
Justitsministeriet skal endvidere henvise til besvarelsen af spørgsmål nr. 25.
Det er i overensstemmelse hermed forudsat i lovforslaget, at udvalg er selvstændige myndigheder, i det omfang de ikke træffer afgørelser på kommunalbestyrelsens ansvar.
Det gælder således ligningskommissionen og det sociale udvalg, for så vidt angår de sager, der efter sociallovgivningen er henlagt til socialudvalgets selvstændige kompetence.
Videregivelse af oplysninger om enkeltpersoners rent private forhold fra det sociale udvalg til kommunalbestyrelsen og andre dele af den kommunale forvaltning vedrørende sådanne sager kan derfor i almindelighed kun ske, såfremt den, oplysningen angår, har givet samtykke hertil, eller såfremt en af de øvrige strenge betingelser i § 28, stk. 1, er opfyldt.
 Spørgsmål nr. 30:
Ministerens kommentarer udbedes til skrivelsen af 15. november 1985 fra Dansk Retspolitisk Forening, Arbejdsgruppen vedrørende tavshedspligt.
 (Skrivelsen er omdelt til udvalget under L 4-6 - bilag 22).
 Svar:
1. I sin henvendelse til retsudvalget foreslår Dansk Retspolitisk Forening, at fortrolige oplysninger om enkeltpersoner i almindelighed ikke må videregives til en anden forvaltningsmyndighed, medmindre den, oplysningen angår, har givet samtykke hertil.
En sådan vidtgående regel, der afskærer videregivelse af oplysninger fra en forvaltningsmyndighed til en anden, er efter justitsministeriets opfattelse uhensigtsmæssig, idet den medtager en række oplysninger, som i praksis i dag anses for at være fortrolige i relation til andre private, men ikke nødvendigvis er af en sådan karakter, at de ikke eller kun i ganske særlige tilfælde bør videregives til en anden offentlig myndighed, der selv er undergivet tavshedspligt.
I tilfælde, hvor en klient, der lider af alderdomssenilitet, åndssvaghed, sindssygdom eller lignende, ikke vil være eller er ude af stand til at give samtykke, vil lovudkastet formentlig umuliggøre samarbejde mellem f.eks. forskellige sociale og lægelige myndigheder, medmindre bestemmelsen i udkastets § 28, stk. 4 fortolkes meget bredt.
Der kan i øvrigt være grund til at pege på, at bestemmelsen også omfatter økonomiske oplysninger om erhvervsvirksomheder, der drives som personlige virksomheder.
2. I § 28, stk. 2, i foreningens lovudkast er det præciseret, at kommunale organer, som i loven er tillagt egenkompetence, skal anses som selvstændige forvaltningsmyndigheder.
Bestemmelsen tager ifølge bemærkningerne navnlig sigte på videregivelse af oplysninger fra det sociale udvalg og ligningskommissionen til den øvrige kommunale administration.
Som nævnt i besvarelsen af spørgsmål nr. 28 og 29 omfatter bestemmelsen i § 28, stk. 1 og 3, i justitsministeriets forslag til forvaltningslov også videregivelse af fortrolige oplysninger fra ligningskommissionen og det sociale udvalg til den øvrige kommunale administration vedrørende sager, hvor der efter lovgivningen er tillagt disse organer en selvstændig - af kommunalbestyrelsen uafhængig - kompetence.
En særlig bestemmelse herom forekommer derfor overflødig.
3. Efter lovudkastet må der fra andre forvaltningsmyndigheder af egen drift kun videregives fortrolige oplysninger til politiet eller anden kontrolmyndighed, hvis det sker for at forebygge fare for menneskers liv eller velfærd eller for betydelige samfundsværdier, eller når hensynet til hemmeligholdelse findes at burde vige for væsentlige hensyn til at forebygge eller opklare lovovertrædelser, der er direkte rettet mod den afgivende myndighed eller dennes medarbejdere i forbindelse med udførelsen af deres funktioner.
Det er vanskeligt at overskue betydningen af disse bestemmelser for hele den offentlige forvaltning.
Efter justitsministeriets umiddelbare opfattelse synes bestemmelserne på nogle områder at kunne føre til urimelige resultater.
Lovudkastet synes således bl.a. at indebære, at en forvaltningsmyndighed, der bliver opmærksom på, at en bestemt person har begået kriminalitet over for andre end myndigheden selv eller dens medarbejdere, herunder alvorlige forhold såsom drab eller røveri, ikke af egen drift må videregive oplysning herom til politiet, hvis der herved afsløres en fortrolig oplysning, f.eks.
efter omstændighederne blot det forhold, at den pågældende har været i kontakt med myndigheden.
 Spørgsmål nr. 32:
Der ønskes en vurdering af ændringsforslag nr. 1 til forslag til forvaltningslov (§ 27, stk. 1, nr. 6) set i relation til offentligt ansattes loyalitetsforpligtelse.
 Svar:
1. Som anført i professor, dr. jur.
Bent Christensens responsum af 11. januar 1980 om offentligt ansattes ytringsfrihed gælder der for offentligt ansatte en vis begrænsning i deres ytringsfrihed, som er begrundet i det, der betegnes som »loyalitetspligten«.
Denne begrænsning anses for nødvendig for, at den politiske beslutningsproces kan fungere tilfredsstillende, og for at sikre det nødvendige samarbejde inden for en styrelse (myndighedens interne beslutningsproces) og mellem styrelser.
Det nærmere indhold og rækkeviden af loyalitetspligten giver anledning til betydelig tvivl.
En sådan afgrænsning er søgt foretaget i Bent Christensens responsum.
En tilsidesættelse af loyalitetspligten er ikke - i modsætning til krænkelse af tavshedspligten - strafbar og har heller ikke karakter af en tjenstlig forseelse.
Bent Christensen peger i øvrigt på, at spørgsmålet om de offentligt ansattes loyalitetspligt næppe vil være egnet til lovregulering.
I modsætning til tavshedspligten, der alene omfatter videregivelse af faktiske oplysninger, vil loyalitetspligten typisk vedrøre spørgsmålet om fremsættelse af den offentligt ansattes egne vurderinger.
I visse tilfælde vil en offentligt ansats udtalelse kunne være i strid med loyalitetspligten og samtidig i strid med de foreslåede regler om tavshedspligt i § 27 i forvaltningslovforslaget, herunder § 27, stk. 1, nr. 6.
2. Det i spørgsmålet nævnte ændringsforslag vil efter justitsministeriets opfattelse kunne give anledning til en række afgrænsningsspørgsmål.
Bestemmelsen synes ikke alene at kunne omfatte interne drøftelser i mundtlig eller skriftlig form inden for en bestemt forvaltningsmyndighed, men også forhandlinger mellem flere offentlige myndigheder og mellem myndigheder og private, herunder erhvervsvirksomheder.
Den valgte formulering synes således på den ene side at række betydeligt videre end den »interne beslutningsproces«, der er nævnt i justitsministeriets forslag til § 27, stk. 1, nr. 6. På den anden side omfatter den foreslåede formulering ikke alle de situationer, der efter justitsministeriets opfattelse allerede i dag er omfattet af tavshedspligt.
Der henvises i øvrigt til besvarelsen af spørgsmål nr. 4, pkt. 3.
 Spørgsmål nr. 33:
 Det under alm.del - bil. 46 stillede spørgsmål 99 bedes besvaret.
 Spørgsmålet er sålydende:
I forlængelse af svaret på spørgsmål 306 (alm.del - bil. 599, folketingsåret 1984-85) bedes oplyst, hvorfor det ville være uheldigt at indføre en regel om, at aktindsigt ikke omfatter oplysninger om tjenesteforseelser, der kan henføres til bestemte offentligt ansatte.
 Svar:
Som anført i besvarelsen af spørgsmål nr. 242 (alm.del - bilag 241), har folketingets ombudsmand i sin beretning for 1976, side 130 ff, givet udtryk for, at oplysninger om tjenstlige forhold, som vedrører spørgsmålet om, hvorledes en offentligt ansat udfører sin tjeneste, herunder hvorvidt han udfører den på en sådan måde, at han opfylder sine tjenstlige forpligtelser, i almindelighed må antages at være undergivet aktindsigt, idet sådanne oplysninger falder uden for undtagelsesbestemmelsen i offentlighedslovens § 2, stk. 1, nr. 1. Om baggrunden for denne fortolkning af offentlighedsloven anfører folketingets ombudsmand i sin beretning, a. st. bl.a. følgende:
»Fortolkningen må også ses i sammenhæng med et af hovedformålene med offentlighedsordningen, som er (jfr. offentlighedskommissionens beretning side 43 ff) »kontrol med, at alt går rigtigt til under forvaltningens udførelse af dens opgaver«, og et vil bl.a. sige kontrol med, at offentligt ansatte opfylder deres tjenestepligter.' Jeg er enig med ombudsmanden i, at dette er et af hovedformålene med offentlighedsordningen.
En regel om, at aktindsigt ikke omfatter oplysninger om tjenesteforseelser, der kan henføres til bestemte offentligt ansatte vil således efter min opfattelse medføre en begrænsning i adgangen til aktindsigt, der er i strid med et af hovedformålene bag offentlighedsordningen, og som - jfr. den ovenfor nævnte udtalelse fra folketingets ombudsmand - er mere vidtgående, end det er nødvendigt af hensyn til beskyttelsen af privatlivets fred.
Den foreslåede regel ville indebære, at offentligheden, herunder pressen, i modsætning til, hvad der følger af den gældende offentlighedslov og af det forslag til ny offentlighedslov, som regeringen har fremsat, bliver afskåret fra at føre kontrol med, at offentligt ansatte - herunder bl.a. ministre - opfylder deres tjenestepligter.
En sådan begrænsning i den åbenhed, der bør præge den offentlige forvaltning, finder jeg uheldig.
 Spørgsmål nr. 34:
Ministerens kommentarer udbedes til skrivelsen af 28. november 1985 fra Kvindeligt Arbejderforbund i Danmark og Specialarbejderforbundet i Danmark (L 4 - bilag 35).
 Svar:
1. Kvindeligt Arbejderforbund i Danmark og Specialarbejderforbundet i Danmark giver i deres henvendelse til retsudvalget udtryk for støtte til de forslag, som Dansk retspolitisk Forening har fremsendt til retsudvalget.
Som anført i besvarelsen af spørgsmål nr. 30 forekommer det vanskeligt at overskue betydningen af Dansk retspolitisk Forenings forslag for hele den offentlige forvaltning.
Det er dog umiddelbart justitsministeriets opfattelse, at reglerne på forskellige områder vil gøre det vanskeligt for myndighederne at udføre de opgaver, der er pålagt dem, og at bestemmelserne på nogle områder synes at kunne føre til urimelige resultater.
2. Forbundene peger endvidere på, at der i tilfælde, hvor der indhentes oplysninger om en person uden samtykke, bør gives den pågældende meddelelse herom.
Justitsministeriet er enig i, at der som hovedregel bør gives den, der er part i en sag, og som ikke kan antages at være bekendt med, at myndigheden er i besiddelse af eller indhenter bestemte oplysninger vedrørende sagens faktiske omstændigheder, meddelelse herom.
Dette følger imidlertid allerede af den foreslåede bestemmelse i § 19 i forslaget til forvaltningslov om partshøring.
Hvor en borger retter henvendelse til forvaltningen om, hvordan den pågældende sag vil blive behandlet eller behandles, vil det kunne følge af bestemmelsen i § 7 i forslaget til forvaltningslov, at der som led i vejledningen skal gives underretning om, at der vil blive indhentet fortrolige oplysninger om den pågældende fra en anden forvaltningsmyndighed.
I en række tilfælde vil det imidlertid direkte kunne modvirke hensigten med videregivelse eller indhentning af oplysninger, hvis der ubetinget skulle gives borgeren eller en erhvervsvirksomhed underretning herom.
Dette vil således navnlig kunne være tilfældet i forbindelse med behandlingen af tilsyns- og kontrolopgaver.
I andre tilfælde, hvor der er tale om videregivelse af oplysninger i henhold til lov, f.eks. aflevering af offentlige myndigheders arkiver til Rigsarkivet, vil en ubetinget meddelelsespligt kunne medføre unødigt bureaukrati eller ikke kunne gennemføres i praksis.
 Spørgsmål nr. 35:
Ministerens kommentarer udbedes til skrivelsen af 29. november 1985 fra De samvirkende Invalideorganisationer (L 4 - bilag 36).
 Svar:
1. De samvirkende Invalideorganisationer giver i sin henvendelse til retsudvalget bl.a. udtryk for, at oplysninger afgivet til en offentlig myndighed ikke bør kunne videregives til andre myndigheder, medmindre der gives tilladelse hertil fra den enkelte borger eller der er udtrykkelig lovhjemmel hertil.
Efter justitsministeriets opfattelse vil en ordning, hvorefter enhver oplysning, der er afgivet af en borger til en forvaltningsmyndighed, ikke uden samtykke må videregives til en anden forvaltningsmyndighed, bl.a. medføre, at en myndighed, der har til opgave at udføre tilsyn og kontrol, ikke kan udføre disse opgaver uden særlig lovhjemmel.
En sådan ordning vil kræve omfattende ændringer på en lang række lovgivningsområder.
Ordningen vil endvidere indebære, at der i forbindelse med påklage af en sag altid af den pågældende borger skal gives samtykke til videregivelse af oplysninger, som den pågældende selv har tilvejebragt, hvad enten oplysningerne er af fortrolig karakter eller ikke.
Det vil føre til en forsinkelse af sagsbehandlingen og vil for den borger, der påklager en afgørelse, føles som en unødvendig langsommelig og bureaukratisk sagsbehandling.
2. De samvirkende Invalideorganisationer finder endvidere, at det ved lov bør slås fast, at brud på tavshedspligten fra offentlige myndigheders side skal medføre fængselsstraf og erstatningsansvar for de skyldige.
Efter den gældende straffelovs § 152 straffes den, som virker i offentlig tjeneste eller hverv, med bøde, hæfte eller under skærpende omstændigheder med fængsel, hvis han røber fortrolige oplysninger.
Tilsvarende skal gælde efter § 152 i forslaget til lov om ændring af borgerlig straffelov (L 6).
Der er således allerede i dag i lovgivningen bestemmelser, der sikrer, at offentligt ansatte og andre, der virker i offentlig tjeneste eller hverv, kan straffes, hvis de tilsidesætter deres tavshedspligt.
Det vil dog efter justitsministeriets opfattelse være uacceptabelt og i strid med moderne strafferetlige principper, såfremt der på et område af denne karakter ikke skulle være mulighed for ved brud på tavshedspligten at pålægge straf af bøde, men alene at pålægge fængselsstraf.
Justitsministeriet er endvidere enig med straffelovrådet i, at disciplinære sanktioner også i fremtiden vil være dominerende på dette område, jfr.
 straffelovrådets udtalelse af 13. maj 1985 (L 6, side 22).
Det følger i øvrigt af lovgivningens almindelige regler, at den, der krænkes ved brud på tavshedspligten, har krav på godtgørelse og erstatning for det derved lidte tab.
Som eksempel herpå kan nævnes ombudsmandens beretning 1984, side 88 ff.
3. De samvirkende Invalideorganisationer peger endelig på, at registrering af oplysninger om enkeltpersoners forhold skal begrænses mest muligt og destrueres efter en passende kort periode.
Man finder endvidere, at alle oplysninger skal være tilgængelige for den registrerede.
Justitsministeriet er enig med invalideorganisationerne i, at den, hvis personlige forhold er omtalt i et dokument, i almindelighed bør kunne forlange at blive gjort bekendt med oplysningerne herom.
En bestemmelse af dette indhold er derfor indsat i forslaget til lov om offentlighed i forvaltningen som § 4, stk. 2.
En bestemmelse om, at oplysninger om den enkelte borgers forhold skal destrueres efter en kortere periode, vil i realiteten betyde, at selve sagsakterne skal destrueres.
Herved afskæres i første række den enkelte borgers adgang til at få en sag genoptaget med henblik på eventuel erstatning for fejl ved sagsbehandlingen eller i øvrigt genoptaget med henblik på berigtigelse af sagen til borgerens fordel.
Det kan i øvrigt være vanskeligt efter kun kort tid at afgøre, hvilke sager der er endeligt afsluttede, og hvor der ikke senere kan blive behov for en genoptagelse af sagen.
 Spørgsmål nr. 36:
Ministerens kommentarer udbedes til ændringsforslag nr. 2 til forslag til lov om offentlighed i forvaltningen (§ 12, stk. 1, nr. 2).
 Spørgsmål nr. 37:
Der ønskes en begrundelse for, hvorfor ministeren ikke vil stille et ændringsforslag til § 12 i offentlighedsloven som nedenstående, når der henvises til bemærkningerne på side 5, pkt. 8 i justitsministerens notat af 14. maj 1985:
Til § 12 Stk. 1, nr. 2, affattes således:
»2) tekniske indretninger eller fremgangsmåder eller om drifts- eller forretningsforhold eller lignende, når det sandsynliggøres, at der vil være nærliggende risiko for, at der påføres den person eller virksomhed, oplysningerne angår, et væsentligt økonomisk tab, såfremt begæring imødekommes.« Svar:
Efter ændringsforslag nr. 2 skal bestemmelsen i § 12, stk. 1, nr. 2, i forslag til lov om offentlighed i forvaltningen vedrørende undtagelse af oplysninger fra aktindsigt af hensyn til virksomheders drifts- eller forretningsforhold affattes således:
»2) tekniske indretninger eller fremgangsmåder eller om drifts- eller forretningsforhold eller lignende, når det godtgøres, at der vil være en nærliggende risiko for, at der påføres den person eller virksomhed, oplysningerne angår, afgørende økonomiske tab, såfremt begæring imødekommes.« I besvarelsen af spørgsmål nr. 22 har justitsministeriet nærmere redegjort for, at undtagelsesbestemmelsen i justitsministeriets forslag til § 12, stk. 1, nr. 2, kun er anvendelig, hvis det efter en konkret vurdering må antages, at der er nærliggende risiko for, at der påføres den, oplysningerne vedrører, et økonomisk tab.
En præcisering heraf er efter justitsministeriets opfattelse sket i forbindelse med retsudvalgets behandling af lovforslaget, hvilket der vil blive redegjort nærmere for i den vejledning, som justitsministeriet vil udarbejde til loven.
Justitsministeriets besvarelse af spørgsmål nr. 22 om forståelsen af bestemmelsen i § 12, stk. 1, nr. 2, der vil blive optaget som bilag til retsudvalgets betænkning, vil efter sædvanlige fortolkningsprincipper skulle indgå som et væsentligt element i forbindelse med myndighedernes fortolkning af bestemmelsen.
Dette kunne eventuelt understreges yderligere ved en udtalelse herom fra retsudvalget i tillægsbetænkningen.
Det er i den forbindelse uden betydning, at ordlyden af § 12, stk. 1, nr. 2, svarer til ordlyden af den hidtidige bestemmelse i offentlighedslovens § 2, stk. 1, nr. 2.
Ændringsforslagene synes ved anvendelsen af ordene »når det godtgøres« og »når det sandsynliggøres« at pålægge forvaltningsmyndighederne (eller det er muligvis den pågældende virksomhed, der sigtes til) en særlig bevisbyrde over for den, der begærer aktindsigt.
Det følger allerede af almindelige bevisbyrderegler, at forvaltningsmyndighederne i tilfælde, hvor der opstår spørgsmål om at undtage oplysninger fra den almindelige adgang til aktindsigt, hvis afgørelsen påklages eller indbringes for domstolene, må godtgøre, at betingelserne for at anvende undtagelsesbestemmelsen har været til stede.
Det må derfor give anledning til tvivl, hvordan en særlig bevisregel som den i ændringsforslagene nævnte skal forstås, herunder om den pålægger myndigheden en særlig begrundelsespligt.
En bestemmelse, hvorefter oplysninger om erhvervsvirksomheders drifts- eller forretningsforhold kun kan undtages fra aktindsigt, når det »bevises«, at videregivelsen af oplysningerne vil påføre den pågældende virksomhed afgørende økonomiske tab, vil efter justitsministeriets opfattelse i øvrigt ikke give virksomhederne rimelig beskyttelse mod, at oplysninger, som de videregiver til offentlige myndigheder, misbruges af den pågældende virksomheds konkurrenter, herunder udenlandske virksomheder.
