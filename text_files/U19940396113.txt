En »standardoverenskomst« (S) mellem DA og Chaufførernes  

 Fagforening i København (C) har siden 1921 været gældende overenskomst for en  

 stor del af hovedstadsområdet.
C blev sammenlagt med SID i 1978, men SID  

 indtrådte ikke som overenskomstpart, og C har fremdeles forhandlet  

 overenskomsten med DA.
På et møde den 14/2-93 blev der mellem DI og  

 CO-Industri, der var repræsenteret ved formanden for SID's Fabrikgruppe  

 indgået protokollat om, at chaufførarbejde også inden for københavnsområdet  

 skulle være dækket af den mellem DI og CO-Industri gældende overenskomst,  

 således at S ikke længere skulle finde anvendelse inden for området.
I følge  

 protokollatet var såvel DA som SID enige i den beskrevne løsning.
C, som ikke  

 havde deltaget i mødet, og som ikke havde været orienteret om det forinden,  

 protesterede 16/2-93 over for LO, som 18/2- 93 anmodede DA om fællesmøde.
Da  

 der ikke her blev opnået enighed, indklagede LO DA for Arbejdsretten med  

 påstand om, at DA skulle anerkende, at protokollatet af 14/2-93 var ugyldigt,  

 således at S fortsat var gældende.
Endvidere påstodes DA pålagt bod.  

 Arbejdsretten fandt, at det i hvert fald efter C's og LO's hurtige reaktion  

 18/4-93 stod klart for DA, at formanden for SID's transportgruppe ikke havde  

 haft kompetence til at indgå protokollatet af 14/2-93.
 Herefter var det ikke bindende for C, og S var fortsat gældende.
 Det lagdes til grund, at DA først efterfølgende var blevet gjort  

 bekendt med protokollatet af 14/2-93, og henset til, at det klagende forbund  

 selv var medunderskriver på protokollatet, var der ikke grundlag for at tage  

 bodspåstanden til følge.
 Sagen angår spørgsmålet, hvem der på lønmodtagersiden har kompetencen til  

 at forhandle overenskomsten mellem Dansk Arbejdsgiverforening og  

 Chaufførernes Fagforening for københavnske chauffører.
PÅSTANDE Klager, Landsorganisationen i Danmark for Specialarbejderforbundet i  

 Danmark, har nedlagt følgende påstande:
 Dansk Arbejdsgiverforening har handlet overenskomststridigt ved som  

 overenskomstpart uden opsigelse og forhandling at have overladt Dansk  

 Industri og CO-Industri at overenskomstdække chaufførarbejde inden for  

 Københavnsområdet.
 Dansk Arbejdsgiverforening tilpligtes at anerkende, at protokollat af 14.  

 februar 1993 vedrørende ovennævnte er ugyldigt, og at overenskomsten mellem  

 Dansk Arbejdsgiverforening og Chaufførernes Fagforening, København fortsat er  

 gældende.
 Dansk Arbejdsgiverforening tilpligtes til Specialarbejderforbundet i  

 Danmark at betale en efter rettens skøn fastsat bod.
 Indklagede, Dansk Arbejdsgiverforening, har påstået frifindelse.
SAGSFREMSTILLING Siden 1921 har »standardoverenskomsten« mellem Dansk  

 Arbejdsgiverforening og Chaufførernes Fagforening, København, været den  

 gældende overenskomst for det geografiske område, der dækkes af Københavns og  

 Frederiksberg kommuner samt Københavns Amt.
Ifølge overenskomstens § 13 er  

 opsigelsesfristen for overenskomsten 3 måneder, medmindre andet er aftalt  

 mellem hovedorganisationerne.
 Overenskomsten har været administreret som et overenskomstforhold direkte  

 mellem Dansk Arbejdsgiverforening og Chaufførernes Fagforening, således at  

 Specialarbejderforbundet i Danmark ikke har optrådt som overenskomstpart.  

 Dette er blandt andet belyst ved en skrivelse af 30. august 1988 fra  

 Specialarbejderforbundet i Danmark til Dansk Arbejdsgiverforening, hvori det  

 hedder:
 »Vedrørende Standardoverenskomsten mellem Dansk Arbejdsgiverforening  

 og Chaufførernes Fagforening i København.
 Fra Chaufførernes Fagforening i København har vi modtaget en skrivelse  

 vedrørende afklaring af dækningsområdet for ovennævnte overenskomst på  

 baggrund af, hvem der har forhandlingsretten vedrørende chauffører  

 beskæftiget hos firmaet ALBA.
Vi skal i denne forbindelse meddele, at standardoverenskomsten er gældende  

 for det område, der tidligere hed København, Frederiksberg og Københavns Amts  

 nordre og søndre birk.
Dette vil sige, at alle firmachauffører, beskæftiget  

 hos firmaer der er medlem af Dansk Arbejdsgiverforening, er omfattet af  

 standardoverenskomsten under førnævnte område.
 Til yderligere oplysning kan vi meddele, at såfremt der opstår en intern  

 grænsesag mellem to af vort forbunds afdelinger om medlemmernes  

 tilhørsforhold, er og har der aldrig været tvivl om i forbundet, at disse  

 chauffører skulle være medlemmer af Chaufførernes Fagforening i København, og  

 dermed er det chaufførerne, der har forhandlingsretten.
 Standardoverenskomsten, som i perioden før 1. januar 1966, var under  

 Chaufførernes Fagforening, overgik ved oprettelse af Chaufførernes Forbund  

 til dette forbund, og Specialarbejderforbundet i Danmark fik oprettet en  

 paralleloverenskomst.
 Efter sammenlægningen mellem Chaufførernes Forbund og SiD den 1. april  

 1978 forblev standardoverenskomsten alene i Chaufførernes Fagforening i  

 København, hvilket Dansk Arbejdsgiverforening på dette tidspunkt fik  

 meddelelse om.
Endvidere kan vi oplyse, at på baggrund af dette forhold er alle  

 overenskomstforhandlinger siden foregået mellem Dansk Arbejdsgiverforening og  

 Chaufførernes Fagforening i København, og det er kun i de tilfælde, hvor man  

 ikke har kunnet opnå enighed, at SiD er kommet ind i billedet ved de  

 fortsatte forhandlinger, men underskrifterne på overenskomsten er de  

 tidligere nævnte parter.« Under overenskomstforhandlingerne i 1993 gav Dansk Arbejdsgiverforening  

 under et møde med Chaufførernes Fagforening den 21. januar 1993 udtryk for,  

 at Dansk Industri gerne ville have en overenskomst med fagforeningen.
I den  

 anledning blev der mellem parterne afholdt et møde i Dansk Industris lokaler  

 den 12. februar 1993, men mødet varede kun få minutter, da der ikke kunne  

 opnås enighed mellem parterne.
Der blev derfor ikke udarbejdet noget  

 protokollat fra mødet.
 Som et led i overenskomstforhandlingerne mellem Dansk Industri og  

 CO-Industri afholdtes der den 14. februar 1993 et møde, hvorunder  

 Specialarbejderforbundet i Danmark blandt andet var repræsenteret af Willy  

 Strube, der er næstformand i CO-Industri og formand for SiD's Fabrikgruppe.  

 På mødet blev der indgået følgende protokollat, der for  

 Specialarbejderforbundet i Danmark blev underskrevet af Willy Strube:
 »Der er mellem DI og CO-i enighed om, at chaufførarbejde, også inden  

 for Københavnsområdet er dækket af den mellem CO- i og DI gældende  

 overenskomst.
 I konsekvens heraf tilkendegiver parterne, at  

 standardchaufføroverenskomsten mellem DA og Chaufførerne Fagforening for  

 københavnske chauffører ikke finder anvendelse inden for området.
 Fra arbejdsgiverside er det tilkendegivet, at DA har accepteret ovennævnte  

 løsning.
For så vidt angår SiD har forbundet ligeledes accepteret  

 standardoverenskomstens bortfald.« Chaufførernes Fagforening, der ikke havde deltaget i dette møde og heller  

 ikke var blevet orienteret om det forinden, protesterede den 16. februar 1993  

 over for Landsorganisationen i Danmark, der den 18. februar 1993 anmodede  

 Dansk Arbejdsgiverforening om et fællesmøde.
I skrivelsen hed det blandt  

 andet:
 »Landsorganisationen i Danmark er blevet bekendt med, at der som led  

 i overenskomstforhandlingerne i 1993 mellem Dansk Industri og CO-Industri er  

 indgået vedlagte protokollat om ovennævnte overenskomsts fremtidige  

 anvendelsesområde.
 Af protokollatet fremgår, at Dansk Arbejdsgiverforening har accepteret, at  

 overenskomsten ikke finder anvendelse for københavnske chauffører inden for  

 CO-Industri og Dansk Industri området.
Såfremt Dansk Arbejdsgiverforening er af den opfattelse, at protokollatet  

 ændrer på gyldighedsområdet for overenskomsten med Chaufførernes Fagforening  

 anmodes om et fællesmøde til drøftelse af forholdet.« Fællesmødet afholdtes den 17. marts 1993, uden at der kunne opnås enighed  

 mellem parterne.
Af mødereferatet fremgår, at man fra arbejdstagerside gjorde  

 gældende, at Dansk Arbejdsgiverforening ved at acceptere, at Dansk Industri  

 ophævede den gældende overenskomst, begik brud på hovedaftalens § 7, stk. 2.
FORKLARINGER Holger Nielsen har forklaret, at han har været formand for SiD's  

 Transportgruppe siden 1991. Ifølge § 1 i forbundets love består forbundet af  

 4 hovedgrupper, hvoraf Trans portgruppen er den ene, mens de andre grupper er  

 Anlægs- og Bygningsgruppen, Fabrik- og Industrigruppen, og Gartneri-, Land-  

 og Skovbrugsgruppen.
Hver gruppe har overenskomst med de respektive  

 arbejdsgiverforeninger, og en gruppeformand for en af grupperne har ikke  

 kompetence til at forhandle overenskomster for en anden gruppe.
I en række  

 tilfælde har de enkelte afdelinger under Transportgruppen kompetence til -  

 uden forbundets godkendelse - at opsige, forhandle og indgå overenskomsterne.  

 Flere andre afdelinger har således samme kompetence som Chaufførernes  

 Fagforening for københavnske chauffører.
Knud Jensen har forklaret, at han har været formand for Chaufførernes  

 Fagforening for københavnske chauffører siden 1979. For år tilbage blev  

 chaufførerne i Københavnsområdet opdelt i grupper, og den restgruppe, der  

 ikke kunne placeres i nogen af disse grupper, blev omfattet af  

 standardoverenskomsten, der i dag omfatter godt 2000 chauffører.
I 1987 var  

 man inde på tanken om at fordele disse chauffører på de andre overenskomster,  

 således at standardoverenskomsten skulle ophæves, men dette blev ikke til  

 noget.
Under overenskomstforhandlingerne i 1993 dukkede tanken op på ny, men  

 under mødet den 12. februar 1993, der højst varede 5 minutter, måtte man  

 hurtigt konstatere, at der ikke kunne opnås enighed.
Der blev ikke udfærdiget  

 noget protokollat fra mødet, idet Thorkild Jensen, der repræsenterede Dansk  

 Industri, oplyste, at han ville orientere Dansk Arbejdsgiverforening om  

 mødets forløb.
Vidnet blev orienteret om Willy Strubes underskrivelse af  

 protokollatet af 14. februar 1993 »ad bagdøren«, idet han ikke på  

 noget tidspunkt har drøftet sagen med Willy Strube.
Kim Graugaard har forklaret, at han i februar 1993 var souschef i Dansk  

 Arbejdsgiverforenings overenskomstafdeling.
Han er nu afdelingschef i Dansk  

 Industri.
Dansk Arbejdsgiverforening ønskede at ophøre med selv at være  

 overenskomstpart, og det var i tråd hermed, at det lille område, som  

 standardoverenskomsten dækker, blev omfattet af en af de andre  

 overenskomster.
Han fik først på et noget senere tidspunkt at vide, at der  

 ikke var kommet noget ud af mødet den 12. februar 1993, og han var ikke  

 orienteret om, at der ville blive indgået nogen aftale på mødet den 14.  

 februar 1993.
PARTERNES ARGUMENTER Klager har gjort gældende, at standardoverenskomstens parter er Dansk  

 Arbejdsgiverforening og Chaufførernes Fagforening for københavnske  

 chauffører.
Det er således kun disse to parter, der kan opsige, forhandle og  

 indgå en ny overenskomst, hvilket i øvrigt også klart blev understreget ved  

 skrivelsen af 30. august 1988 til Dansk Arbejdsgiverforening.  

 Standardoverenskomsten er derfor fortsat gældende, og protokollatet af 14.  

 februar 1993 har ingen gyldighed.
Den 21. januar 1993 blev det alene drøftet,  

 om der kunne ske en ændring af overenskomstforholdene på området, men der  

 blev hverken denne dag eller den 12. februar 1993 indgået nogen aftale.
Dansk  

 Industri kan derfor ikke have handlet i god tro ved indgåelsen af  

 protokollatet den 14. februar 1993. Protokollatet er ganske vist underskrevet  

 af Dansk Industri og Specialarbejderforbundet i Danmark, men det er ifølge  

 sit indhold og sammenhæng et led i Dansk Industri og CO-Industris  

 overenskomstforhandlinger.
Hverken Chaufførernes Fagforening eller  

 Specialarbejderforbundets Transportgruppe er medlem af CO-Industri, hvad også  

 både Dansk Industri og Dansk Arbejdsgiverforening er fuldt bekendt med.  

 Allerede af denne grund må det have været klart for Dansk Industri, at  

 gruppeformanden for forbundets Fabrikgruppe ikke havde kompetence til at  

 forhandle standardoverenskomsten.
Indklagede har anført, at standardoverenskomsten er af ældre dato og  

 dermed fra en periode, hvor organisationsstrukturen på såvel arbejdstager-  

 som arbejdsgiverside havde et ganske andet udseende end i dag.
Som en  

 naturlig konsekvens heraf er Dansk Arbejdsgiverforening i dag kun direkte  

 part i ganske få overenskomster.
På mødet den 21. januar 1993 gav  

 Chaufførernes Fagforening selv tilsagn om at gå ind i en drøftelse af  

 spørgsmålet, og da indklagede ikke blev orienteret om resultatet af mødet den  

 12. februar 1993, havde man ingen anledning til at reagere over for Dansk  

 Industri efter indgåelsen af protokollatet af 14. februar 1993. Dette  

 protokollat var udtryk for enighed mellem Dansk Industri og  

 Specialarbejderforbundet, og indklagede havde ingen grund til at tro, at  

 Willy Strube som gruppeformand i det landsdækkende Specialarbejderforbund  

 ikke var berettiget til med bindende virkning for Chaufførernes Fagforening  

 at indgå aftalen af 14. februar 1993 med Dansk Industri.
Aftalen er derfor  

 bindende for klager.
ARBEJDSRETTENS BEMÆRKNINGER Standardoverenskomstens parter er Dansk Arbejdsgiverforening og  

 Chaufførernes Fagforening for københavnske chauffører, og i en årrække har  

 Dansk Arbejdsgiverforening været bekendt med, at kun Chaufførernes  

 Fagforening er kompetent til at forhandle overenskomsten.
Under  

 overenskomstforhandlingerne den 21. januar og 12. februar 1993 blev  

 spørgsmålet om at ophæve standardoverenskomsten drøftet, men der blev ikke  

 indgået nogen aftale herom.
Hverken Chaufførernes Fagforening eller SiD's  

 Transportgruppe er medlem af CO- Industri, og i hvert fald efter  

 Chaufførernes Fagforenings og LO's hurtige reaktion den 18. februar 1993 stod  

 det klart for Dansk Arbejdsgiverforening, at Willy Strube, der er formand for  

 SiD's Fabrikgruppe, ikke havde haft kompetence til at indgå protokollatet af  

 14. februar 1993.
 Der må herefter gives klager medhold i, at protokollatet ikke er bindende  

 for Chaufførernes Fagforening for københavnske chauffører, og at  

 standardoverenskomsten mellem foreningen og Dansk Arbejdsgiverforening  

 fortsat er gældende, jævnfør andet led i klagers påstand.
 Det må lægges til grund, at Dansk Arbejdsgiverforening først efterfølgende  

 blev bekendt med, at Dansk Industri havde indgået aftalen af 14. februar  

 1993, og henset til, at det klagende forbund selv var medunderskriver på  

 aftalen, er der ikke grundlag for at tage påstanden om bod til følge.
T h i k e n d e s f o r r e t Indklagede, Dansk Arbejdsgiverforening, skal anerkende, at protokollat af  

 14. februar 1993 er ugyldigt, og at overenskomsten mellem Dansk  

 Arbejdsgiverforening og Chaufførernes Fagforening, København, fortsat er  

 gældende.
 Indklagede skal betale 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s. 43 ff, Kommentar s. 98 ff.
