Skriftlig fremsættelse (7. oktober 2021) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om Arbejdsgivernes Uddannelsesbidrag (Justering af fleksibelt uddannelsesbidrag og aktivitetsafhængigt VEU-bidrag for 2022, fastsættelse af modelparametre for erhvervsuddannelser til brug for beregning af praktikpladsafhængigt arbejdsgiverbidrag for 2022 og fastholdelse af merbidragssats m.v.) (Lovforslag nr.
L 39) Med trepartsaftalen om ekstraordinær hjælp til elever og lærlinge samt virksomheder (håndtering af ubalancen i Arbejdsgivernes Uddannelsesbidrag) fra maj 2020 og trepartsaftalen om flere lærepladser og entydigt ansvar fra november 2020 er der aftalt en løbende tilpasning af indbetalingerne til Arbejdsgivernes Uddannelsesbidrag (AUB) i takt med udviklingen i udgifterne i den ordinære AUB-ordning.
I modellen med det fleksible uddannelsesbidrag fastsættes uddannelsesbidraget hvert år ved lov efter det forventede udgiftsniveau for året samt med en regulering for sammenhæng mellem udgifter og indtægter i det seneste regnskabsår.
Det foreslås, at uddannelsesbidraget forhøjes fra 2.354 kr. pr. fuldtidsbeskæftiget i 2021 til 3.639 kr. i 2022 pr. fuldtidsbeskæftiget medarbejder.
Forhøjelsen skyldes primært behovet for at dække det realiserede underskud i AUB i 2020 i overensstemmelse med principperne for det fleksible uddannelsesbidrag.
Med trepartsaftalen om styrket og mere fleksibel voksen-, efter- og videreuddannelse (2018-2021) er der aftalt en årlig tilpasning ved lov af arbejdsgivernes indbetalinger af VEU-bidrag til hel eller delvis finansiering af godtgørelse m.v. ved deltagelse i erhvervsrettet voksen- og efteruddannelse, så indbetalingerne svarer til de forventede udgifter til VEU-godtgørelse m.v.
Regeringen og arbejdsmarkedets parter skal i forbindelse med udløbet af trepartsaftalen fra 2017 tage stilling til, hvorvidt det aktivitetsafhængige VEU-bidrag skal videreføres.
Da genforhandlingerne endnu ikke er gennemført, foreslås det, at det aktivitetsafhængige VEU-bidrag videreføres for 2022.
 Det foreslås, at VEU-bidraget sættes ned fra 449 kr. pr. fuldtidsbeskæftiget i 2021 til 410 kr. i 2022 pr. fuldtidsbeskæftiget medarbejder.
 Det bemærkes, at den foreslåede bidragsfastsættelse på 410 kr. i 2022 pr. fuldtidsbeskæftiget medarbejder er beregnet på baggrund af skøn for udgifterne i AUB i 2022 foretaget i foråret 2021. Foreligger der i efteråret 2021 nye, opdaterede skøn, der indebærer væsentlige afvigelser fra det anvendte skøn, kan det blive aktuelt at fremsætte ændringsforslag om korrektion af den foreslåede bidragssats.
Lovforslaget vedrører endvidere det praktikpladsafhængige AUB-bidrag, der blev aftalt ved trepartsaftalen om tilstrækkelig og kvalificeret arbejdskraft i hele Danmark og praktikpladser fra 2016. I ordningen med det praktikpladsafhængige AUB-bidrag belønnes de virksomheder, der bidrager til at uddanne erhvervsuddannet arbejdskraft, mens de virksomheder, der ikke i tilstrækkelig grad bidrager til at uddanne erhvervsuddannet arbejdskraft, omvendt pålægges et større ansvar for den samlede finansiering i AUB.
Det er forudsat i lov om Arbejdsgivernes Uddannelsesbidrag, at der årligt ved lov skal ske en fastsættelse af modelparametrene i det praktikpladsafhængige AUB-bidrag.
De årlige modelparametre for de enkelte erhvervsuddannelser er fastsat i bilag 1 til lov om Arbejdsgivernes Uddannelsesbidrag.
Det foreslås med dette lovforslag, at bilag 1 ændres med sigte på at fastlægge modelparametrene for 2022.
 I forlængelse heraf foreslås det, at uddannelsen til lokomotivfører med virkning fra den 1. januar 2022 vil indtræde i ordningen med det praktikpladsafhængige AUB-bidrag, bortset fra i muligheden for merbidragsfritagelse.
Et andet element i det praktikpladsafhængige AUB-bidrag er, at en arbejdsgiver skal betale et merbidrag for hver praktikårselev, som arbejdsgiveren mangler for at opfylde sit mål i det praktikpladsafhængige AUB-bidrag.
Merbidragssatsen udgør i 2018-2021 27.000 kr. årligt pr. praktikårselev.
Det foreslås, at merbidragssatsen også fastsættes til 27.000 kr. pr. praktikårselev for 2022 og frem.
 Det foreslås, at loven træder i kraft den 1. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
