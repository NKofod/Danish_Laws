Nævnet fandt, at saneringsboligstøtten skulle beregnes på baggrund af  

 husstandens størrelse på fraflytningstidspunktet, og at en senere  

 familieforøgelse ikke gav anledning til en ændret vurdering De har i et brev af 29/5-84 klaget over Tårnby kommunes beregning af  

 saneringsboligstøtte, jfr. boligstøttelovens § 24, stk. 2.
 De har i tilknytning til Deres anke anført, at Det Københavnske  

 Byfornyelses- og saneringsselskab inden flytningen meddelte, at De ville være  

 berettiget til fuld dækning.
 Amtsankenævnet har i anledning af klagen indhentet en udtalelse fra  

 kommunen og haft sagens akter til gennemsyn.
Det fremgår af sagen, at De, der begge er studerende, tidligere boede  

 sammen i en 2-værelses lejlighed i Københavns kommune.
Ejendommen skulle  

 imidlertid saneres, og De blev den 5/4-84 af Det Københavnske Byfornyelses-  

 og saneringsselskab tilbudt genhusning i Tårnby kommune i en 4-rums lejlighed  

 til indflytning den 15/5-84. De ventede barn til 1/9-84.
 De betalte 565,45 kr. månedligt i leje for den tidligere lejlighed, og  

 huslejen i den nuværende bolig udgør 1.756,- kr. månedligt, en difference på  

 1.190,55 kr. månedligt.
 De ansøgte den 10/4-84 kommunen om saneringsboligstøtte, jfr.  

 boligstøttelovens § 24, hvilket kommunen bevilgede med virkning fra den  

 15/5-84 med 818, -kr. månedligt.
 Kommunen har oplyst følgende om beregningen af den månedlige  

 saneringsboligstøtte:
 Beløbet skal, ifølge det af kommunen oplyste, aftrappes over 10 år, idet  

 den aktuelle husleje overstiger 25% af husstandsindkomsten (oplyst til  

 52.000,- kr. årligt), jfr. boligstøttelovens § 24, stk. 5.
Kommunen har videre oplyst, at der, med et barn i husstanden, i stedet vil  

 kunne udbetales almindelig indtægtsbestemt boligsikring med 980,- kr. pr.  

 måned.
Den indtægtsbestemte boligsikring omregnes hver 1. januar efter den  

 forventede indtægt det kommende år, eller ved væsentlige ændringer i  

 indkomstforholdene iøvrigt.
Hvis De vælger at overgå til indtægtsbestemt  

 boligsikring, vil der ikke senere være mulighed for at vende tilbage til  

 saneringsboligsikring, jfr. boligstøttelovens § 24, stk. 5.
 Der henvises til boligstøttelovens § 24, stk. 2, hvorefter lejen, såfremt  

 genhusning sker i en lejlighed med flere værelser end den hidtidige, og  

 såfremt lejlighedens værelsesantal samtidig overskrider antallet af personer  

 i husstanden med mere end et, nedsættes med et fradrag for de overskydende  

 værelser efter antallet af værelser.
Boligstyrelsen har telefonisk overfor amtsankenævnet oplyst, at  

 saneringsboligstøtten beregnes på baggrund af den husstand, der rent faktisk  

 flytter fra den sanerede ejendom.
Senere familieforøgelse påvirker ikke denne  

 vurdering.
Amtsankenævnet har behandlet sagen i et møde afholdt den 14. september  

 1984 og truffet følgende AFGØRELSE:
 Nævnet besluttede at tiltræde kommunens afgørelse, idet denne ses at være  

 i overensstemmelse med gældende lovgivning.
 Man skal gøre opmærksom på, at sagens parter har adgang til at se samtlige  

 akter, der har ligget til grund for amtsankenævnets afgørelse.
 Ankevejledning vedlagt.
