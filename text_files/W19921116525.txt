 Udtalt, at de i tilknytning til lovens § 9, stk. 1, opstillede  

 kriterier for indberetning og registrering om fremsendelse af  

 rykkerskrivelser forinden fremsendelse af en 3. rykker, som gør debitor  

 opmærksom på sagens overgivelse til inkasso og samtidig indberetning til  

 kreditoplysningsbureauet, også skal være iagttaget for oplysninger, som ikke  

 opfylder betingelserne for videregivelse i summarisk form.
 Fundet, for så vidt angår kravet om sagens overgivelse til inkasso, at  

 denne betingelse må anses for opfyldt, når fordringen er overgivet til  

 advokat, inkassobureau, virksomhedens egen inkassoafdeling eller lignende med  

 henblik på inddrivelse på behørig vis og med fornøden hurtighed i  

 overensstemmelse med retsplejelovens regler om tvangsfuldbyrdelse.
 Et kreditoplysningsbureau anmodede i beretningsåret om Registertilsynets  

 tilkendegivelse af retningslinierne for indberetning og registrering af  

 oplysninger, som ikke opfylder betingelserne for videregivelse i lovens § 12,  

 stk. 3, og derfor ikke må videregives i summarisk form til bureauets  

 abonnenter.
Registertilsynet udtalte, at tilsynet i tilknytning til lovens § 9, stk.  

 1, generelt har fastsat, at en betingelse for, at en indberetning til et  

 kreditoplysningsbureau med henblik på optagelse i bureauets registre må  

 antages at opfylde kravene i denne bestemmelse er, at abonnenten forinden  

 indberetning har sendt flere rykkerskrivelser.
Endvidere er det fastsat, at  

 abonnenten i forbindelse med fremsendelsen af 3. rykker skal gøre debitor  

 opmærksom på, at manglende betaling vil indebære overgivelse til inkasso og  

 samtidig indberetning til kreditoplysningsbureauet.
Fordringen må desuden  

 ikke være bestridt på indberetningstidspunktet.
Det anførtes i den forbindelse, at Registertilsynet betragter en sådan  

 fremgangsmåde - ved fremsendelse af flere rykkerskrivelser, således at  

 debitor får mulighed for at fremsætte indsigelser som væsentlig til sikring  

 af, at der kun registreres klare og ubestridte fordringer i bureauets system  

 i tilfælde, hvor indberetningen ikke sker på baggrund af en endelig  

 domstolsafgørelse eller en skriftlig skylderkendelse fra debitor.
De angivne  

 indberetningsbetingelser skal således være opfyldt, uanset om registreringen  

 på indberetningstidspunktet ikke opfylder betingelserne for videregivelse i  

 summarisk form til bureauets abonnenter, jf. lovens § 12, stk. 3.
 Det fremgik af sagen, at indberetningsbetingelserne kontraktligt er  

 fastlagt i forholdet mellem kreditoplysningsbureauet og den enkelte abonnent  

 (kreditor), og Registertilsynet påpegede, at det er kreditoplysningsbureauet,  

 der skal påse, at disse abonnementsvilkår overholdes af den enkelte abonnent.
 Registertilsynet fandt herefter, at der burde foretages en ændring af  

 indberetningsblanketten for de registreringer, som på  

 indberetningstidspunktet ikke samtidig opfylder betingelserne for  

 videregivelse i summarisk form (såkaldt lukkede registreringer), således at  

 abonnenterne ved indberetninger til det lukkede system anmodes om at oplyse  

 tidspunktet for fremsendelse af 1. og 2. rykker samt for sagens overgivelse  

 til inkasso.
 For så vidt angår kravet om sagens overgivelse til inkasso i forbindelse  

 med indberetning til kreditoplysningsbureauet fandt Registertilsynet, at  

 denne betingelse må anses for at være opfyldt, når fordringen er overgivet  

 til advokat, inkassobureau, virksomhedens egen inkassoafdeling eller lignende  

 med henblik på inddrivelse på behørig vis og med fornøden hurtighed i  

 overensstemmelse med retsplejelovens regler om tvangsfuldbyrdelse.
 (* 1) Registertilsynets Årsberetning 1992 side 109.
