Nr LSF 245 Forslag til Lov om ændring af lov om radio- og fjernsynsvirksomhed m.v.  

 (TV-2) Fremsat af ministeren for kulturelle anliggender den 23. april 1986 § 1 I lov nr. 421 af 15. juni 1973 om radio- og fjernsynsvirksomhed, som ændret bl.a. ved lov nr. 249 af 27. maj 1981, lov nr. 276 af 6.
juni 1985 og senest ved lov nr. 589 af 19. december 1985, foretages følgende ændringer:
 1. I § 1 indsættes efter stk. 1 som nyt stykke:
»Stk. 2. TV 2 har ret til spredning af lyd- og billedprogrammer til almenheden ved hjælp af radioanlæg.« Stk. 2 bliver herefter stk. 3.
 2. I § 3 a indsættes efter nr. 1 som nyt nummer:
»2) TV 2 har ret til at lade programmer fordele.« Nr. 2, 3 og 4 bliver herefter nr. 3, 4 og 5.
 3. I § 4 indsættes efter stk. 1 som nyt stykke:
»Stk. 2. Generaldirektoratet for post- og telegrafvæsenet opretter efter forhandling med ministeren for kulturelle anliggender og den centrale bestyrelse for TV 2, jfr. § 15 l, de fjernsynsstationer, som er nødvendige for spredning af fjernsynsprogrammer fra TV 2, og varetager stationernes drift.
Ministeren for offentlige arbejder kan optage lån til finansiering af anlæg af disse stationer.
Lån optages efter finansministerens nærmere bestemmelse med henblik på at opnå de bedst mulige vilkår.
Ministeren for offentlige arbejder fastsætter efter forhandling med ministeren for kulturelle anliggender betalingen for benyttelsen af disse stationer.« Stk. 2 og 3 bliver herefter stk. 3 og 4.
 4. Efter § 15 j indsættes som nyt kapitel:
»Kapitel 2 b TV 2 § 15 k.
TV 2 er en selvejende institution, der gennem selvstændig programvirksomhed har til formål at tilvejebringe og sprede landsdækkende og regionale fjernsynsprogrammer.
Ved programlægningen skal der lægges afgørende vægt på kvalitet, alsidighed og mangfoldighed.
Ved programlægningen i de regionale TV 2-virksomheder, jfr. § 15 n, skal der endvidere lægges vægt på tilknytning til regionen.
Stk. 2. TV 2 skal producere nyheds- og aktualitetsudsendelser. Øvrige programmer tilvejebringes fortrinsvis ved køb hos andre producenter.
Stk. 3. Den daglige sendetid for reklamer må ikke overstige 10 minutter på det landsdækkende program og ikke 5 minutter på regionalprogrammet.
Reklamer må kun sendes i blokke mellem udsendelserne.
Nærmere regler for reklameindslagenes placering i programfladen fastsættes af ministeren for kulturelle anliggender.
§ 15 l.
TV 2 ledes af en bestyrelse på 5 medlemmer (den centrale bestyrelse), som beskikkes af ministeren for kulturelle anliggender.
Medlemmerne udpeges af ministeren for kulturelle anliggender og skal tilsammen repræsentere mediemæssig, kulturel og ledelsesmæssig indsigt.
De regionale bestyrelser i fællesskab, jfr. § 15 n, stk. 5, og medarbejderne i den landsdækkende virksomhed udpeger hver en repræsentant uden stemmeret til den centrale bestyrelse.
Stk. 2. Medlemmer af folketinget kan ikke være medlemmer af den centrale bestyrelse.
Stk. 3. Blandt medlemmerne udpeger ministeren for kulturelle anliggender en formand og en næstformand.
Stk. 4. Beskikkelserne gælder for 4 år.
Umiddelbar genbeskikkelse kan kun finde sted en gang.
Stk. 5. Ministeren for kulturelle anliggender fastsætter en vedtægt for den samlede TV 2-virksomhed efter forslag udarbejdet af den centrale bestyrelse.
§ 15 m.
Den centrale bestyrelse har den overordnede ledelse af TV 2-virksomheden, hvor den ikke udtrykkeligt er henlagt til andre.
Stk. 2. Den centrale bestyrelse ansætter den administrerende direktør og andre medlemmer af direktionen for den landsdækkende virksomhed.
Stk. 3. Direktionen har det daglige programansvar og varetager den daglige administrative og økonomiske ledelse af den landsdækkende virksomhed.
Direktionen ansætter virksomhedens personale.
§ 15 n.
Der kan oprettes et antal regionale virksomheder.
Hver regional virksomhed skal omfatte en eller flere amtskommuner.
Stk. 2. Ønskes en regional virksomhed oprettet, dannes et repræsentantskab, der skal sammensættes med en alsidig repræsentation for det regionale kultur- og samfundsliv.
Stk. 3. Ministeren for kulturelle anliggender fastsætter nærmere regler om, hvilke betingelser der i øvrigt skal være opfyldt for at oprette en regional TV 2-virksomhed.
Stk. 4. Regionale virksomheder skal godkendes af ministeren for kulturelle anliggender.
Ansøgning om oprettelse af en regional virksomhed indsendes af repræsentantskabet gennem det eller de pågældende amtsråd til den centrale bestyrelse.
Ansøgningen fremsendes af bestyrelsen til ministeren for kulturelle anliggender med bestyrelsens bemærkninger.
Stk. 5. Såfremt den regionale virksomhed godkendes, vælger repræsentantskabet for en 4-årig periode en bestyrelse på 5-7 medlemmer (den regionale bestyrelse). Bestyrelsen vælger selv sin formand.
Medlemmer af kommunalbestyrelser og amtsråd kan ikke være medlemmer af den regionale bestyrelse.
Umiddelbart genvalg kan kun finde sted en gang.
§ 15 o.
Den regionale bestyrelse har den overordnede ledelse af den regionale virksomhed.
 Stk. 2. Den regionale bestyrelse ansætter en direktør.
Stk. 3. Direktøren for den regionale virksomhed har det daglige programansvar og varetager den daglige administration og økonomiske ledelse.
Direktøren ansætter virksomhedens personale.
§ 15 p.
Den centrale bestyrelse stiller efter forhandling med de regionale bestyrelser forslag til ministeren for kulturelle anliggender om fordeling af sendetid og budgetrammer for det kommende år mellem den landsdækkende og de regionale virksomheder efter nærmere regler, der fastsættes i vedtægten for TV 2.
Fordelingen af sendetid og budgetrammer fastsættes årligt af ministeren for kulturelle anliggender.
§ 15 q.
Den centrale bestyrelse fastsætter årligt inden for den af ministeren for kulturelle anliggender fastsatte ramme budgettet for den landsdækkende virksomhed.
Stk. 2. Den centrale bestyrelse udarbejder de årlige regnskaber for den landsdækkende virksomhed og for TV 2-fonden, jfr. § 15 v.
 Regnskaberne revideres af rigsrevisionen.
Stk. 3. Beretninger og reviderede regnskaber for regionernes virksomhed, jfr. § 15 s, stk. 2, indsendes årligt til den centrale bestyrelse.
Rigsrevisionen har adgang til at gennemgå disse regnskaber.
Ved gennemgangen påses navnlig, at de er undergivet betryggende revision, at midlerne er anvendt i overensstemmelse med givne bestemmelser, og at der i øvrigt er taget skyldige økonomiske hensyn ved forvaltningen af midlerne.
Stk. 4. Den centrale bestyrelse afgiver årligt til ministeren for kulturelle anliggender beretning over den samlede TV 2-virksomhed.
Beretningen vedlægges reviderede regnskaber for den landsdækkende og de regionale virksomheder.
§ 15 r.
Ministeren for kulturelle anliggender nedsætter et programråd.
Medlemmerne beskikkes for en periode på 4 år.
Stk. 2. Programrådet er et rådgivende organ, der skal drøfte TV 2's programvirksomhed, og som kan afgive udtalelse herom til den centrale bestyrelse og direktion.
Stk. 3. Ministeren for kulturelle anliggender fastsætter nærmere regler om rådets sammensætning og virksomhed.
§ 15 s.
Bestyrelsen for en regional TV 2-virksomhed fastsætter årligt inden for den godkendte ramme budgettet for den regionale virksomhed.
Stk. 2. Bestyrelsen udarbejder årligt et regnskab, der revideres af en statsautoriseret revisor, og en beretning, der sammen med regnskabet indsendes til den centrale bestyrelse.
§ 15 t.
Det regionale repræsentantskab er programråd for den regionale virksomhed.
Programrådet er et rådgivende organ, der skal drøfte den regionale virksomhed, og som kan afgive udtalelse herom til bestyrelse og direktør.
§ 15 u.
Klager over et program skal indgives til den TV 2-virksomhed, der er ansvarlig for programmet, inden 4 uger efter, at programmet er udsendt.
§ 15 v.
Der oprettes en selvstændig fond (TV 2-fonden), der administreres af den centrale bestyrelse.
Stk. 2. Til TV 2-fonden indbetales 1) afgift for benyttelse af fjernsynsmodtagere, jfr. stk. 3, og 2) overskud ved reklamering i TV 2.
Stk. 3. Ministeren for kulturelle anliggender fastsætter årligt med tilslutning fra folketingets finansudvalg størrelsen af afgifterne for benyttelse af fjernsynsmodtagere samtidig med afgifterne til finansiering af Danmarks Radios virksomhed, jfr. § 14. Afgifterne opkræves af Danmarks Radio sammen med de afgifter, der er nævnt i § 14. § 14, stk. 3, finder tilsvarende anvendelse.
Stk. 4. Ministeren for kulturelle anliggender fastsætter årligt med tilslutning fra folketingets finansudvalg den andel af reklameselskabets overskud, som skal indbetales til TV 2-fonden, jfr. § 15 x.
§ 15 w.
TV 2's samlede virksomhed finansieres ved beløb, der overføres fra TV 2-fonden i overensstemmelse med de af ministeren for kulturelle anliggender fastsatte rammebudgetter, og ved egne indtægter gennem salg af programmer og andre ydelser.
Stk. 2. Til sikring af de nødvendige midler til driften af TV 2-virksomheden stilles en statsgaranti, hvis størrelse fastsættes årligt af ministeren for kulturelle anliggender med tilslutning fra folketingets finansudvalg.
Stk. 3. I det omfang den samlede programvirksomhed ikke kan gennemføres for de indtægter, der er nævnt i stk. 1, kan den centrale bestyrelse med godkendelse af ministeren for kulturelle anliggender trække på statsgarantien.
Stk. 4. TV 2-virksomheden kan optage lån til finansiering af virksomhedens etablering.
Lån optages efter finansministerens nærmere bestemmelse med henblik på at opnå de bedst mulige vilkår.
Finansministeren bemyndiges til at yde garanti af statskassen for betaling af renter og afdrag samt andre løbende forpligtelser.
Finansministeren er endvidere bemyndiget til, i det omfang det måtte anses for hensigtsmæssigt, at dække virksomhedens finansieringsbehov gennem statslån.
Sådanne lån må ikke ydes på bedre vilkår end dem, som staten selv kan opnå som låntager.
§ 15 x.
Ministeren for kulturelle anliggender opretter et aktieselskab, som på forretningsmæssigt grundlag skal formidle reklameindslag i TV 2. Aktieselskabets kapital tegnes af staten.
Ministeren for kulturelle anliggender skal godkende aktieselskabets vedtægter og ændringer heraf.
Stk. 2. For aktieselskabet gælder lovgivningen om aktieselskaber med de ændringer, der følger af denne lov.
Rigsrevisionen har adgang til at gennemgå aktieselskabets regnskab.
Ved gennemgangen påses navnlig, at regnskabet er undergivet betryggende revision, at midlerne er anvendt i overensstemmelse med givne bestemmelser, og at der i øvrigt er taget skyldige økonomiske hensyn ved forvaltningen af midlerne.
Stk. 3. Aktieselskabet må ikke påbegynde virksomhed, der ikke er henlagt til selskabet ved denne lov uden godkendelse af ministeren for kulturelle anliggender med tilslutning af et af folketinget nedsat udvalg.
Stk. 4. Reklameselskabet kan optage lån til finansiering af virksomhedens etablering.
Lån optages efter finansministerens nærmere bestemmelse med henblik på at opnå de bedst mulige vilkår.
Finansministeren bemyndiges til at yde garanti af statskassen for betaling af renter og afdrag samt andre løbende forpligtelser.
Finansministeren er endvidere bemyndiget til, i det omfang det måtte anses for hensigtsmæssigt, at dække virksomhedens finansieringsbehov gennem statslån.
Sådanne lån må ikke ydes på bedre vilkår end dem, som staten selv kan opnå som låntager.
§ 15 y.
Aktieselskabet skal til TV 2-virksomheden levere reklameprogrammer, der udfylder den fastsatte reklamesendetid.
Stk. 2. Der må ikke reklameres for lægemidler, øl, vin, spiritus og tobak.
Reklamering for økonomiske interessegrupper samt religiøse og politiske anskuelser må ikke finde sted.
Ministeren for kulturelle anliggender fastsætter nærmere regler for indholdet af reklamer, der bringes i TV 2.
 Stk. 3. Aktieselskabet påser, at stk. 2 og regler fastsat efter stk.
 2 overholdes.
§ 15 z.
Den del af aktieselskabets akkumulerede overskud, der ikke overføres til TV 2-fonden, kan af ministeren for kulturelle anliggender med tilslutning fra folketingets finansudvalg anvendes til tilbagebetaling af tidligere udløst statsgaranti eller til kulturelle formål.« 5. Efter § 19 indsættes:
»§ 19 a.
Bestemmelserne i §§ 16-18 finder tilsvarende anvendelse på afgørelser i klagesager, der er truffet af den TV 2-virksomhed, der er programansvarlig efter kapitel 2 b.
Kapitel 3 a TV-reklamenævnet § 19 b.
Ministeren for kulturelle anliggender nedsætter et TV-reklamenævn.
Stk. 2. Nævnet 1) rådgiver ministeren for kulturelle anliggender om indholdet af TV-reklamer, 2) påtaler tilsidesættelse af regler om TV-reklamers indhold og kan pålægge aktieselskabet, jfr. § 15 x, i reklamesendetiden at offentliggøre afgørelsen uden forsinkelse og uden kommenterende tilføjelser og 3) kan pålægge aktieselskabet, jfr. § 15 x, at berigtige fejlagtige oplysninger om faktiske forhold, der er bragt i et reklameindslag.
 Bestemmelsen i § 18 finder tilsvarende anvendelse.
Stk. 3. Rådet består af 3 medlemmer, der udpeges af ministeren for kulturelle anliggender for en 4-årig periode.
Stk. 4. Ministeren for kulturelle anliggender fastsætter nærmere regler om TV-reklamenævnets sammensætning og virksomhed.« 6. Efter § 23 indsættes:
»§ 23 a.
Bestemmelserne i § 23, stk. 1-3, finder tilsvarende anvendelse på spørgsmål om erstatningsansvar for TV 2, henholdsvis for det aktieselskab, der er nævnt i § 15 x.
§ 23 b.
TV 2 kan ikke pålægges straf eller erstatningsansvar for den reklamevirksomhed, der drives af det aktieselskab, som er nævnt i § 15 x.« § 2 I lov om indkomstbeskatning af aktieselskaber m.v., jfr.
lovbekendtgørelse nr. 512 af 31. oktober 1983, som senest ændret ved lov nr. 146 af 19. marts 1986, foretages følgende ændring:
 I § 3, stk. 1, indsættes som nr. 16:
»16) Det i § 15 x i lov om radio- og fjernsynsvirksomhed nævnte aktieselskab.« § 3 Stk. 1. Loven træder i kraft den 1. juli 1986.
Stk. 2. Indtil de i § 1, nr. 3, nævnte fjernsynsstationer er i drift, bemyndiges ministeren for kulturelle anliggender til efter forhandling med ministeren for offentlige arbejder at tillade, at TV 2-virksomheden anvender de fjernsynsstationer, der anvendes af Danmarks Radio, på nærmere fastsatte tidspunkter.
Ministeren for offentlige arbejder fastsætter efter forhandling med ministeren for kulturelle anliggender betalingen herfor.
Stk. 3. Ministeren for kulturelle anliggender kan, indtil der opkræves fuld afgift efter § 15 v i lov om radio- og fjernsynsvirksomhed, som affattet ved denne lovs § 1, nr. 4, med tilslutning fra folketingets finansudvalg anvende midler fra den i § 14 nævnte radiofond til TV 2-virksomheden.
Stk. 4. Forinden der træffes beslutninger i henhold til stk. 2 og 3, gennemføres forhandling med Danmarks Radio.
 Stk. 5. Loven optages til revision, senest i folketingsåret 1990-91.
Oprindeligt fremsat lovforslag Blad nr 788 § 1 I lov nr. 421 af 15. juni 1973 om radio- og fjernsynsvirksomhed, som ændret bl.a. ved lov nr. 249 af 27. maj 1981, lov nr. 276 af 6.
juni 1985 og senest ved lov nr. 589 af 19. december 1985, foretages følgende ændringer:
 1. I § 1 indsættes efter stk. 1 som nyt stykke:
»Stk. 2. TV-2 har ret til spredning af lyd- og billedprogrammer til almenheden ved hjælp af radioanlæg.« Stk. 2 bliver herefter stk. 3.
 2. I § 3 a indsættes efter nr. 1) som nyt nummer:
»2) TV-2 har ret til at lade programmer fordele.« Nr. 2, 3) og 4) bliver herefter nr. 3), 4) og 5).
 3. I § 4 indsættes efter stk. 1 som nyt stykke:
»Stk. 2. Generaldirektoratet for post- og telegrafvæsenet opretter efter forhandling med ministeren for kulturelle anliggender og den centrale bestyrelse for TV-2, jfr. § 15 l, de fjernsynsstationer, som er nødvendige for spredning af fjernsynsprogrammer fra TV-2, og varetager stationernes drift.
Ministeren for offentlige arbejder kan optage lån til finansiering af anlæg af disse stationer.
Lån optages efter finansministerens nærmere bestemmelse med henblik på at opnå de bedst mulige vilkår.
Ministeren for offentlige arbejder fastsætter efter forhandling med ministeren for kulturelle anliggender betalingen for benyttelsen af disse stationer.« Stk. 2 og 3 bliver herefter stk. 3 og 4.
 4. Efter § 15 j indsættes som nyt kapitel:
»Kapitel 2 b TV-2 § 15 k.
TV-2 er en selvejende institution, der gennem selvstændig programvirksomhed har til formål at tilvejebringe og sprede landsdækkende og regionale fjernsynsprogrammer.
Ved programlægningen skal der lægges afgørende vægt på kvalitet, alsidighed og mangfoldighed.
Ved programlægningen i de regionale TV-2 virksomheder, jfr. § 15 n, skal der endvidere lægges vægt på tilknytning til regionen.
Stk. 2. TV-2 skal producere nyheds- og aktualitetsudsendelser. Øvrige programmer tilvejebringes fortrinsvis ved køb hos andre poducenter.
Stk. 3. Den daglige sendetid for reklamer må ikke overstige 10 minutter på det landsdækkende program og ikke 5 minutter på regionalprogrammet.
Reklamer må kun sendes i blokke mellem udsendelserne.
Nærmere regler for reklameindslagenes placering i programfladen fastsættes af ministeren for kulturelle anliggender.
§ 15 l.
TV-2 ledes af en bestyrelse på 5 medlemmer (den centrale bestyrelse), som beskikkes af ministeren for kulturelle anliggender.
Medlemmerne udpeges af ministeren for kulturelle anliggender efter forhandling med folketingets præsidium og skal tilsammen repræsentere mediemæssig, kulturel og ledelsesmæssig indsigt.
De regionale bestyrelser i fællesskab, jfr. § 15 n, stk.
5, og medarbejderne i den landsdækkende virksomhed udpeger hver en repræsentant uden stemmeret til den centrale bestyrelse.
Stk. 2. Medlemmer af folketinget kan ikke være medlemmer af den centrale bestyrelse.
Stk. 3. Blandt medlemmerne udpeger ministeren for kulturelle anliggender en formand og en næstformand.
Stk. 4. Beskikkelserne gælder for 4 år.
Umiddelbar genbeskikkelse kan kun finde sted en gang.
Stk. 5. Ministeren for kulturelle anliggender fastsætter en vedtægt for den samlede TV-2 virksomhed efter forslag udarbejdet af den centrale bestyrelse.
§ 15 m.
Den centrale bestyrelse har den overordnede ledelse af TV-2 virksomheden, hvor den ikke udtrykkeligt er henlagt til andre.
Stk. 2. Den centrale bestyrelse ansætter den administrerende direktør og andre medlemmer af direktionen for den landsdækkende virksomhed.
Stk. 3. Direktionen har det daglige programansvar og varetager den daglige administrative og økonomiske ledelse af den landsdækkende virksomhed.
Direktionen ansætter virksomhedens personale.
§ 15 n.
Der kan oprettes et antal regionale virksomheder.
Hver regional virksomhed skal omfatte en eller flere amtskommuner.
Stk. 2. Ønskes en regional virksomhed oprettet, dannes et repræsentantskab, der skal sammensættes med en alsidig repræsentation for det regionale kultur- og samfundsliv.
Stk. 3. Ministeren for kulturelle anliggender fastsætter nærmere regler om hvilke betingelser der i øvrigt skal være opfyldt for at oprette en regional TV-2 virksomhed.
Stk. 4. Regionale virksomheder skal godkendes af ministeren for kulturelle anliggender.
Ansøgning om oprettelse af en regional virksomhed indsendes af repræsentantskabet gennem det eller de pågældende amtsråd til den centrale bestyrelse.
Ansøgningen fremsendes af bestyrelsen til ministeren for kulturelle anliggender med bestyrelsens bemærkninger.
Stk. 5. Såfremt den regionale virksomhed godkendes, vælger repræsentantskabet for en 4-årig periode en bestyrelse på 5-7 medlemmer (den regionale bestyrelse). Bestyrelsen vælger selv sin formand.
Medlemmer af kommunalbestyrelser og amtsråd kan ikke være medlemmer af den regionale bestyrelse.
Umiddelbart genvalg kan kun finde sted en gang.
§ 15 o.
Den regionale bestyrelse har den overordnede ledelse af den regionale virksomhed.
 Stk. 2. Den regionale bestyrelse ansætter en direktør.
Stk. 3. Direktøren for den regionale virksomhed har det daglige programansvar og varetager den daglige administration og økonomiske ledelse.
Direktøren ansætter virksomhedens personale.
§ 15 p.
Den centrale bestyrelse stiller efter forhandling med de regionale bestyrelser forslag til ministeren for kulturelle anliggender om fordeling af sendetid og budgetrammer for det kommende år mellem den landsdækkende og de regionale virksomheder efter nærmere regler, der fastsættes i vedtægten for TV-2.
Fordelingen af sendetid og budgetrammer fastsættes årligt af ministeren for kulturelle anliggender.
§ 15 q.
Den centrale bestyrelse fastsætter årligt inden for den af ministeren for kulturelle anliggender fastsatte ramme budgettet for den landsdækkende virksomhed.
Stk. 2. Den centrale bestyrelse udarbejder de årlige regnskaber for den landsdækkende virksomhed og for TV-2 fonden, jfr. § 15 v.
 Regnskaberne revideres af rigsrevisionen.
Stk. 3. Beretninger og reviderede regnskaber for regionernes virksomhed, jfr. § 15 s, stk. 2, indsendes årligt til den centrale bestyrelse.
Rigsrevisionen har adgang til at gennemgå disse regnskaber.
Ved gennemgangen påses navnlig, at de er undergivet betryggende revision, at midlerne er anvendt i overensstemmelse med givne bestemmelser, og at der i øvrigt er taget skyldige økonomiske hensyn ved forvaltningen af midlerne.
Stk. 4. Den centrale bestyrelse afgiver årligt til ministeren for kulturelle anliggender beretning over den samlede TV-2 virksomhed.
Beretningen vedlægges reviderede regnskaber for den landsdækkende og de regionale virksomheder.
§ 15 r.
Ministeren for kulturelle anliggender nedsætter et programråd.
Medlemmerne beskikkes for en periode på 4 år.
Stk. 2. Programrådet er et rådgivende organ, der skal drøfte TV-2's programvirksomhed og som kan afgive udtalelse herom til den centrale bestyrelse og direktion.
Stk. 3. Ministeren for kulturelle anliggender fastsætter nærmere regler om rådets sammensætning og virksomhed.
§ 15 s.
Bestyrelsen for en regional TV-2 virksomhed fastsætter årligt inden for den godkendte ramme budgettet for den regionale virksomhed.
Stk. 2. Bestyrelsen udarbejder årligt et regnskab, der revideres af en statsautoriseret revisor, og en beretning, der sammen med regnskabet indsendes til den centrale bestyrelse.
§ 15 t.
Det regionale repræsentantskab er programråd for den regionale virksomhed.
Programrådet er et rådgivende organ, der skal drøfte den regionale virksomhed og som kan afgive udtalelse herom til bestyrelse og direktør.
§ 15 u.
Klager over et program skal indgives til den TV-2 virksomhed, der er ansvarlig for programmet, inden 4 uger efter, at programmet er udsendt.
§ 15 v.
Der oprettes en selvstændig fond (TV-2 fonden), der administreres af den centrale bestyrelse.
Stk. 2. Til TV-2 fonden indbetales 1) afgift for benyttelse af fjernsynsmodtagere, jfr. stk. 3, og 2) overskud ved reklamering i TV-2.
Stk. 3. Ministeren for kulturelle anliggender fastsætter årligt med tilslutning fra folketingets finansudvalg størrelsen af afgifterne for benyttelse af fjernsynsmodtagere samtidig med afgifterne til finansiering af Danmarks Radios virksomhed, jfr. § 14. Afgifterne opkræves af Danmarks Radio sammen med de afgifter, der er nævnt i § 14. § 14, stk. 3, finder tilsvarende anvendelse.
Stk. 4. Ministeren for kulturelle anliggender fastsætter årligt med tilslutning fra folketingets finansudvalg den andel af reklameselskabets overskud, som skal indbetales til TV-2 fonden, jfr. § 15 x.
§ 15 w.
TV-2's samlede virksomhed finansieres ved beløb, der overføres fra TV-2 fonden i overensstemmelse med de af ministeren for kulturelle anliggender fastsatte rammebudgetter, og ved egne indtægter gennem salg af programmer og andre ydelser.
Stk. 2. Til sikring af de nødvendige midler til driften af TV-2 virksomheden stilles en statsgaranti, hvis størrelse fastsættes årligt af ministeren for kulturelle anliggender med tilslutning fra folketingets finansudvalg.
Stk. 3. I det omfang den samlede programvirksomhed ikke kan gennemføres for de indtægter, der er nævnt i stk. 1, kan den centrale bestyrelse med godkendelse af ministeren for kulturelle anliggender trække på statsgarantien.
Stk. 4. TV-2 virksomheden kan optage lån til finansiering af virksomhedens etablering.
Lån optages efter finansministerens nærmere bestemmelse med henblik på at opnå de bedst mulige vilkår.
Finansministeren bemyndiges til at yde garanti af statskassen for betaling af renter og afdrag samt andre løbende forpligtelser.
Finansministeren er endvidere bemyndiget til i det omfang det måtte anses for hensigtsmæssigt, at dække virksomhedens finansieringsbehov gennem statslån.
Sådanne lån må ikke ydes på bedre vilkår end dem, som staten selv kan opnå som låntager.
§ 15 x.
Ministeren for kulturelle anliggender opretter et aktieselskab, som på forretningsmæssigt grundlag skal formidle reklameindslag i TV-2. Aktieselskabets kapital tegnes af staten.
Ministeren for kulturelle anliggender skal godkende aktieselskabets vedtægter og ændringer heraf.
Stk. 2. For aktieselskabet gælder lovgivningen om aktieselskaber med de ændringer, der følger af denne lov.
Rigsrevisionen har adgang til at gennemgå aktieselskabets regnskab.
Ved gennemgangen påses navnlig, at regnskabet er undergivet betryggende revision, at midlerne er anvendt i overensstemmelse med givne bestemmelser, og at der i øvrigt er taget skyldige økonomiske hensyn ved forvaltningen af midlerne.
Stk. 3. Aktieselskabet må ikke påbegynde virksomhed, der ikke er henlagt til selskabet ved denne lov uden godkendelse af ministeren for kulturelle anliggender med tilslutning af et af folketinget nedsat udvalg.
Stk. 4. Reklameselskabet kan optage lån til finansiering af virksomhedens etablering.
Lån optages efter finansministerens nærmere bestemmelse med henblik på at opnå de bedst mulige vilkår.
Finansministeren bemyndiges til at yde garanti af statskassen for betaling af renter og afdrag samt andre løbende forpligtelser.
Finansministeren er endvidere bemyndiget til i det omfang det måtte anses for hensigtsmæssigt, at dække virksomhedens finansieringsbehov gennem statslån.
Sådanne lån må ikke ydes på bedre vilkår end dem, som staten selv kan opnå som låntager.
§ 15 y.
Aktieselskabet skal til TV-2 virksomheden levere reklameprogrammer, der udfylder den fastsatte reklamesendetid.
Stk. 2. Der må ikke reklameres for lægemidler, øl, vin, spiritus og tobak.
Reklamering for økonomiske interessegrupper, religiøse og politiske anskuelser må ikke finde sted.
Ministeren for kulturelle anliggender fastsætter nærmere regler for indholdet af reklamer, der bringes i TV-2.
 Stk. 3. Aktieselskabet påser, at stk. 2 og regler fastsat efter stk.
 2 overholdes.
§ 15 z.
Den del af aktieselskabets akkumulerede overskud, der ikke overføres til TV-2 fonden, kan af ministeren for kulturelle anliggender med tilslutning fra folketingets finansudvalg anvendes til tilbagebetaling af tidligere udløst statsgaranti eller til kulturelle formål.« 5. Efter § 19 indsættes:
»§ 19 a.
Bestemmelserne i §§ 16-18 finder tilsvarende anvendelse på afgørelser i klagesager, der er truffet af den TV-2 virksomhed, der er programansvarlig efter kapitel 2 b.
Kapitel 3 a TV-reklamenævnet § 19 b.
Ministeren for kulturelle anliggender nedsætter et TV-reklamenævn.
Stk. 2. Nævnet 1) rådgiver ministeren for kulturelle anliggender om indholdet af TV-reklamer, 2) påtaler tilsidesættelse af regler om TV-reklamers indhold, og kan pålægge aktieselskabet, jfr. § 15 x, i reklamesendetiden at offentliggøre afgørelsen uden forsinkelse og uden kommenterende tilføjelser og 3) kan pålægge aktieselskabet, jfr. § 15 x, at berigtige fejlagtige oplysninger om faktiske forhold, der er bragt i et reklameindslag.
 Bestemmelsen i § 18 finder tilsvarende anvendelse.
Stk. 3. Rådet består af 3 medlemmer, der udpeges af ministeren for kulturelle anliggender for en 4-årig periode.
Stk. 4. Ministeren for kulturelle anliggender fastsætter nærmere regler om TV-reklamenævnets sammensætning og virksomhed.« 6. Efter § 23 indsættes:
»§ 23 a.
Bestemmelserne i § 23, stk. 1-3, finder tilsvarende anvendelse på spørgsmål om erstatningsansvar for TV-2, henholdsvis for der aktieselskab, der er nævnt i § 15 x.
§ 23 b.
TV-2 kan ikke pålægges straf eller erstatningsansvar for den reklamevirksomhed, der drives af det aktieselskab, som er nævnt i § 15 x.« § 2 I lov om indkomstbeskatning af aktieselskaber m.v., jfr.
lovbekendtgørelse nr. 512 af 31. oktober 1983, som senest ændret ved lov nr. 146 af 19. marts 1986, foretages følgende ændring:
 I § 3, stk. 1, indsættes som nr. 16:
»16) Det i § 15 x i lov om radio- og fjernsynsvirksomhed nævnte aktieselskab.« § 3 Loven træder i kraft den 1. juli 1986.
Stk. 2. Indtil de i § 1, nr. 3, nævnte fjernsynsstationer er i drift, bemyndiges ministeren for kulturelle anliggender til, efter forhandling med ministeren for offentlige arbejder, at tillade, at TV-2 virksomheden anvender de fjernsynsstationer, der anvendes af Danmarks Radio, på nærmere fastsatte tidspunkter.
Ministeren for offentlige arbejder fastsætter efter forhandling med ministeren for kulturelle anliggender betalingen herfor.
Stk. 3. Ministeren for kulturelle anliggender kan, indtil der opkræves fuld afgift efter § 15 v i lov om radio- og fjernsynsvirksomhed som affattet ved denne lovs § 1, nr. 4, med tilslutning fra folketingets finansudvalg, anvende midler fra den i § 14 nævnte radiofond til TV-2 virksomheden.
 Stk. 4. Loven optages til revision, senest i folketingsåret 1990-91.
BEMÆRKNINGER TIL LOVFORSLAGET Almindelige bemærkninger Bestemmelser om radio- og fjernsynsvirksomhed findes i lov nr. 421 af 15. juni 1973 om radio- og fjernsynsvirksomhed som senest ændret ved lov nr. 589 af 19. december 1985. Med ændringsloven blev der gennemført et brud på Danmarks Radios monopol på radiovirksomhed, idet der blev skabt hjemmel for lokal radiovirksomhed efter en forsøgsperiode.
Der er den 30. januar 1986 med lovforslag L 168 fremsat forslag om en tilsvarende ændring for lokal tv.
Lovforslaget var til 1. behandling den 13. februar 1986 (se Folketingstidende 1985/ 86, sp. 6276 og 7120). Ved lov nr. 590 om fjernsynsvirksomhed i Syd- og Sønderjylland (TV-Syd) af 19.
december 1985 blev der skabt hjemmel for en midlertidig tv-virksomhed uden for Danmarks Radio i Syd- og Sønderjylland.
Lovforslagets formål er at oprette et alternativ til Danmarks Radios fjernsynsvirksomhed, et TV-2, der i form af en selvejende institution gennem selvstændig programvirksomhed skal tilvejebringe og sprede landsdækkende og regionale fjernsynsprogrammer.
Spørgsmålet om en udvidelse af det eksisterende udbud af dansk tv i eller uden for Danmarks Radio har længe været genstand for en offentlig debat.
Allerede radiokommissionen af 1967 foreslog i sin betænkning i 1970 (bet. 592 1970), at der snarest muligt skulle etableres et landsdækkende TV-2. Der var i kommissionen ikke enighed om organisationsformen for en sådan ny kanal og dens placering i forhold til Damarks Radio, men det overvejende flertal gik ind for, at et TV-2 skulle placeres i Danmarks Radio.
Af politiske, økonomiske og andre grunde blev radiokommissionens forslag imidlertid ikke gennemført.
Den af statsministeren nedsatte mediekommission afgav i juni 1983 en delbetænkning (bet. 986 1983) om et øget dansk tv-udbud.
I betænkningen anbefalede et flertal af kommissionens medlemmer, at der snarest blev truffet beslutning om etablering af et UHF-sendernet, der kunne danne grundlag for et øget dansk udbud af tv.
UHF-sendernettet ville efter flertallets opfattelse teknisk være den eneste mulighed for hurtigt at nå ud til hele befolkningen med en ny tv-kanal.
Et stort flertal af kommissionens medlemmer gik desuden ind for, at et nyt landsdækkende tv-program skulle opbygges uden for Danmarks Radio og drives uafhængigt af denne institution.
Kommissionsflertallets anbefaling af, at et TV-2 etableredes uafhængigt af Danmarks Radio, byggede på den betragtning, at man derved bedst kunne skabe konkurrence på kreativitet og kvalitet, ligesom man derved fik mulighed for, at en ny tv-kanal kunne etableres med en anden og mere smidig styreform end Danmarks Radios.
Med udgangspunkt i mediekommissionens overvejelser fremsatte kulturministeren i folketingsåret 1983/ 84 1. samling, med genfremsættelse i 2. samling, forslag til lov om ændring af lov om radio- og fjernsynsvirksomhed.
Der henvises til Folketingstidende 1983/ 84 sp. 148. Om overvejelserne i mediekommissionen henvises til bemærkningerne til dette lovforslag (Tillæg A sp. 949).
Kulturministerens lovforslag var baseret på ønsket om opbygning af en koncessionsordning, som var anbefalet af det største mindretal i mediekommissionen.
Ved 1. behandlingen viste der sig ikke at være flertal for en sådan ordning, jfr.
Folketingstidende 1983/ 84 sp. 830, samt kulturudvalgets beretning, Folketingstidende 1983/ 84 Tillæg B sp.
 1357.
Regeringen er imidlertid fortsat af den opfattelse, at der bør oprettes et selvstændigt TV-2 uden for Danmarks Radio.
Regeringen finder det nødvendigt, at der skabes et alternativ, der giver seerne en reel valgmulighed mellem to konkurrerende danske tv-tilbud med alsidighedsforpligtelse.
Der vil herved efter regeringens opfattelse skabes det bedste grundlag for at fremme alsidighed, kvalitet og fri debat.
Et øget udbud af dansk tv må endvidere anses for ønskeligt som et modspil over for de udenlandske tv-påvirkninger, der kan forventes kraftigt udvidet i de kommende år.
Et landsdækkende dansk TV-2 vil nødvendigvis skulle opbygges gradvist.
I overensstemmelse med mediekommissionens anbefalinger må det anses for ønskeligt, at der med henblik på etableringen af et egentligt alternativ til Danmarks Radio sigtes på et sendetidsniveau på ca. 1.500 timer årligt.
I en indledende fase, må det imidlertid anses for realistisk at arbejde med et sendetidsmål på ca. 1.000 timer årligt fordelt med ca. 850 timer landsdækkende og ca. 150 timer regionalt.
TV-2 virksomheden skal efter forslaget opbygges som en selvejende institution med en landsdækkende enhed og en række regionale enheder.
Der tillægges efter forslaget kulturministeren kompetence til i samråd med folketingets præsidium at udpege medlemmer af den centrale bestyrelse.
Der tillægges endvidere kulturministeren beføjelser med hensyn til fastlæggelsen af de budgetmæssige og administrative rammer for den landsdækkende og regionale virksomhed, idet det herved forudsættes, at TV-2 virksomheden inden for disse rammer selvstændigt kan disponere med henblik på opnåelsen af de mål, der fastsættes for sendevirksomheden.
 Virksomheden foreslås opbygget efter den såkaldte entreprisemodel.
Institutionen skal således kun råde over et beskedent produktionsapparat, idet programmerne i det væsentlige tilvejebringes gennem entreprisekontrakter, købsaftaler og andre former for samarbejde med filmbranchen, videoselskaber og andre producentgrupper.
Nyheds- og aktualitetsudsendeler skal dog såvel landsdækkende som regionalt i det væsentlige produceres af institutionen.
Ved en opbygning efter denne model tilsigtes, at TV-2 institutionen bliver af begrænset størrelse, og at der samtidig kan ske en stimulering af uafhængige produktionsenheder over hele landet.
Det vil også betyde en styrkelse af grundlaget for den danske filmproduktion.
Programlægningen skal baseres på kvalitet, alsidighed og mangfoldighed, og det skal i den landsdækkende virksomhed tilstræbes, at mindst halvdelen af programudbuddet består af dansk/ nordisk produktion.
I den regionale virksomhed skal der lægges vægt på tilknytningen til regionen, idet man i denne forbindelse også må være opmærksom på ønskeligheden af produktion af regionalt stof af landsdækkende interesse.
Det er regeringens opfattelse, at der inden for disse rammer bør gives ledelsen af TV-2 mulighed for en selvstændig udformning af programvirksomheden.
Det forudsættes, at der skabes afklaring af rettighedsspørgsmålet vedrørende begivenheder af national interesse.
Virksomheden ledes af en mindre bestyrelse, der ud over at have den overordnede ledelse af den landsdækkende virksomhed varetager koordinerende funktioner for den samlede virksomhed.
Den centrale bestyrelse afgiver udtalelse til ministeren for kulturelle anliggender om godkendelse af regionale virksomheder samt om fordeling af rammer for sendetid og budget mellem den centrale og de regionale virksomheder.
Bestyrelsen ansætter en direktion for den landsdækkende virksomhed.
Mediekommissionen var opmærksom på, at en regional opbygning var økonomisk ressourcekrævende, og at det kunne være problematisk, om der ville være talent og stof nok til at udfylde en regional sendetid af et rimeligt omfang.
Kommissionen henviste til at indhente erfaringer fra et forsøg med regionalt tv i Syd- og Sønderjylland, som Danmarks Radio havde påbegyndt.
Men man forudsatte af de ovenfor nævnte grunde at der højst skulle være tale om 6-8 regioner.
Danmarks Radios forsøg er nu afsluttet og afløst af et selvstændigt TV-Syd, oprettet med hjemmel i lov 590 af 19. december 1985, som en midlertidig ordning med henblik på integrering af et TV-2, hvis et sådant oprettes.
På baggrund af mediekommissionens overvejelser og erfaringerne fra TV-Syd foreslås det, at der oprettes regionale virksomheder i et antal af maksimalt 6-8 med egne bestyrelser og ledere.
Det foreslås, at regionerne oprettes gradvis i takt med lokal interesse herfor og inden for de økonomiske rammer for den samlede TV-2 virksomhed.
For såvel den landsdækkende som den regionale virksomhed vil det være et hovedprincip, at bestyrelserne alene har det overordende ansvar for virksomheden, således at der gives den daglige ledelse den størst mulige selvstændighed.
Med hensyn til forholdet mellem den landsdækkende enhed og de regionale enheder bemærkes, at det er tanken, at de regionale virksomheder skal drives som selvstændige enheder, inden for rammerne af de bestemmelser, som fastsættes i loven eller i medfør heraf.
Det forudsættes herved, at de regionale virksomheder, udover at sende til regionen, skal have ret og pligt til at tilbyde produktioner, herunder særligt på nyhedsområdet, til det landsdækkende program.
Under hensyn til ønskeligheden af at skabe grundlag for den mest fleksible daglige drift foreslås organisationen som nævnt opbygget med en mindre bestyrelse og en selvstændig daglig ledelse.
Det må anses for hensigtsmæssigt, at der herudover åbnes mulighed for en almindelig programdebat med deltagelse fra interesserede kredse inden for kultur- og samfundslivet.
Det foreslås derfor, at der nedsættes et programråd, bestående af 20-30 repræsentanter for lytter- og seerorganisationer m.v.
Programrådet er alene af rådgivende karakter.
Regionale repræsentantskaber fungerer som programråd for de regionale virksomheder.
Finansieringen af et TV-2 blev drøftet i mediekommissionen, herunder spørgsmål om reklamefinansiering og finansiering ved abonnement.
Det største mindretal fremhævede, at en ren reklamefinansiering ikke var mulig, dels fordi der næppe var tilstrækkelige reklamemidler til rådighed, dels fordi en sådan kunne få alvorlige følger for den trykte presse.
Man foreslog derfor, at den programvirksomhed, der skulle være alternativ til Danmarks Radio, finansieredes dels ved licensbetaling, dels gennem reklamer.
Finansieringen ved abonnement i særlige tilfælde skulle dog ikke være udelukket.
Reklamerne skulle kun kunne bringes i blokke, og der kunne eventuelt opettes et særligt reklameselskab.
Et andet mindretal foreslog, at programvirksomheden skulle finansieres gennem opkrævning af en samlet licens for TV-2 og Danmarks Radio.
For at sidestille den skrevne og den æterbårne presse og for at undgå for store licensstigninger ved overgangen til 2-kanal systemet, blev det foreslået, at den æterbårne presse blev fritaget for at betale moms af licensen.
Denne moms androg i 1982 200 mill. kr.
Samtidig blev det foreslået, at staten overtog pligten til at finansiere de eksisterende sociale kompensationsordninger i forbindelse med licensen.
Dette beløb sig til ca. 90 mill.kr. i 1982.
I det lovforslag, som kulturministeren fremsatte i samlingen 1983-84, og som ikke blev færdigbehandlet i folketinget, stilledes der forslag om en delvis reklamefinansiering.
Der var ved den daværende folketingsbehandling ikke flertal for denne finansieringsform.
Det er fortsat regeringens opfattelse, at programvirksomheden i en ny tv-kanal ikke alene bør finansieres gennem opkrævning af licensafgift.
Man finder det heller ikke acceptabelt, at en ny medievirksomhed løbende skal belaste statsbudgettet, hvad en fritagelse for betaling af moms af licensafgifter ville indebære.
Man har derfor overvejet andre indtægtsmuligheder og skal efter omstændighederne foreslå, at indtægter fra reklamering i TV-2 kan indgå i finansieringsgrundlaget under nærmere angivne forudsætninger.
Med henblik på at TV-2 virksomheden uanset svingninger i indtægterne kan gennemføres inden for de godkendte budgetter, foreslås det, at der stilles en statsgaranti for tilstedeværelsen af tilstrækkelige midler hertil.
For at sikre programvirksomhedernes uafhængighed af annoncørerne foreslås det, at der oprettes et særligt reklameaktieselskab, som skal formidle reklameindslagene i TV-2. Programvirksomhedens uafhængighed skal endvidere sikres gennem den procedure, der fastsættes for bestilling af reklametid.
Såvel licensindtægter som indtægter fra reklamevirksomhed skal indgå i en særlig fond, TV-2 fonden, der bestyres af den centrale TV-2 bestyrelse.
Det er en forudsætning, at reklameindslag bliver klart adskilt fra programvirksomheden.
Reklameindslag skal kun kunne sendes i blokke mellem udsendelserne, og der fastsættes regler for reklametidens andel af den samlede sendetid.
Der fastsættes endvidere regler for reklamernes indhold, således at etiske hensyn tilgodses, ligesom det forudsættes, at særregulering af tv-reklamer skal virke på baggrund af markedsføringslovens almindelige regler, der gælder uændret for tv-reklame.
Der foreslås etableret et nævn med bl.a. den opgave at påse overholdelsen af de reklameetiske regler.
 Til driften af TV-2 skal opføres nye sendestationer (UHF-sendere).
Generaldirektoratet for Post- og Telegrafvæsenet skal forestå oprettelsen og driften af disse nye sendestationer på samme måde, som man hidtil har forestået oprettelsen og driften af de radiofoni- og fjernsynsstationer, som benyttes af Danmarks Radio.
Et sendenet vil kunne være udbygget på 21/2 til 3 år, regnet fra det tidspunkt, hvor arealerne til de første stationer er til rådighed.
Der skabes hjemmel for, at TV-2 virksomheden i et vist omfang kan sende over VHF sendenettet, der anvendes af Danmarks Radio indtil UHF nettet er etableret.
 Bemærkninger til lovforslagets enkelte bestemmelser.
Til § 1 Til nr. 1 Ved lov nr. 589 af 19. december 1985 ændredes Danmarks Radios eneret til at sprede lyd- og billedprogrammer til en ret til at sprede lyd- og billedprogrammer, idet der blev åbnet mulighed for, at andre lokalt kunne sende radioprogrammer.
Ved lov nr. 590 af 19.
december 1985 blev der tilvejebragt hjemmel for en særlig tv-virksomhed i Syd- og Sønderjylland.
Med lovforslaget får en ny virksomhed, TV-2, som nærmere beskrives i et nyt kapitel 2 b, ret til at sprede lyd- og billedprogrammer til almenheden ved hjælp af radioanlæg.
Ved lydprogrammer forstås tv-programmernes lydside, hvorimod der ikke med nærværende lovforslag stilles forslag om en alternativ radiovirksomhed.
Til nr. 2 Bestemmelsen svarer til den bestemmelse i den gældende lov, som giver Danmarks Radio ret til at lade programmer fordele i kabelanlæg.
Til nr. 3 I forbindelse med drøftelserne om etableringen af et sendernet for TV-2 har forskellige modeller til afholdelse af anlægsinvesteringerne været vurderet.
Dette må ses på baggrund af, at en anvendelse af den normale bevillingspraksis for Generaldirektoratet for Post- og Telegrafvæsenet, hvor staten afholder udgiften forskudsvis af sin anlægsramme, medfører, at en tilbagebetaling først finder sted i takt med forrentning og afskrivning.
Herved opstår i denne forbindelse en uønsket belastning af statsfinanserne, hvor udgangspunktet har været, at omkostningerne ved sendernettet i forhold til statens budget bør være neutrale.
Overvejelserne omkring finansieringsformen for et nyt sendernet har resulteret i et forslag om, at ministeren for offentlige arbejder - svarende til situationen ved tidligere store anlægsarbejder får mulighed for gennem særlig lånoptagelse at tilvejebringe de nødvendige investeringsmidler, ca. 460 mill. kr., til TV-2 sendernettet.
For brugen af sendernettet vil der blive opkrævet en løbende ydelse til dækning af udgifterne til forrentning, afskrivning og drift.
Der forudsættes indgået aftale herom mellem generaldirektoratet for post- og telegrafvæsenet og TV-2 virksomheden.
Der henvises til bilag om lovforslagets økonomiske og administrative konsekvenser.
Sendestationernes bygning og mast vil i øvrigt i et vist omfang kunne benyttes til andre teletjenester med deraf følgende reduktion af de udgifter, som pålignes tv-spredningen.
Sendernettet for TV-2 er planlagt og projekteret af post- og telegrafvæsenet og vil omfatte 16 hovedstationer samt et antal hjælpesendere (kanalomsættere) til dækning af visse fjordbyer og andre radiomæssigt vanskelige områder.
Etableringstiden for de 16 hovedstationer vil være 21/2-3 år, regnet fra det tidspunkt, hvor arealerne til de første stationer er til rådighed.
Lokalisering af sendestationerne vil ske med udgangspunkt i et landsplandirektiv for TV-2 stationerne.
Udpegning af konkrete arealer vil ske i tæt samarbejde mellem post- og telegrafvæsenet og lokale myndigheder.
Hovedstationerne påregnes placeret således, at sendernettet kan opdeles i regioner, hver omfattende et eller flere amter.
En hensigtmæssig rækkefølge for opførelse af de første stationer kunne være: En station vest for hovedstaden (dækker ca. 1/3 af befolkningen), derefter Sønderjyllands amt, Ribe og Vejle amter, Ringkøbing og Viborg amter samt den nordlige del af Nordjyllands amt.
Sidstnævnte amter er områder, hvor der i dag ikke - eller kun i meget ringe omfang - kan modtages tv fra nabolandene.
Da arealerhvervelse for radiostationer erfaringsmæssigt er tidkrævende og kan give uforudseelige vanskeligheder, kan den faktiske rækkefølge i stationernes etablering dog komme til at afvige fra ovenstående.
Sendernettet vil ved eventuel senere tilføjelse af en ekstra sender på hver station kunne sende to forskellige programmer samtidigt, f.eks. landsdækkende TV-2 samtidig med, at gruppevis sammenkoblede sendere udsender hver sit regionalprogram.
Der vil endvidere være teknisk mulighed for i ledige tidsrum at benytte de enkelte sendere til at sende lokal-tv fra lokale programvirksomheder inden for hver af de 16 hovedstationers dækningsområde.
Til nr. 4 Kapitel 2 i den gældende radiolov omhandler Danmarks Radio.
Kapitel 2 a omhandler lokalradiovirksomhed.
Der foreslås indsat et nyt kapitel 2 b, som beskriver struktur og finansiering af et nyt TV-2.
ad § 15 k ad stk. 1 TV-2 foreslås oprettet som selvejende institution uden for det statslige budgetsystem.
Virksomheden består af en landsdækkende enhed og et antal regionale enheder, med hver sin selvstændige bestyrelse, direktion og programpolitik.
Bestyrelsen for den landsdækkende enhed (den centrale bestyrelse) har endvidere visse opgaver med hensyn til koordinationen mellem den landsdækkende del og de regionale dele.
Formålet er at skabe et øget dansk udbud af tv som modvægt mod det øgede udbud af udenlandsk tv og samtidig skabe en konkurrerende virksomhed til Danmarks Radios fjernsynsvirksomhed.
Programfladen skal opbygges således, at der lægges vægt på kvalitet, alsidighed og mangfoldighed.
Med to danske fjernsynskanaler øges mulighederne for en mere varieret programflade bl.a. indeholdende mere specielle programmer, der kun formodes at have en mindre målgruppe, samt programmer af folkeoplysende værdi.
Det forudsættes, at det ved programlægningen tilstræbes, at mindst halvdelen af programmerne er af dansk eller nordisk oprindelse.
Programfladen i de regionale virksomheder bør i almindelighed have tilknytning til den pågældende region.
En tilknytning kan bestå i, at produktionsselskabet, der leverer den pågældende udsendelse, er lokalt.
Det udelukkes dog ikke, at der sendes udsendelser med tilknytning til andre regioner.
ad stk. 2 Virksomheden forudsættes tilrettelagt ved, at såvel den landsdækkende som de regionale virksomheder forestår en vis egenproduktion væsentligst bestående af nyheds- og aktualitetsudsender.
De regionale virksomheder samarbejder med den landsdækkende virksomhed om disse udsendelser, idet der træffes nærmere aftale om betalingen herfor efter retningslinier fastsat i vedtægterne for TV-2. Derudover bestilles i entreprise eller indkøbes på anden måde produktioner fra andre produktionsselskaber.
Regionerne kan i et vist omfang indgå samarbejdsaftaler f.eks. vedrørende dækning af bestemte emneområder.
Entreprisebestillinger kan enten vedrøre enkeltudsendelser eller udsendelsesrækker med samme stofområde (f.eks. sport), samme tidsmæssige placering (f.eks. søndag kl. 10.00) eller hele sendeflader (f.eks. fredag aften).
I nyheds- og aktualitetsudsendelser kan indgå elementer af entreprise eller køb.
Der tilstræbes ved gennemførelsen af entreprisemodellen i praksis den størst mulige fleksibilitet på området.
ad stk. 3 Bestemmelsen om en maksimal regional reklamesendetid på 5 minutter og en maksimal landsdækkende reklamesendetid på 10 minutter er fastsat under hensyn til en forventning om en samlet daglig sendetid på det regionale og det landsdækkende program på 21/2 time.
Det forudsættes, at den maksimale reklamesendetid tages op til overvejelse i forbindelse med lovens revision i 1990-91.
Reklamer må kun sendes i blokke mellem udsendelserne, således at udsendelser aldrig må afbrydes, for at reklamer kan sendes.
 Reklameblokke skal annonceres som selvstændige programmer.
I vedtægten for TV-2 fastsætter ministeren for kulturelle anliggender nærmere regler om reklamernes placering.
Det forudsættes herved, at reklameblokke placeres således, at de ikke griber ind i sammensætningen af den egentlige aftenprogramflade.
Det forudsættes, at 15 minutters sendetid på alle ugens 7 dage fordeles med 1 blok forud for regionalprogrammet 1 blok forud for landsdækkende program/ nyhedsudsendelse 1 blok ved nyhedsudsendelsens afslutning.
ad § 15 l Bestyrelsen forudsættes sammensat under hensyntagen til medlemmernes personlige og faglige kvalifikationer, således at den samlede bestyrelse repræsenterer mediemæssig, kulturel og ledelsesmæssig indsigt.
Det foreslås derfor, at kulturministeren udpeger alle medlemmer af bestyrelsen, således at medlemmernes kvalifikationer kan afvejes i en samlet helhed.
Folketingets medvirken sikres ved, at kulturministeren forud for udpegningen drøfter sammensætningen med folketingets præsidium.
Der stilles ikke forslag om egentlig medarbejderrepræsentation i bestyrelsen, hvorimod det foreslås, at kontakten til medarbejderne tilgodeses gennem udpegning af en repræsentant uden stemmeret.
Kontakten til de regionale bestyrelser foreslås ligeledes sikret ved at disse samlet udpeger en repræsentant uden stemmeret.
I tilfælde, hvor bestyrelsen skal afgive en udtalelse til ministeren, kan repræsentanterne uden stemmeret forlange, at udtalelsen til ministeren ledsages af disses bemærkninger.
Det foreslås, at bestyrelsens sammensætning af hensyn til helhedsvurderingen tages op til samlet overvejelse hvert 4. år.
 Genbeskikkelse foreslås at kunne finde sted en gang.
Under hensyn til den rolle, som folketingets finansudvalg spiller i forbindelse med fastlæggelse af indtægtsgrundlaget for TV-2 virksomheden, foreslås det, at folketingets medlemmer ikke tillige kan være medlemmer af den centrale bestyrelse.
Hvis et bestyrelsesmedlem vælges som medlem af folketinget, må det pågældende medlem udtræde af bestyrelsen.
Den første bestyrelse skal udarbejde forslag til vedtægter, som fastsættes af ministeren for kulturelle anliggender.
Kulturministeren kan foretage ændringer i vedtægterne, uanset om dette er foreslået af bestyrelsen.
Vedtægten skal indeholde nærmere bestemmelser om programpolitiske principper, placering af reklameindslag og procedure og tidsfrister for behandling af budgetter og regnskaber samt fordeling af sendetid.
ad § 15 m ad stk. 1 Bestyrelsen for TV-2 har den overordnede ledelse af den samlede virksomhed, hvor kompetencen ikke i konkrete tilfælde er henlagt til andre, enten til minister og folketing - eller til regionale bestyrelser og egen direktion.
Der henvises herved til §§ 15 n, stk. 4 og 5, 15 o, stk. 1, 15 p, 15 r, 15 v, stk. 3 og 15 w, stk.
2 og stk. 4 og bemærkningerne hertil samt bemærkningerne til § 19 a.
ad stk. 2 og 3 Direktionen forudsættes at bestå af en administrerende direktør samt en programdirektør og en økonomidirektør.
Det foreslås, at direktionen for den landsdækkende TV-2 virksomhed har det daglige programansvar for virksomheden medens bestyrelsen har det overordnede ansvar for de principielle retningslinier for programpolitikken.
Med det daglige programansvar følger retten til at afgøre, hvilke af de tilbudte regionale programmer, man ønsker at sende landsdækkende.
Derudover træffer direktionen beslutning om indkøb af fremmedproduktioner og bestilling af produktioner i entreprise.
ad § 15 n ad stk. 1 Mediekommissionens overvejelser om regionale tv-virksomheder resulterede i et forslag om opdeling af landet i maksimalt 6-8 regioner som grundlag for regionalt tv.
Der henvises til de indledende almindelige bemærkninger.
Af administrative grunde foreslås det, at regionsgrænserne følger amtsgrænserne, og kulturministeriet finder af de af mediekommissionen anførte grunde, at der højst bør oprettes 6-8 regionale TV-2 virksomheder.
TV-Syd, som er oprettet med hjemmel i lov nr. 590 af 19. december 1985 om fjernsynsvirksomhed i Syd- og Sønderjylland, foreslås at udgøre region syd.
Regionen omfatter Vejle, Ribe og Sønderjyllands amter.
Derudover kan man forestille sig en region oprettet i Vest- og Midtjylland, omfattende Viborg og Ringkøbing amter og en eller to regioner i øvrigt i Jylland omfattende Nordjyllands amt og Århus amt.
Fyns amtskommune kunne udgøre en region, hovedstadsområdet en region og den resterende del af Sjælland med Lolland-Falster og Møn en eller to regioner.
Det er usikkert, hvorvidt der vil være behov for regionalt tv på Bornholm.
Regionalt tv foreslås oprettet i takt med regionale ønsker og de økonomiske muligheder for udbygning af TV-2, som de kommer til udtryk i de årlige bevillingsrammer.
Det samlede antal regioner skal dække væsentlige dele af landet, men skal ikke nødvendigvis være fuldt landsdækkende.
ad stk. 2 Hvis der i et område opstår ønske om oprettelse af en regional TV-2 virksomhed, tages initiativ til dannelse af et repræsentantskab, der skal forestå den videre opbygning.
Repræsentantskabet kan bestå af repræsentanter for oplysningsforbundene og seer- og lytterorganisationer, erhvervsfaglige organisationer, andre folkelige og kulturelle organisationer, evt. støtteforening og evt. repræsentanter for amtsrådene i de amter, som regionen forudsættes at omfatte.
Det må anses for hensigtsmæssigt, at amtsrådet står til rådighed med assistance i forbindelse med koordinering m.v. ved dannelsen af repræsentantskabet.
Repræsentantskabet undersøger behovet og muligheden for oprettelse af en regional TV-2 virksomhed.
Hvis arbejdet resulterer i oprettelse af en regional virksomhed, fortsætter repræsentantskabet som programråd for virksomheden, jfr. § 15 t og bemærkningerne hertil.
Bortset fra valg af bestyrelse, jfr. § 15 n, stk. 5, har repræsentantskabet ikke yderligere beføjelser.
Der stilles ikke særlige krav til valgperioden for repræsentantskabet.
Man kan regionalt overveje, om man ønsker repræsentantskabet knyttet til en bestemt valgperiode, eller ønsker en løbende udskiftning efter behov.
Repræsentantskabet tilrettelægger selv sin virksomhed, jfr. dog § 15 t om repræsentantskabets funktion som programråd.
ad stk. 3 Endelig beslutning om etablering af regionale enheder træffes af kulturministeren i forbindelse med budgetgodkendelsen på grundlag af udtalelse fra den centrale bestyrelse.
Det forudsættes, at der ved stillingtagen til spørgsmålet om godkendelse af regionale enheder lægges vægt på følgende forhold:
Initiativet til opbygning af en regional virksomhed tages i det pågældende område.
Den regionale virksomhed forudsættes at begynde med ca. 150 sendetimer pr. år, svarende til ca. 20 min. om dagen i gennemsnit.
Baseret på erfaringer fra TV-Syd vil en startfase indebære et samlet tilskud fra TV-2 fonden på 25 mill. kr. årligt, fordelt med et driftstilskud på 20 mill. kr. og et anlægstilskud på 5 mill. kr. i den indledende fase.
Tilskuddene fra TV-2 forudsættes at kunne supppleres med lokale tilskud, således at virksomheden kan forbedres kvantitativt og/ eller kvalitativt.
Det har været overvejet, hvorledes lokale midler kunne stilles til rådighed, og følgende finansieringsformer har været drøftet:
Regionalbestemt licens, amtskommunale eller kommunale tilskud, andre tilskud, abonnements-tv samt reklameindtægter.
Det skønnes af flere grunde ikke hensigtsmæssigt at opkræve en særlicens i enkeltområder.
Abonnements-tv ville tilgodese et krav om frivillighed, men erfaringerne har vist, at omkostningerne herved er så store, at det ikke skønnes velegnet, ligesom der er risiko for, at variationerne i programfladen kan blive for ringe.
Det er ligeledes drøftet, hvorvidt der skulle åbnes mulighed for speciel reklamering i regional tv, således at reklameindtægterne alene anvendtes til finansiering af det regionale tv.
Man har imidlertid fundet det mest hensigtsmæssigt, at al reklamering i TV-2, såvel i de regionale dele som i den landsdækkende del, blev koordineret i reklameselskabet, som er beskrevet i § 15 x.
Reklameindtægterne indgår i den samlede finansiering af TV-2, hvoraf der som tidligere nævnt også ydes tilskud til de enkelte regioner.
Egenfinansiering af det regionale tv kan herefter kun finde sted gennem salg af ydelser, tilskud fra amter og kommuner eller fra andre.
Se nærmere herom i bemærkningerne til § 15 p.
ad stk. 4 Det forudsættes, at oprettelsen af regionale virksomheder sker gradvist.
Ved godkendelsen får de regionale virksomheder ret og pligt til, som led i TV-2 virksomheden og inden for de fastsatte budgetrammer, at præstere en nærmere bestemt programvirksomhed til udsendelse regionalt, og at tilbyde udsendelser til landsprogrammet.
Repræsentantskabet udarbejder en ansøgning med beskrivelse af den påtænkte virksomhed, og ansøgningen indsendes til amtsrådet eller amtsrådene, hvis regionen forudsættes at dække flere amter.
Ved denne fremgangsmåde sikres muligheden for koordinering af forskellige initiativer i den pågældende region.
Amtsrådenes bemærkninger forudsættes bl.a. at indeholde oplysninger om, hvorvidt der kan påregnes amtskommunale eller andre tilskud til virksomheden.
Sådanne tilskud er dog ikke en forudsætning for godkendelse.
Ansøgningen skal med amtsrådets påtegning, uanset om denne er negativ, fremsendes til den centrale bestyrelse.
Ansøgningen behandles i den centrale bestyrelse, der videresender denne til kulturministeren med sine bemærkninger.
Af bemærkningerne skal fremgå, hvilke økonomiske virkninger en godkendelse vil have, både for den region, der ønskes oprettet, for bestående regioner, og for den landsdækkende TV-2 virksomhed.
Den endelige afgørelse om oprettelse træffes af ministeren for kulturelle anliggender.
Ved godkendelse får den regionale virksomhed tildelt sendetid og ramme for budget.
ad stk. 5 Bestyrelsen kan i den 4-års valgperiode ikke afsættes af repræsentantskabet.
Bestyrelsens opgave er at drive den regionale virksomhed som en del af det samlede TV-2. Når virksomheden har fået tildelt sendetid og en økonomisk ramme, er den regionale bestyrelse ene ansvarlig herfor.
Bestyrelsen bør arbejde for at skabe det bedst mulige økonomiske grundlag for virksomheden, herunder eventuelt arbejde for oprettelse af støtteforeninger, der kan forestå fremskaffelse af supplerende regionale midler.
ad § 15 o Det forudsættes, at der udover vedtægten for TV-2, der er gældende for den samlede TV-2 virksomhed, af den regionale bestyrelse kan fastsættes en vedtægt for den regionale virksomhed.
 Om direktørens opgaver se bemærkningerne til § 15 n, stk. 2 og 3.
ad § 15 p Det forudsættes, at såvel det landsdækkende TV-2 som de regionale virksomheder skal sende på samme sendenet.
Det er derfor nødvendigt, at der foretages en fordeling af sendetiden mellem de regionale virksomheder og den landsdækkende virksomhed.
Det forudsættes, at der ikke sendes regionalt på tidspunkter, der er tildelt til landsdækkende sendetid.
Den regionale sendetid kan være forskellig i de forskellige regioner under hensyn til de forhåndenværende ressourcer.
Det forudsættes, at man i begyndelsen sender gennemsnitlig 21/2 times landsdækkende tv og gennemsnitlig 20 min. regional tv daglig.
Dette svarer til 850 timers årlig central sendetid og 150 timers årlig regional sendetid.
Ved godkendelsen af budgettet træffes der principiel beslutning om niveauet for en 4-års periode.
Ministeren fastsætter årligt budgetrammen for det kommende år og fastlægger foreløbigt rammen for den følgende 3-års periode.
Det forudsættes, at TV-2 virksomhederne sender en vis mindste tid inden for den tildelte sendetid, svarende til det tildelte budget.
De regionale TV-2 virksomheder kan udnytte lokale tilskud og indtægter ved salg af produktioner m.v. til såvel en kvalitativ som en kvantitativ forbedring af virksomhederne.
TV-2 virksomhederne skal principielt anvende det fulde tilskud til produktion af tv.
Ikke forbrugte tilskud kan overføres til det kommende år.
ad § 15 q ad stk. 1 og 2 Bestyrelsen er eneansvarlig for budgettet for den landsdækkende virksomhed inden for den ramme, der er udstukket til virksomheden.
Forslag til budget udarbejdes af direktionen.
I budgettet indgår også indtægter ved salg af produktioner og andre ydelser incl.
 salg af produktioner til videomarkedet.
Det udarbejdede regnskab revideres ligesom regnskabet for Danmarks Radio af rigsrevisionen.
TV-2 virksomheden vil i denne forbindelse være forpligtet til at afgive de oplysninger, som rigsrevisionen anmoder om.
ad stk. 3 For at bestyrelsen for TV-2 virksomheden skal have en oversigt over den samlede virksomhed, foreslås det, at beretninger og reviderede regnskaber for virksomheden i regionerne indsendes til den centrale bestyrelse.
ad stk. 4 På basis af de fra regionerne modtagne beretninger og regnskaber og de regnskaber, der udarbejdes af direktionen for den landsdækkende virksomhed, udarbejder bestyrelsen årligt en beretning over den samlede virksomhed til ministeren for kulturelle anliggender.
Med beretningen oversendes de reviderede regnskaber.
ad § 15 r Programrådet nedsættes af kulturministeren med repræsentation dels fra lytter- og seerorganisationer, dels fra andre folkelige organisationer og foreninger.
Det foreslås, at programrådet skal bestå af 20-30 personer.
Programrådets virksomhed er efter forslaget alene af rådgivende art, og egentlig efterkritik af programmerne kan ikke finde sted.
Programdebatten om de regionale virksomheder forudsættes at skulle finde sted regionalt, men det udelukkes ikke, at det landsdækkende programråd også kan drøfte regionale udsendelser.
Det foreslås, at programrådet afholder 2 årlige møder, hvor såvel repræsentanter fra den landsdækkende bestyrelse og direktion som de regionale virksomheder er til stede.
ad § 15 s Den regionale bestyrelse er eneansvarlig for den budgetramme, som er tildelt den regionale virksomhed.
Der kan oppebæres indtægter fra salg af produktioner og andre ydelser, såvel til det landsdækkende TV-2 som til andre regioner eller udenlandske stationer m.v.
Herved tænkes også på salg af produktioner til videomarkedet.
ad § 15 t Det regionale repræsentantskabs virksomhed som programråd svarer til det landsdækkende programråds jfr. § 15 r.
ad § 15 u Direktionen for den landsdækkende TV-2 virksomhed og direktøren for den regionale TV-2 virksomhed har det daglige programansvar henholdsvis for det landsdækkende og det regionale TV-2. For at sikre, at klager kan behandles, bør det pålægges virksomheden at optage og i 3 måneder at opbevare alle udsendelser på bånd i overensstemmelse med regler, som fastsættes af ministeren for kulturelle anliggender.
Der henvises til § 19 a og bemærkningerne hertil vedrørende behandling af anke over afgørelse i en klagesag.
ad § 15 v Det samlede TV-2 finansieres efter forslaget dels ved afgifter for benyttelse af fjernsynsmodtagere og dels ved indtægter ved reklamering i TV-2.
Oprettelse af et TV-2 vil efter forslaget betyde en højere licensafgift for benyttere af fjernsynsmodtagere, hvorimod afgiften for benyttelse alene af radio ikke vil stige hermed.
Afgiften vil skulle fastsættes årligt samtidig med afgiften til Danmarks Radio, og opkræves sammen med denne af Danmarks Radios licenskontor.
Licensens størrelse fastlægges efter forslaget af ministeren for kulturelle anliggender med tilslutning fra folketingets finansudvalg.
Ved forelæggelsen forudsættes budgetforslaget for TV-2 fremsendt til finansudvalget til orientering.
Samtidig med forelæggelsen af licensstørrelse for folketingets finansudvalg forelægges forslag om, hvor stor en andel af overskuddet ved reklamering i TV-2, der skal overføres til TV-2 fonden, jfr. bemærkningerne til § 15 z.
Såvel licensindtægter som indtægter fra reklamering kan overføres forskudsvis til TV-2 fonden.
ad § 15 w ad stk. 1 Ifølge § 15 p fastsætter ministeren årligt budgetrammerne for TV-2, fordelt på den landsdækkende og de regionale dele.
Beløbene overføres kvartalsvis fra TV-2-fonden til den centrale TV-2-virksomhed og til de regionale TV-2-virksomheder.
Såvel den centrale del som de regionale dele kan supplere disse indtægter med egenindtægter ved salg af tv-programmer og andre ydelser.
Salg af tv-programmer kan ske såvel til andre TV-2 virksomheder som til Danmarks Radios TV-1 og udenlandske tv stationer.
Programmer skal dog i første række tilbydes andre TV-2-virksomheder.
ad stk. 2 og 3 Med henblik på sikring af driften inden for den godkendte budgetramme uanset svingninger i indtægtsgrundlaget foreslås det, at der stilles en statsgaranti, hvis størrelse fastsættes af ministeren for kulturelle anliggender med tilslutning fra folketingets finansudvalg.
Der kan alene trækkes på statsgarantien med godkendelse fra ministeren for kulturelle anliggender.
ad stk. 4 Der henvises til bilaget om lovforslagets økonomiske konsekvenser.
ad § 15 x For at sikre en adskillelse af programvirksomheden og reklamevirksomheden og hindre, at annoncørerne får indflydelse på programvirksomheden, foreslog mediekommissionen, at reklamevirksomheden i TV-2 skulle administreres af et særligt selskab, der skulle oprettes til formålet.
Kulturministeriet er enig i dette forslag, og det har været overvejet, hvilken form et sådant selskab skulle have.
Man har fundet aktieselskabsformen mest hensigtsmæssig, idet det herved er forudsat, at staten skulle være eneaktionær.
Denne selskabsform findes mest hensigtsmæssig ud fra ønsket om at sikre uafhængighed af det statslige bevillingssystem samt en drift af virksomheden efter forretningsmæssige principper.
Bestemmelserne om reklameselskabet fastsættes af kulturministeren i reklameselskabets vedtægter.
Bestyrelsen vælges af kulturministeren som repræsentant for eneaktionæren og sammensættes under hensyn til medlemmernes mediemæssige, markedsføringsmæssige og forretningsmæssige kvalifikationer.
 Bestyrelsen udarbejder forslag til vedtægter.
ad stk. 3 Bestemmelsen svarer til en bestemmelse i loven om D.O.N.G. og har til formål at sikre, at der ikke igangsættes andre aktiviteter end beskrevet i nærværende lov, uden folketingets godkendelse.
ad § 15 y ad stk. 1 Aktieselskabets formål er at formidle reklameprogrammer, der udfylder reklamesendetiden samt at placere disse i forud fastsatte tidsrum.
Principper for betaling for reklametid fastlægges i vedtægterne for aktieselskabet.
Der vil blive taget stilling til den nærmere udformning af prispolitikken, herunder til spørgsmålet om prisdifferentiering, på grundlag af forslag fra reklameaktieselskabets bestyrelse.
Der forudsættes fastlagt en procedure, der sikrer en tidsmæssig afstand mellem bestilling af reklameindslag og disses placering f.eks. således, at bestilling foretages forud for det kalenderår, hvor indslaget skal bringes.
 ad stk. 2.
Ved økonomiske interessegrupper forstås bl.a. erhvervsorganisationer, fagforeninger m.v.
De regler, som ministeren for kulturelle anliggender skal fastsætte om indholdet af reklamer i TV-2, vil blive fastsat i overensstemmelse med Europarådets rekommandation om principper for reklame i tv og under hensyntagen til dels de etiske regler der i øvrigt følges ved reklamering i Danmark, dels de regler, som følges i Danmark nærtstående lande med reklame i tv.
Reklamer, der retter sig til børn og unge undergives særlige begrænsninger.
Særregulering af tv-reklamer skal virke på baggrund af markedsføringslovens almindelige regler, der gælder uændret for tv-reklamer.
 Reglerne forudsættes udarbejdet i samråd med bl.a.
 forbrugerombudsmanden.
ad stk. 3 Aktieselskabet skal i sin virksomhed påse overholdelse af reglerne i stk. 2, overholdelse af de reklameetiske regler, som fastsættes af ministeren for kulturelle anliggender, jfr. også § 19 b, samt overholdelse af anden lovgivning, jfr. § 23 a og b.
Selskabets ansvar udelukker ikke annoncørernes selvstændige ansvar efter markedsføringsloven.
ad § 15 z Efter § 15 v, stk. 4, kræves finansudvalgets tilslutning til at ministeren for kulturelle anliggender som eneaktionær kan beslutte, hvor stor en del af overskuddet fra reklamevirksomheden, der skal overføres til TV-2 fonden.
Ved overskud forstås resultat, således som det er opgjort i overensstemmelse med årsregnskabsloven med fradrag af udækket underskud, henlæggelse til lovpligtig reservefond eller andre vedtægtsbestemte formål, se aktieselskabslovens § 110, jfr. § 109.
 Såfremt selskabets overskud efter lovbestemte og evt.
vedtægtsbestemte henlæggelser overstiger den del, der efter bestemmelserne i § 15 v overføres til TV-2 fonden, forudsættes det, at det overskydende beløb primært anvendes til tilbagebetaling af tidligere udløst statsgaranti.
På grundlag af foreliggende skøn over udgiftsniveau og mulige indtægter antages, at indtægterne indtil videre fuldt ud vil medgå til opbygning af TV-2 virksomheden til det ønskede niveau.
Hvis indtægterne på længere sigt overstiger udgifterne til dette formål, foreslås det, at der kan træffes beslutning om anvendelse af midler til andre kulturelle formål, herunder uddannelsesformål.
Det overvejes for tiden i kulturministeriet, hvorledes det behov for uddannelse på medieområdet, som opbygning af et TV-2 vil medføre, navnlig på lokal plan, kan imødekommes.
Beslutninger træffes af ministeren for kulturelle anliggender og kræver, som andre dispositioner over reklameaktiselskabets overskud, tilslutning fra folketingets finansudvalg.
ad § 19 a Det har været overvejet at stille forslag om oprettelse af et særligt nævn, der skulle behandle klager over programvirksomheden såvel i Danmarks Radio som i TV-2. Sådanne sager afgøres primært af den for udsendelsen ansvarlige, hvilket i Danmarks Radio vil sige Radiorådet og i TV-2 de pågældende direktioner.
Da bl.a. dette spørgsmål vil blive behandlet i det udvalg, som justitsministeriet har nedsat om medieansvar, foreslås det, at de nugældende bestemmelser i radiolovens § 16-18 vedrørende Danmarks Radio indtil videre finder tilsvarende anvendelse, når det drejer sig om klagesager vedrørende TV-2.
Det forudsættes, at radionævnet, når en sag om klage indgives, vil kunne kræve, at båndet med den pågældende udsendelse opbevares, indtil sagen er afgjort.
ad § 19 b Til at rådgive kulturministeren om spørgsmål om tv-reklamer, herunder indholdet af reklameetiske regler, samt til at påtale overtrædelse af regler om reklamers indhold, nedsætter kulturministeren efter forslaget et TV-reklamenævn med 3 medlemmer.
Medlemmerne udpeges af kulturministeren for en periode af 4 år, således at forbrugermæssig, reklamemæssig og mediemæssig sagkundskab tilgodeses.
De regler, der fastsættes om nævnets virksomhed, udformes således, at der sikres overensstemmelse med forbrugerombudsmandens administration af markedsføringsloven.
Til nr. 6 Ad § 23 a og b Indtil det af justitsministeriet nedsatte udvalg om medieansvar har afgivet betænkning, og der er taget stilling hertil, foreslås det, at bestemmelser om erstatningsansvar vedrørende Danmarks Radio, som findes i radiolovens § 23, stk. 1-3, finder tilsvarende anvendelse på spørgsmål om erstatningsansvar for TV-2 og reklameaktieselskabet.
Det foreslås samtidig, at reklameaktieselskabet er eneansvarlig for den reklamevirksomhed, der drives, således at TV-2 virksomhederne ikke kan pålægges straf eller erstatning for den virksomhed, som reklameaktieselskabet forestår.
Det forudsættes herved, at TV-2 virksomhederne ikke ved en selvstændig handling har pådraget sig erstatnings- eller ansvarsforpligtelse.
Til § 2 Med ændringen af lov om indkomstbeskatning af aktieselskaber m.v.
bliver reklameaktieselskabet fritaget for at betale indkomstskat til stat og kommune.
Til § 3 Med ikrafttræden af loven pr. 1. juli 1986 igangsættes proceduren med nedsættelse af den centrale bestyrelse og oprettelse af reklameaktieselskab, hvilket forventes at kunne ske pr. 1. oktober 1986.
Bestyrelsen vil herefter have en periode til at etablere sig, påbegynde en planlægning og udarbejde forslag til vedtægter, der skal være godkendt pr. 1. januar 1987.
Det forventes, at den eller de første regionale TV-2 virksomheder vil anmode om godkendelse med henblik på at begynde sendevirksomhed med reklameindslag pr. 1. januar 1987, jfr. stk. 2.
 Den egentlige landsdækkende sendevirksomhed forudsættes påbegyndt pr.
1. juli 1988 med en dækning på ca. 75 pct. af befolkningen.
I den mellemliggende periode sker etablering og lageropbygning, jfr. dog stk. 2.
Til stk. 2 TV-Syd har med hjemmel i lov 590 af 19. december 1985 fået en midlertidig tilladelse til at sende over Danmarks Radios Rangstrupsender (VHF) efter nærmere forhandling med Danmarks Radio.
Det har under disse forhandlinger ikke været muligt for TV-Syd fuldt ud af få senderet på ønskede tidspunkter.
 TV-Syds tilladelse udløber pr. 31. december 1986.
Det foreslås, at der skabes hjemmel for ministeren for kulturelle anliggender til efter forhandling med ministeren for offentlige arbejder at godkende, at såvel TV-Syd som anden TV-2 virksomhed får mulighed for at sende på Danmarks Radios sendenet på nærmere fastsatte tidpunkter.
Det forudsættes, at der ikke på afgørende vis gribes ind i Danmarks Radios muligheder for at tilrettelægge en sædvanlig sendeflade.
Det er en forudsætning at alle omkostninger ved sendevirksomheden afholdes af TV-2.
Til stk. 3 Det forudsættes, at der godkendes et antal regionale TV-2 stationer i perioden fra lovens ikrafttræden til 1. juli 1988, hvor den landsdækkende virksomhed påregnes at igangsætte sin sendevirksomhed.
Det er ikke hensigten at opkræve forøget licensafgift før den landsdækkende sendevirksomhed begynder.
Der stilles derfor forslag om, at der kan overføres midler fra Danmarks Radio i TV-2's opbygningsfase.
Til stk. 4 De forudsætninger, som ligger til grund for skønnet over de økonomiske konsekvenser af forslaget om TV-2, er behæftet med betydelig usikkerhed.
Under hensyn hertil, samt til ønskeligheden af at tage TV-2 virksomheden op til vurdering i lyset af de erfaringer, der er indhøstet i den indledende fase, foreslås det, at bestemmelserne tages op til revision, når virksomheden har fungeret i ca. 3 år.
Da den egentlige landsdækkende virkomhed først forventes påbegyndt pr. 1. juli 1988, stilles forslag om, at loven tages op til revision i folketingsåret 1990-91.
Bilag 1 Lovforslagets økonomiske konsekvenser Der er udarbejdet følgende skøn over forventede udgifter og indtægter ved opbygning og drift af TV-2 i en indledende fase.
Forventede udgifter fra 1. juli 1986 til forventet sendestart for det landsdækkende TV-2 den 1. juli 1988.
Finansiering Udgifterne ved drift af TV-2 foreslås dækket gennem en forhøjelse af tv-licensafgiften med 100 kr. årligt og gennem indtægter ved reklamering i TV-2. Indtægterne sikres ved en statsgaranti.
I den indledende fase, før sendestart af det landsdækkende TV-2, vil overførsel af midler fra Danmarks Radio kunne indgå i finansieringsgrundlaget.
Reklamevirksomheden i TV-2 skal efter forslaget formidles af et særligt reklameaktieselskab.
Selskabet optager lån til finansiering af reklameaktieselskabets drift, indtil indtægter fra reklamevirksomheden indgår.
