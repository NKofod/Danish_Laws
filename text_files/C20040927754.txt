Skrivelse  

 med orientering om vedtagelse af L 78 B vedrørende forslag til lov om ændring  

 af lov om leje, lov om leje af almene boliger og lov om midlertidig  

 regulering  

 af boligforholdene (Behandling af husordenssager ved huslejenævn og  

 beboerklagenævn, begrænsning af adgangen til at opkræve større  

 huslejestigninger og til opsigelse ved ombygning) (Til samtlige kommuner) Folketinget har den 4. juni 2004 vedtaget lovforslag L 78 B (L  

 78 B er en del af det oprindelige fremsatte L 78).
 Loven træder i kraft dagen efter bekendtgørelse i Lovtidende  

 (forventes i Lovtidende den 10. juni 2004), men visse dele af loven får  

 virkning fra tidspunkter, der ligger forud herfor, jf. nedenfor.
 Lovforslaget med bemærkninger kan læses på:
1.  

 	  

    

 Socialministeriets  

 hjemmeside  www.sm.dk.
Se under lovgivning  lovforslag   

 fremsatte eller på 2.  

 	  

    

 Folketingets  

 hjemmeside  www.ft.dk.
Se under dokumenter - lovforslag fordelt på  

 ministerområde  

  Socialministeriet  af ministeren vedtagne.
 Loven har bl.a. betydning for husleje- og beboerklagenævn,  

 herunder for nævnets kompetence, sammensætning og visse øvrige forhold.
 1. Betydning for nævnenes kompetence:
Der indføres en ordning med behandling af husordenssager ved  

 huslejenævnene på det private område med udgangspunkt i den gældende ordning  

 på  

 det almene område.
Ordningen for huslejenævnene adskiller sig på visse  

 punkter  

 fra den hidtidige almene ordning, som samtidig er ændret i overensstemmelse  

 hermed.
Ordningerne på henholdsvis det private og det almene område er  

 således  

 identiske bort set fra reglerne i lov om leje af almene boliger om lejerens  

 adgang til at indbringe en sag imod en anden lejer.
Denne ordning er ikke  

 medtaget på det private lejelovsområde, da det udvalg, som har foreslået  

 ordningen, ønsker at se nærmere på denne del af ordningen.
 Baggrunden for at indføre en ordning med behandling af  

 husordenssager ved huslejenævnene er et ønske om, at der skabes mulighed for  

 at  

 skride ind over for lejere, som ikke overholder almindelige regler om god  

 skik  

 og orden i ejendommen, på en hurtig, nem og billig måde.
 For huslejenævnene indebærer ordningen, at nævnene kan pålægge  

 lejere, som ikke overholder reglerne om god skik og orden, en retsfølge.  

 Nævnene kan således gøre lejeforholdet betinget, eller lejeren kan meddeles  

 en  

 advarsel.
For beboerklagenævnene indebærer ordningen, at nævnene kan  

 pålægge lejere, som ikke overholder reglerne om god skik og orden, samme  

 retsfølger som huslejenævnene, det vil sige at lejeforholdet kan gøres  

 betinget, eller at lejeren kan meddeles en advarsel.
I forhold til den  

 hidtidige ordning i lov om leje af almene boliger betyder det, at nævnet ikke  

 kan ophæve lejeforholdet.
 Såvel huslejenævnene som beboerklagenævnene kan efter  

 vedtagelsen af L 78 B også opfordre de lejere, som har været generet af den  

 indklagede lejers adfærd, og den indklagede lejer til afholdelse af  

 mediation.  

 Dette erstatter den hidtidige ordning, der gjalt for almene lejere, om at  

 beboerklagenævnet kunne pålægge en almen lejer den retsfølge at være  

 forpligtet  

 til deltagelse i en konfrontation.
 2. Betydning for nævnenes sammensætning:
Loven medfører, at der i boligreguleringsloven indsættes en  

 bestemmelse om udpegning af et socialt sagkyndigt medlem af huslejenævnet i  

 forbindelse med behandling af husordenssager, jf. ovenfor.
Denne bestemmelse  

 er  

 identisk med den gældende i lov om leje af almene boliger, hvor der ligeledes  

 skal udpeges et socialt sagkyndigt medlem til beboerklagenævnet i forbindelse  

 med behandling af husordenssager.
Den socialt sagkyndige skal bl.a. sikre, at  

 mulighederne for, at lejeren kan gøre brug af tilbud fra den kommunale  

 socialforvaltning, undersøges, hvis nævnet vurderer, at der er tale om en sag  

 af social karakter.
Den socialt sagkyndige udpeges af kommunalbestyrelsen.
 3. Øvrige forhold:
 Loven har betydning for nævnenes behandling af sager i to øvrige  

 relationer.
A) Der fastsættes for ejendomme, hvor afkastet beregnes efter  

 særregelen i boligreguleringslovens § 9, stk. 2, en grænse for  

 huslejestigningers beløbsmæssige størrelse.
Grænsen er fastsat til 75 kr. pr.  

 m2 om året, sammenlagt med øvrige omkostningsbestemte huslejestigninger i en  

 forudgående 3-årig periode.
Også huslejestigninger, der er varslet efter  

 lejelovens regler om lejeforhøjelser som følge af øgede skatter og afgifter,  

 er  

 omfattet af beløbsgrænsen.
Denne del af loven har virkning fra lovforslagets  

 fremsættelse den 13. november 2003.
B) Udlejers mulighed efter lejelovens § 83, stk. 1, litra  

 b, for opsigelse i forbindelse med ombygning ophæves.
Ophævelsen gælder for  

 alle lejemål i hele landet.
Denne del af loven har virkning fra lovforslagets  

 fremsættelse den 13. november 2003. Udlejer må herefter gennemføre  

 moderniseringsarbejder  

 efter de almindelige forbedringsregler.
Det skal i denne sammenhæng bemærkes, at der desuden er sket en  

 ændring i forbedringsreglerne for småejendomme, jf. boligreguleringslovens  

 § 4,  

 stk. 5. Heraf følger, at småejendomme i regulerede kommuner, der på  

 tidspunktet  

 for udlejers varsling af forbedringsarbejders iværksættelse omfatter 4 eller  

 flere beboelseslejligheder, er omfattet af de samme forbedringsregler, som  

 gælder for store ejendomme.
Denne ændring har virkning for udlejers  

 varslinger  

 af forbedringsarbejder, der er kommet frem til lejerne efter den 4. december  

 2003 (tidspunktet for ændringsforslagets fremsættelse).
 Boligreguleringslovens forbedringsregler gælder dog ikke for  

 småejendomme med 4 eller flere beboelseslejligheder, der er beliggende i  

 landzone, hvis ejendommen samtidig er en landbrugs- eller skovbrugsejendom.
