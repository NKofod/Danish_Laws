Kendelse fra Pressenævnet i sag nr.  

 84/1994 Dansk Teknologisk Institut har klaget over, at Dagbladet  

 Børsen ikke har taget en anmodning om genmæle over for en  

 artikel den 22. september 1994 til følge.
Klageren finder endvidere,  

 at Børsen har overtrådt god presseskik.
 Artiklen havde overskriften "Villa Vision er  

 miljøfup" og følgende underrubrik: "Bygget af  

 miljøbelastende og energislugende materialer og truede tropiske  

 træsorter fastslår Teknologi-Nævnet". Det hed bl.a. i  

 artiklen:
"Folketingets teknologivurderingskontor,  

 TeknologiNævnet, retter nu en sønderlemmende kritik mod Dansk  

 Teknologisk Instituts økovilla i Taastrup, Villa Vision.
Huset er i  

 vidt omfang bygget af miljøbelastende og uønskede materialer  

 som PVC, intet er genbrug, og gulvet er belagt med truet tropisk  

 regnskov.
 Det er TeknologiNævnets blad, TeknologiDebat, som i  

 det nye nummer i morgen gør op med illusionen om Villa Vision som  

 grønt eksperiment.
Det er småt med bæredygtigheden.
Til  

 gengæld er der for meget pop, pjat og lir, hedder det i artiklen, som i  

 øvrigt er forsøgt stoppet af Villa Visions projektleder." .....
"Begrebet genbrug er tilsyneladende ukendt i Villa  

 Vision-projektet.
Huset er udelukkende bygget af nye sten og teglfliser." .....
"Projektleder  Erik  Scheldon  Nielsen påstår,  

 at det har været umuligt at finde brugte mursten til trods for, at  

 Danmarks største og mest gennemførte genbrugshus  

 Møllebrogård i Odense, blev opført i nøjagtig  

 samme periode som Villa Vision.
Huset, der rummer 14 lejligheder, er  

 opført af 80 pct. genbrugsmaterialer fra nedrevne huse i området  

 lige fra betonfundament til fyldningsdøre.
Villa Visions målsætning for byggematerialer  

 er således overhovedet ikke overholdt.
Den foreskriver minimal  

 miljøbelastning og energiforbrug i hele bygningslivsyklus fra  

 fremstilling over drift og vedligeholdelse til demontering og  

 recirkulation.
 Også valget af isoleringsmateriale er der givet  

 køb på. 400 mm mineraluld sikrer optimal isolering, men i det  

 samlede miljøregnskab over produktion af husets byggevarer tegner  

 mineralulden sig alene for 24 pct. af den samlede miljøbelastning.  

 Havde man valgt organiske fibre, ville regnskabet have været anderledes  

 positivt.
 Køkkenbord og gulv er belagt med tropetræ -  

 vist nok merbau, oplyser  Scheldon  Nielsen, "og der skulle være et  

 certifikat fra bæredygtig skovdrift", men han kan ikke finde det.  

 Ifølge TeknologiDebats regnskabseksperter findes der ingen  

 troværdig certificering af den truede træsort merbau fra  

 bæredygtig skovdrift.
 Ikke så meget miljø - men til gengæld  

 masser af elektroniske gimmicks, som tænder lys og måler et glas  

 vand op.  Erik  Scheldon  Nielsen indrømmer overfor TeknologiDebat, at  

 der er tale om markedsføringstricks for at trække medierne  

 til.
 Sponsorstyret.
 Jan  Ejlsted fra TeknologiNævnet vurderer, at Villa  

 Vision i for høj grad har været styret af sponsorerne,  

 leverandørerne af byggematerialer og udstyr, og at det er  

 økonomien mere end miljøhensyn, der har styret projektet.
Erik  Scheldon  Nielsen har protesteret voldsomt over  

 artiklen overfor TeknologiNævnet, og har ifølge en brevveksling,  

 som Dagbladet Børsen er i besiddelse af, presset voldsomt på for  

 at få den ændret." Der er under sagen i Pressenævnet fremlagt et uddrag  

 af TeknologiDebat indeholdende kolofonen og den artikel, som Børsen  

 har brugt som udgangspunkt for sin artikel.
Af kolofonen fremgår bl.a. følgende: "Udgives  

 af TeknologiNævnet (...). Nævnets holdninger afspejles kun i  

 indlæg, hvor dette tydeligt er angivet." Artiklen i TeknologiDebat havde underrubrikken:  

 "TeknologiDebat har bedt  Kjeld  Hansen se på "fremtidens hus" Villa  

 Vision fra en bæredygtig forbrugers synsvinkel.
Konklusionen er klar:  

 Nogle enkelte pletskud, men alt for mange fejl - og vildskud." I forbindelse  

 med artiklens overskrift var endvidere blevet anført: "Af  Kjeld  

  Hansen, BæreDygtighed ApS". Artiklen indeholdt en rosende omtale af  

 husets arkitektoniske fremtræden og af dets solcelle-anlæg.  

 Samtidig indeholdt artiklen de citater fra  Erik  Scheldon  Nielsen og  

 forfatterens kritikpunkter vedr. materialevalg, som var gengivet i  

 Børsens artikel.
Der er for Pressenævnet endvidere fremlagt den  

 forudgående korrespondance mellem bl.a.
TeknologiDebats redaktør  

 og  Erik  Scheldon  Nielsen.
Det fremgår af en skrivelse fra  Erik  

  Scheldon  Nielsen til redaktør  Jan  Ejlsted, at  Nielsen kan  

 acceptere, at artiklens forfatter må mene hvad han vil, men at  Nielsen  

 ikke vil have sit navn nævnt i artiklen, idet han mener, at han bliver  

 fejlciteret.
 I en senere skrivelse fra  Nielsen til  Ejlsted hedder  

 det:
 "Jeg synes stadig, at artiklen er useriøs i forhold  

 til emnet på trods af, at jeg da sagtens kan se de positive ting, han  

 skriver.
Jeg synes, artiklen er noget makværk, hvis den - som  

 jeg fik at vide i starten - skal prætendere at være  

 "forbrugerens" synsvinkel på husets faciliteter." .....
"At jeg får muligheden for at svare på denne  

 besynderlige artikel i samme nummer af dit blad, oplever jeg dog som en tom  

 "gestus" fra din side, da der ikke er noget at svare på.
Det er jo  

 netop alle udeladelserne og fordrejningerne, der gør forskellen - ikke  

 de konkrete bygnings-/energi- og miljømæssige valg, dem  

 står vi ved - og de er endda beskrevet i det pressemateriale, du er  

 blevet forsynet med.
Lad os prøve en gang til, med mulighed for en sand  

 dialog.
Der er stof nok til flere gode debatter!" Under korrespondancen anførte  Ejlsted i en  

 skrivelse til  Nielsen bl.a. følgende:
 "Desværre kan jeg ikke imødekomme dit  

 ønske om at blive slettet af artiklen om Villa Vision i bladet  

 TeknologiDebat.
Den formelle side af sagen er nemlig, at du allerede har  

 godkendt artiklen to gange, nemlig ved telefonsamtaler med  Kjeld  Hansen og  

 undertegnede onsdag den 11. august om formiddagen.
Lad mig i den forbindelse  

 resumere handlingsgangen:
Efter et længere interview med dig ringer  Kjeld  

  Hansen dig op i onsdags.
Han oplæser artiklen for dig i dens fulde  

 udstrækning, hvilket er en gestus fra hans side.
Normalt har kilden kun  

 ret til at godkende egne udtalelser.
Under denne telefonsamtale har du en enkelt indsigelse mod  

 et citat.
Dette citat bliver slettet, og derefter har du ikke flere  

 rettelser.
 Umiddelbart efter ringer  Kjeld  Hansen mig op og beder om  

 at få det pågældende citat slettet og meddeler, at artiklen  

 i øvrigt er godkendt.
Få minutter efter ringer du mig op og  

 bekræfter, at du har udtalt dig som citeret, og at artiklen ikke  

 indeholder faktuelle fejl.
Men du er ked af den drejning, som  Kjeld  Hansen  

 har givet artiklen, idet du ikke finder Villa Visions hovedpointer  

 dækket ind.
Jeg tilbyder dig derfor, at du kan få artiklen  

 tilsendt med henblik på at formulere et svar på tiltale, som kan  

 bringes i samme nummer af bladet.
Det går du ind på." .....
"Men jeg finder det ufint, når du forsøger at  

 benytte din mulighed for at svare i samme nummer af TeknologiDebat til at  

 bremse den oprindelige artikels offentliggørelse." Resultatet blev, at  Erik  Scheldon  Nielsen fik  

 offentliggjort et imødegående indlæg i umiddelbar  

 forlængelse af  Kjeld  Hansens artikel.
 Efter at Børsen havde bragt artiklen den 22.  

 september 1994 anmodede klageren ved skrivelse af 26. september 1994 om  

 følgende genmæle:
 "I Børsen for torsdag den 22. september 1994 er  

 optaget en artikel med overskriften "Villa Vision er miljøfup". I den  

 anledning skal DTI ENERGI bede om optagelse af følgende  

 genmæle:
 1. Artiklen anfører på  

 fremtrædende plads, at "Villa Vision er bygget af  

 miljøbelastende og energislugende materialer og truede tropiske  

 træsorter, fastslår TeknologiNævnet".
 Påstanden savner enhver forbindelse med de faktiske  

 forhold, da TeknologiNævnet ingensinde har udtalt sig om Villa Vision.  

 Derimod har en forfatter tilknyttet et privat anpartsselskab skrevet en  

 kritisk artikel om Villa Vision.
2. Det påstås i artiklen, at denne  

 skulle være forsøgt stoppet af vor medarbejder på Villa  

 Vision.
Påstanden er ukorrekt og udokumenteret.
Vor medarbejder har  

 alene opfordret forfatteren til den artikel, som Børsen bygger sin  

 artikel på, om at udelade de afsnit, i hvilke vor medarbejder er  

 fejlciteret.
 3. Artiklen anfører, "at vor medarbejder  

 på Villa Vision har indrømmet overfor bladet "TeknologiDebat",  

 at der er tale om markedsføringstricks (fra DTI's side, vor  

 tydeliggørelse) for at trække medierne til".
 Udsagnet er udokumenteret og uden forbindelse med de  

 faktiske forhold.
 4. Artiklen anfører: " Jan  Ejlsted fra  

 TeknologiNævnet vurderer, at Villa Vision i for høj grad har  

 været styret af sponsorerne, leverandørerne af byggematerialer  

 og udstyr, og at det er økonomien mere end miljøhensyn, der har  

 styret projektet".
Som det på fremtrædende plads fremgår af  

 TeknologiNævnets eget blad, er  Jan  Ejlsted ikke medlem af  

 TeknologiNævnet, men indtager alene en administrativ funktion og kan  

 derfor på ingen måde overfor offentligheden herunder  

 Børsens læsere repræsentere TeknologiNævnet og  

 dettes vurderinger." Klageren gjorde i skrivelsen endvidere gældende, at  

 Børsen havde overtrådt god presseskik.
Klageren fandt  

 således, at bladet burde have forelagt de kritiske oplysninger for  

 klageren, og at klagerens svar burde have været bragt i  

 sammenhæng med den kritiske artikel.
Børsen afslog ved skrivelse af 28. september 1994  

 klagerens genmæle bortset fra pkt. 1. Bladet fremhævede samtidig,  

 at klageren i sit genmæle ikke kommer ind på substansen af den  

 kritik, som er rejst i TeknologiDebat af økologien i Villa Vision.  

 Børsen henviste endvidere til, at bladet i artikler den 13. juni 1991  

 og den 13. august 1992 udførligt havde beskrevet de positive visioner  

 i forbindelse med Villa Vision.
Bladet fandt derfor, at både ros og ris  

 er blevet viderebragt til læserne på en afbalanceret  

 måde.
 I sin klage til Pressenævnet har Dansk Teknologisk  

 Institut i det væsentlige henholdt sig til de synspunkter, som  

 tidligere er gjort gældende over for Børsen i instituttets  

 skrivelse 26. september 1994.
I sin udtalelse om klagen har Børsen i det  

 væsentligste gjort de samme synspunkter gældende som i sin  

 skrivelse af 28. september 1994 til klageren.
Særligt for så vidt  

 angår udtalelsen i artiklens slutning fra " Jan  Ejlsted fra  

 TeknologiNævnet" har Børsen anført, at det ikke er  

 usædvanligt, at nævnets ansatte går i pressen med  

 holdninger og vurderinger på nævnets vegne.
 Følgende nævnsmedlemmer har deltaget i sagens  

 behandling: Else Mols, Jørgen Flindt Pedersen, Kate Bluhme og Preben  

 Sørensen.
 Pressenævnet udtaler:
Artiklens oplysninger om, hvorfra kritikken kommer, og  

 beskrivelsen " Jan  Ejlsted fra TeknologiNævnet", er ikke oplysninger  

 af faktisk karakter om klageren.
Endvidere findes oplysningen om, at artiklen  

 i TeknologiDebat blev forsøgt stoppet, at hvile på den  

 forudgående korrespondance.
På den baggrund findes klageren ikke  

 at have krav på det ønskede genmæle.
Pressenævnet  

 skal dog påtale, at Børsen ikke som beskrevet i  

 medieansvarslovens § 40 gav klagevejledning i forbindelse med sin  

 afgørelse af 28. september 1994.
 Derimod finder Pressenævnet det i strid med god  

 presseskik, - at TeknologiNævnet fremhæves som afsender af  

 den kritik af huset, der rejses i TeknologiDebat, idet kritikken ikke kommer  

 fra nævnet, men fra en person, som TeknologiDebat har bedt om at  

 vurdere huset, - at Børsen - uanset de tidligere artikler om  

 huset - ikke forelagde de specifikke kritikpunkter for klageren, og -  

 at Børsen viderebragte  Erik  Scheldon  Nielsen udtalelser om  

 markedsførringstricks, selv om bladet var bekendt med korrespondancen,  

 hvori han tager afstand fra citaterne.
 På den baggrund udtaler Pressenævnet sin  

 kritik af Børsen.
 I medfør af medieansvarslovens § 49  

 pålægges den ansvarshavende redaktør af Børsen at  

 offentliggøre følgende:
 "Kendelse fra Pressenævnet.
I en artikel den 22. september 1994 med overskriften  

 "Villa Vision er miljøfup" blev der rettet kritik mod Dansk  

 Teknologisk Instituts fremtidshusprojekt.
Baggrunden var en artikel i bladet  

 TeknologiDebat, hvori det blev anført, at miljøhensyn var  

 blevet tilsidesat ved materialevalget til huset.
 I anledning af en klage fra Teknologisk Institut udtaler  

 Pressenævnet, at det er i strid med god presseskik, - at  

 TeknologiNævnet fremhæves som afsender af den kritik af huset,  

 der rejses i TeknologiDebat, idet kritikken ikke kommer fra nævnet, men  

 fra en person, som TeknologiDebat har bedt om at vurdere huset, - at  

 Børsen - uanset de tidligere artikler om huset - ikke forelagde de  

 specifikke kritikpunkter for klageren, og - at  Børsen  

 viderebragte  Erik  Scheldon  Nielsen udtalelser om  

 markedsførringstricks, selv om bladet var bekendt med korrespondancen,  

 hvori han tager afstand fra citaterne.
 København, den 10. november 1994.
Else Mols, Jørgen Flindt Pedersen, Kate Bluhme og  

 Preben Sørensen." Afsagt den 10. november 1994.
