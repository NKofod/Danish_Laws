Nr LSF 65 Forslag til Lov om ændring af lov om leje og lov om midlertidig regulering  

 af boligforholdene (Lejefastsættelse i en- og tofamilieshuse og  

 ejerlejligheder, der udlejes tidsbegrænset) Fremsat af Erling Oxdam (V) Jens Hald Madsen (V) John Vinther (KF) Gitte  

 Seeberg (KF) den 8. november 1995 § 1 I lov om leje, jf. lovbekendtgørelse nr. 711 af 29. august 1995, foretages  

 følgende ændring:
 1. I § 53, stk. 3, 1. pkt. udgår »og udløber senest  

 den 31. december 1995«.
§ 2 I lov om midlertidig regulering af boligforholdene, jf. lovbekendtgørelse  

 nr. 710 af 29. august 1995, foretages følgende ændring:
 1. I § 15 a, stk. 1, 1. pkt. udgår »og udløber senest  

 den 31. december 1995«.
§ 3 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Folketinget vedtog i 1991 en midlertidig ændring af lejelovgivningen, der  

 indtil 31. december 1994 fritog tidsbegrænset udlejning af en enkelt  

 ejerlejlighed eller af boliger i en- og tofamilieshuse fra de sædvanlige  

 restriktioner på aftalefriheden vedrørende lejefastsættelsen.
Lovændringen  

 gav boligejere mulighed for at udleje fraflyttede ejerboliger til  

 markedslejen.
I 1994 vedtog Folketinget en forlængelse af denne ordning  

 indtil 31. december 1995. I regeringens lovkatalog findes ikke noget forslag  

 om at forlænge denne lov eller om eventuelt at gøre ordningen permanent.
Da  

 ordningen kun har haft og stadig har positive virkninger for såvel lejere som  

 ejere og samfundet, har forslagsstillerne fundet det rimeligt at foreslå  

 ordningen gjort permanent.
Boligministeriet har i redegørelsen »Tidsbegrænset udlejning med fri  

 lejefastsættelse« fra 1993 konstateret, at ordningen har resulteret i et  

 større udbud af udlejningsboliger.
Boligministeriet peger i undersøgelsen på,  

 at markedet for midlertidige lejemål primært benyttes af folk med et akut  

 boligbehov, f.eks. fordi de lige er blevet skilt eller som følge af jobskifte  

 til en anden del af landet.
Ordningen har medført en bedre udnyttelse af den bestående boligmasse og  

 har medvirket til at skabe en boligreserve, hvilket samfundsmæssigt set er en  

 fordel.
Indtil denne ordnings ikrafttræden har boligmarkedet haft svært ved  

 at opfylde boligbehovet hos den stadig voksende gruppe af mennesker med et  

 tidsbegrænset boligbehov, fordi udbuddet blev holdt tilbage af de  

 maksimalpriser, der i øvrigt følger af huslejereguleringen.
Socialt er der intet kritisabelt i ordningen, da det typisk vil være folk  

 med større indtægter, der flytter fra deres ejerboliger, og presset på det  

 øvrige boligmarked er derfor blevet mindre.
Samtidig sætter det boligejerne i  

 stand til at undgå tvangsauktion eller salg til alt for lave priser.
Det skal også påpeges, at ordningen ikke vedrører egentlige professionelle  

 udlejere, men helt almindelige borgere, der ofte ufrivilligt er kommet i en  

 vanskelig økonomisk situation.
Om end priserne på parcelhuse har bedret sig  

 svagt, er det stadig svært at sælge disse, og situationen vedrørende  

 ejerlejligheder har ikke bedret sig mærkbart.
Der er således fortsat behov  

 for ordningen.
En ophævelse af ordningen vil få en meget negativ effekt på  

 hele ejerboligmarkedet, som igen risikerer tvangsauktioner.
 Sammenfattende kan det siges, at den nuværende lov har haft en række  

 positive virkninger, hvoraf skal nævnes: en bedre udnyttelse af den bestående  

 boligmasse, en lettere adgang til en udlejningsbolig for akut boligsøgende,  

 et mindsket pres på det øvrige ejerboligmarked, idet den midlertidige  

 lovændring har gjort det muligt for ejere af svært omsættelige ejerligheder  

 at flytte til en anden ejerbolig, et minsket pres på det øvrige private  

 boligudlejningsmarked og et mere fleksibelt og hurtigt reagerende  

 boligmarked, hvor udbydere og efterspørgere af udlejningsboliger på  

 frivilligt grundlag har kunnet indgå lejeaftaler.
Efter 2. behandling den 6. februar 1996 § 1 I lov om leje, jf. lovbekendtgørelse nr. 711 af 29. august 1995, foretages  

 følgende ændring:
 1. I § 53, stk. 3, 1. pkt., udgår »og udløber senest  

 den 31. december 1995«.
§ 2 I lov om midlertidig regulering af boligforholdene, jf. lovbekendtgørelse  

 nr. 710 af 29. august 1995, foretages følgende ændring:
 1. I § 15 a, stk. 1, 1. pkt., udgår »og udløber senest  

 den 31. december 1995«.
§ 3 Loven træder i kraft dagen efter bekendtgørelsen i Lovtidende og har  

 virkning fra den 1. januar 1996.
