Ankestyrelsens principafgørelse U-3-90 om anerkendelse - erhvervssygdom - lungekræft - Cancerregistret - blykromat - arbejdsskade Resume:
 Ankestyrelsen anerkendte lungekræft (småcellet anaplastisk carcinom) som erhvervssygdom hos en mand, der i ca. 15 år dagligt havde været udsat for blykromat i farvestoffer, selv om der havde været et vist tobaksforbrug.
Ankestyrelsen lagde vægt på en udtalelse fra Cancerregistret, som ikke havde fundet det muligt at vægte den ene mulige årsag til sygdommen frem for den anden.
Ankestyrelsen fandt det herefter ikke overvejende sandsynligt, at kræftlidelsen skyldtes andre forhold end de erhvervsmæssige.
 Love:
Lov om sikring mod følger af arbejdsskade - lovbekendtgørelse nr. 390 af 20. maj 1992 - § 9 og § 10 Sagsfremstilling:
M havde i ca. 15 år (1962-1978) som trykkeriarbejder dagligt været udsat for blykromatholdigt pigment i forbindelse med blanding af farvestoffer.
Virksomheden havde i denne periode anvendt ca. 1500 kg. af dette stof om året.
 M var ryger med et tobaksforbrug på 5-10 cigaretter pr. dag.
 I 1987 blev det konstateret, at M led af lungekræft af typen småcellet anaplastisk carcinom, og han afgik senere ved døden som følge heraf.
 Sikringsstyrelsen afviste at anerkende lidelsen som erhvervssygdom, idet det var Sikringsstyrelsens vurdering, at tobaksforbruget var hovedårsagen til lidelsen.
 Afgørelsen blev anket af M's enke.
 Ankestyrelsen forelagde sagen for Cancerregistret og bad om registerets vurdering af, om den erhvervsmæssige udsættelse for blykromat kunne være hovedårsagen til den lungelidelse, der havde medført M's død.
Cancerregistret svarede, at undersøgelser har vist, at langtidsudsatte arbejdere i blykromatindustrien har en væsentlig forøget risiko for lungecancer forenelig med den type, der var fundet hos M.
Cancerregistret svarede videre, at det var evident, at M erhvervsmæssigt havde befundet sig i en risikogruppe for lungecancer af den nævnte type.
Det kunne dog ikke udelukkes, at tumoren blev forårsaget af tobaksforbruget, idet et tobaksforbrug som M's forøger risikoen for cancer af samme type.
 Vurderet på det foreliggende grundlag fandt Cancerregistret det ikke muligt at vægte den ene årsag frem for den anden.
 Lovgrundlag: Arbejdsskadeforsikringslovens § 9 og § 10. Sikringsstyrelsens bekendtgørelse nr. 60 af 20. januar 1989 omfortegnelse over erhvervssygdomme i medfør af lovgivning om arbejds skadeforsikring.
 Afgørelse:
 Ankestyrelsen fandt det, udfra de lægelige oplysninger, ikke overvejende sandsynligt, at M's kræftlidelse skyldtes andre forhold end de erhvervsmæssige.
 M's dødsfald burde derfor anses som en følge af en arbejdsskade.
 Ankestyrelsen ændrede således Sikringsstyrelsens afgørelse.
