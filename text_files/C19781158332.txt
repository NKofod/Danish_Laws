Ifølge retsplejelovens § 732 som ændret ved l. 243 8.6.1978 kan forsvarer  

 beskikkes under efterforskningen i ikke-arrestantsager når retten efter  

 sagens beskaffenhed, sigtedes person eller omstændighederne i øvrigt anser  

 det for ønskeligt.
Begæring om beskikkelse af forsvarer kan fremsættes såvel  

 af sigtede som af politiet.
Om politiets pligt til at vejlede sigtede om  

 adgangen til at begære forsvarer beskikket henvises til bekg. 467 26.9.1978.
 »Sagens beskaffenhed« tager efter den betænkning (bet.  

 830/1977), der ligger til grund for lovforslaget, især sigte på sager, der er  

 særligt indviklede, enten fordi det faktum, der skal efterforskes for at  

 afgøre, om et tiltalegrundlag er til stede, er særligt uoverskueligt eller  

 kompliceret, eller fordi der kan været tvivl om fortolkningen af den  

 straffebestemmelse, som sigtelsen angår, eller andre retsregler, der er af  

 betydning for forholdets bedømmelse.
 Med »sigtedes person« har lovteksten ifølge betænkningen navnlig  

 sådanne tilfælde for øje, hvor sigtede på grund af alder eller  

 personlighedsmæssige afvigelser er mindre veludrustet til selv at tage vare  

 på sine interesser.
 Som eksempel på omstændigheder, der i øvrigt kan begrunde beskikkelse af  

 forsvarer, nævner motiverne tilfælde, hvor et særligt modsætningsforhold er  

 opstået mellem den sigtede og politiet.
 Undertiden har politiet og anklagemyndigheden en selvstændig interesse i,  

 at en forsvarer medvirker under efterforskningen, og dette er begrundelsen  

 for, at loven også tillægger politiet kompetence til at fremsætte begæring om  

 beskikkelse.
 Som eksempel på sagstyper og omstændigheder vedrørende sigtedes person,  

 der kan give grund til, at politiet tager initiativ til at fremsætte begæring  

 om forsvarsbeskikkelse på efterforskningsstadiet, skal jeg nævne følgende:
 Indviklede sager om bedrageri, underslæb, skyldnersvig, mandatsvig og åger  

 samt skatte- og afgiftsager, navnlig når en revisionsmæssig gennemgang af  

 sigtedes regnskabsmateriale m.v. må anses for fornøden.
 Overtrædelse af særlovgivningen, når fortolkningen af lovens forbuds-  

 eller påbudsnormer giver anledning til særlig tvivl, eller der kan være tvivl  

 om gyldigheden af de forvaltningsakter, der er af betydning for  

 strafbarheden.
 Mentale afvigelser eller fysiske defekter (f.eks. døvhed, stumhed) hos  

 sigtede eller manglende evne til at forstå eller udtrykke sig på det danske  

 sprog, når forsvarerbistand efter sagens betydning eller beskaffenhed i  

 øvrigt findes rimelig.
Såfremt sigtede findes skyldig, er han pligtig til at erstatte det  

 offentlige vederlaget til forsvarer.
Bl.a. af denne grund vil det i reglen  

 være rigtigst, at politiet drøfter beskikkelsesspørgsmålet med sigtede, inden  

 der tages stilling til, om begæring skal fremsættes.
 Objektivitetsprincippet, jfr. retsplejelovens § 711, pligten til at  

 fremdrage alle relevante oplysninger, uanset om de er belastende eller  

 fordelagtige for sigtede, gælder som hidtil, selvom forsvarer medvirker på  

 efterforskningsstadiet.
 Per Lindegaard.
