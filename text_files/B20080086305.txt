Bekendtgørelse om begrænsning af salg af gødning der indeholder ammoniumnitrat I medfør af § 2, § 4 og § 13, stk. 2, i lov nr. 318 af 31. marts 2007 om gødning og jordforbedringsmidler m.v. og efter bemyndigelse fastsættes:
 § 1. Gødning, ren eller sammensat, der indeholder mere end 16 masseprocent kvælstof hidrørende fra ammoniumnitrat, må kun sælges til:
1) virksomheder, der er registrerede efter § 2 i lov om jordbrugets anvendelse af gødning og om plantedække og efter den til enhver tid gældende bekendtgørelse om jordbrugets anvendelse af gødning og om plantedække, 2) og til andre virksomheder, der skal indberette, når de sælger eller afgiver handelsgødning, jf. den til enhver tid gældende bekendtgørelse om jordbrugets anvendelse af gødning og om plantedække, og den til enhver tid gældende bekendtgørelse om gødning og jordforbedringsmidler m.v., samt til 3) virksomheder m.v. registreret efter § 3.
 Stk. 2. Den i stk. 1 fastsatte grænse på 16 masseprocent kvælstof hidrørende fra ammoniumnitrat gælder også for enkeltkomponenter (granula) i mekaniske blandinger af gødninger.
 § 2. Salg til andre end de i § 1 nævnte må ikke finde sted.
 § 3. Virksomheder m.v., der har en årlige omsætning på mere end 20.000 kr. hidrørende fra erhvervsmæssigt vedligeholdelse af golfbaner, parker, haver, idrætsanlæg eller lignende, og som er registreret i Det Centrale Virksomhedsregister (CVR), kan registreres i Plantedirektoratet.
Stk. 2. Anmodning om registrering skal ske på et af Plantedirektoratet udarbejdet skema.
Skemaet kan fås ved henvendelse til Plantedirektoratet eller på www.pdir.dk.
 § 4. Ved ændringer i virksomhedens aktiviteter, som har betydning for virksomhedens registrering, skal disse meddeles Plantedirektoratet.
 Stk. 2. Plantedirektoratet kan afmelde en virksomhed, hvis det konstateres, at virksomheden ikke længere opfylder betingelserne for at være registreret.
 § 5. Plantedirektoratet fører kontrol med, at bestemmelserne i denne bekendtgørelse overholdes.
 § 6. Overtrædelse af § 1, § 2 og § 4 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 7.  Bekendtgørelsen træder i kraft den 1. september 2008.
