Nr LSF 299 Forslag til Lov om ændring af lov om miljøbeskyttelse (Forsøgsordning  

 vedrørende erhvervszoner) Fremsat af miljøministeren (Per Stig Møller) den 12. maj 1992 Vedtaget ved tredjebehandling den 17. juni 1992 Lov nr. 484 af 24/06/1992 § 1 I lov nr. 358 af 6. juni 1991 om miljøbeskyttelse, som ændret ved § 17 i  

 lov nr. 936 af 27. december 1991, foretages følgende ændring:
 I § 33 indsættes som stk. 3:
»Stk. 3. Som led i et forsøg kan lokalplaner for særlige  

 erhvervszoner udpeget efter bestemmelserne om landsplandirektiver i § 3 i lov  

 om planlægning, indeholde bestemmelser om, at lokalplanen erstatter de  

 godkendelser i henhold til dette kapitel, som er nødvendige for lokalplanens  

 virkeliggørelse, jf. § 15, stk. 7, i lov om planlægning.
Miljøministeren  

 fastsætter nærmere regler herom.« § 2 Stk. 1. Tidspunktet for lovens ikrafttræden fastsættes af  

 miljøministeren.
 Stk. 2. Loven har virkning for lokalplaner, der vedtages inden 1.  

 januar 1995.
Oprindeligt fremsat forslag § 1. I lov nr. 358 af 6. juni 1991 om miljøbeskyttelse foretages følgende ændringer:
 I § 33 indsættes som stykke 3:
»Stk. 3. Som led i et forsøg kan lokalplaner for særlige  

 erhvervszoner, udpeget efter bestemmelserne i § 3, i lov nr. 388 af 6. juni  

 1991 om planlægning (landsplandirektiv), indeholde bestemmelser om, at  

 lokalplanen erstatter de godkendelser i henhold til dette kapitel, som er  

 nødvendige for lokalplanens virkeliggørelse, jf. § 15, stk. 7 i lov om  

 planlægning.
Miljøministeren fastsætter nærmere regler herom.« § 2. Tidspunktet for lovens ikrafttræden fastsættes af  

 miljøministeren.
 Stk. 2. Loven har virkning for lokalplaner, der vedtages inden 1.  

 januar 1995.
Bemærkninger til lovforslaget Almindelige bestemmelser Forslaget er en følge af aftalen om en styrket indsats for aktivering af  

 de ledige af 8. maj 1992 mellem regeringen og Det Radikale Venstre,  

 Centrum-Demokraterne, Kristeligt Folkeparti og Fremskridtspartiet.
 Der henvises i den forbindelse til de samtidigt fremsatte lovforslag:
 - Forslag til lov om ændring af lov om skattemæssige afskrivninger m.v.
 - Forslag til lov om ændring af lov om beskatning til kommunerne af faste  

 ejendomme.
 - Forslag til lov om ændring af stempelloven.
 - Forslag til lov om ændring af lov om butikstid.
 - Forslag til lov om dispensation fra forskellige love i forbindelse med  

 oprettelsen af erhvervszoner.
Lovforslaget bidrager til at gennemføre etableringen af en række  

 geografisk afgrænsede erhvervszoner, hvor der tilbydes virksomheder, som  

 skaber nye arbejdspladser, særligt gunstige vilkår.
Etablering af  

 erhvervszoner sigter på at styrke erhvervsudvikling og beskæftigelse inden  

 for økonomisk udsatte områder.
 Erhvervszonerne vil blive oprettet ved et landsplandirektiv efter  

 planlægningslovens § 3 efter forudgående drøftelser mellem regeringen og de  

 enkelte kommuner samt i nødvendigt omfang tillige amtskommunerne.
Det er en væsentlig del af aftalen, at der er tale om en forsøgsordning,  

 som er begrænset såvel tidsmæssigt som geografisk.
Forsøgsordningen er derfor  

 begrænset til nye og allerede etablerede virksomheder, der i perioden frem  

 til udgangen af 1994 skaber nye arbejdspladser i de erhvervszoner, der vil  

 blive etableret.
De under ordningen ydede begunstigelser ophører med udgangen  

 af 1999.
Der sigtes mod at etablere op til 10 erhvervszoneaftaler med interesserede  

 kommuner i Bornholms Amt, Nordjyllands Amt og Storstrøms Amt, der opfylder et  

 eller flere af følgende kriterier * særligt omfattende erhvervsmæssige omstillinger * høj ledighed * væsentligt stigende ledighed.
 Det er hensigten, at zonerne indskrænkes størrelsesmæssigt til områder på  

 f.eks. 50 ha inden for den enkelte kommune.
Økonomiske og administrative konsekvenser Lovforslaget skønnes hverken at have nævneværdige økonomiske eller  

 administrative konsekvenser.
Bemærkninger til lovforslagets enkelte bestemmelser Til § 1 Forslaget tilvejebringer den fornødne hjemmel i miljøbeskyttelsesloven  

 til at godkendelser efter lovens kapitel 5 for virksomheder inden for de  

 særlige erhvervszoner kan »indbygges« i en lokalplan.
Denne ordning  

 effektueres ved udstedelsen af en bekendtgørelse, jf. planlægningslovens §  

 15, stk. 7, der fastsætter de nærmere regler om disse lokalplaner.
 Forslaget betyder, at der med en lokalplan inden for de udpegede særlige  

 erhvervszoner, samtidig er gjort op med kravene efter miljøbeskyttelsesloven.  

 Når en lokalplan er vedtaget endeligt af kommunalbestyrelsen, er godkendelser  

 efter miljøbeskyttelseslovens kapitel 5 således samtidigt meddelt.
Anvendelsen af samtidighedsprincippet har den konsekvens, at klageadgangen  

 efter miljøbeskyttelsesloven erstattes af de indsigelses- og klageregler, som  

 gælder for lokalplaner.
Dette indebærer, at der ikke kan klages over  

 skønsmæssige spørgsmål, men alene over retlige spørgsmål.
Til gengæld er der  

 mulighed for at fremsætte indsigelser mod lokalplanforslaget i  

 offentlighedsperioden, ligesom forholdet til andre myndigheder afklares i  

 denne periode.
 Endvidere indebærer ordningen, at der vil ske kompetenceforskydning fra  

 amtsrådet til kommunalbestyrelsen for visse virksomheder, der er  

 godkendelsespligtige efter kapitel 5.
 Derimod sker der ikke en fravigelse af miljøbeskyttelseslovens materielle  

 regler.
 Det er hensigten at fastsætte de nærmere miljøbestemmelser i et regulativ,  

 der optages som et bilag til den enkelte lokalplan.
 I forbindelse med opfølgningen af denne lovændring vil det blive sikret,  

 at VVM-direktivets krav fortsat opfyldes.
Til § 2 Da andre lovforslag vedrørende forsøgsordningen for erhvervszoner skal  

 anerkendes af EF-Kommissionen i medfør af artikel 93 i EF-Traktaten, før de  

 sættes i kraft, vil loven blive sat i kraft samtidig med de øvrige love  

 vedrørende forsøgsordningen, således at den samlede lovgivning vedrørende  

 forsøgsordningen træder i kraft samtidig.
 De godkendelser efter miljøbeskyttelseslovens kapitel 5, der indtil  

 forsøgsperiodens udløb er meddelt i forbindelse med en vedtaget lokalplan,  

 gælder fortsat også efter denne dato i overensstemmelse med  

 miljøbeskyttelseslovens regler om godkendelser.
