Bekendtgørelse om erhvervsudannelsen til tjener I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1077 af 8. juli 2016 og § 4, stk. 1 og 2, samt § 7, stk. 3, i lov om studiekompetencegivende eksamen i forbindelse med erhvervsuddannelse (eux) m.v., jf. lovbekendtgørelse nr. 961 af 1. september 2014, og efter bestemmelse fra, samråd med og inddragelse af Fagligt udvalg for Tjeneruddannelsen fastsættes efter bemyndigelse:
Formål og opdeling § 1. Erhvervsuddannelsen til tjener har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Tjenerarbejde, servicering, vejledning og betjening af gæster på hoteller, konferencecentre, caféer, kroer, restauranter, selskabslokaler, barer og feriecentre m.v.
 2) Arbejdsplanlægning, organisering og samarbejde under hensyntagen til miljø, sikkerhed og hensigtsmæssig ressourceanvendelse.
 Stk. 2. Eleven skal nå de uddannelsesmål, som er fastsat for det trin eller speciale, jf. stk. 3 og 4, som eleven har valgt.
 Stk. 3. Uddannelsen indeholder trin 1 konference- og selskabstjener, niveau 3 i den danske kvalifikationsramme for livslang læring.
 Stk. 4. Uddannelsen afsluttes med trin 1, jf. stk. 3, eller med specialet tjener (trin 2), niveau 4 i den danske kvalifikationsramme for livslang læring.
Stk. 5. Uddannelsen kan gennemføres som eux-forløb.
Uddannelsen tilrettelagt som eux-forløb er ikke trindelt og omfatter alle uddannelsens kompetencemål.
 Stk. 6. Uddannelsen udbydes med talentspor i det i stk. 4 nævnte speciale.
Varighed § 2. Uddannelsen varer fra 2 år og 2 måneder til 4 år, inklusive grundforløbet.
Stk. 2. For elever, der skal gennemføre uddannelsen som erhvervsuddannelse for unge, varer uddannelsens trin 1, konference- og selskabstjener, 1 år og 2 måneder, hvoraf skoleundervisningen udgør en skoleperiode på 8 uger.
Uddannelsens speciale tjener, trin 2, varer yderligere 1 år og 8 måneder, hvoraf skoleundervisningen udgør 12 uger fordelt på to skoleperioder.
Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens, trin 1, konference- og selskabstjener, 1 år og 2 måneder, hvoraf skoleundervisningen udgør 7,5 uge.
Uddannelsens speciale tjener, trin 2, varer yderligere 1 år og 3 måneder, hvoraf skoleundervisningen udgør 10,5 uge.
 Stk. 4. Den i stk. 3 nævnte skoleundervisning opdeles i tre skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb 3 år, hvoraf skoleundervisningen udgør 59,6 uger fordelt på mindst 3 skoleperioder.
Alle skole- og praktikperioder, der ikke er afsluttende, skal have et omfang af ca. et halvt års varighed.
Stk. 6. En skole med et hertil tilstrækkeligt elevantal i eux-forløb skal tilrettelægge undervisningen i parallelle spor, således at eleverne i et spor er i praktikuddannelse, mens eleverne i et andet spor er i skoleundervisning.
Skoleperioder, der indeholder undervisning i gymnasiale fag, skal afsluttes ved en gymnasial eksamenstermin.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Samarbejde om løsning af faglige opgaver.
 2) Materialer, værktøj og udstyr til forarbejdning af fødevarer.
 3) Gængse råvarer til madfremstilling.
 4) Indkøb, bestilling og modtagelse af råvarer, herunder formler til beregning af svind, portionsstørrelser og mængde.
 5) Grundtilberedningsmetoder, herunder energiformer, produktionsformer og egenkontrol.
 6) Fødevarers naturfaglige egenskaber, herunder energigivende næringsstoffer, deres kemiske opbygning og energiprocentberegning.
 7) Fødevarers sundhedsmæssige egenskaber, ernæring og forebyggelse.
 8) Sensorik og kvalitetskriterier i forhold til råvarer og madfremstilling.
 9) Dansk og international madkultur.
 10) Opdækning, almindelige serveringsformer og afrydning.
 11) Gæste- og kundebetjening i forskellige service- og salgssituationer.
 12) Servering af almindeligt forekommende kolde og varme drikke i hotel- og restaurantvirksomhed samt energiomsætning ved produktionen heraf.
 13) Opstilling af budget og prisberegning af varer, herunder statistik, tabeller og grafer.
 14) Principper for markedsføring.
 15) Hygiejnekrav ved produktion, opbevaring og salg af mad.
 16) Ergonomiske forskrifter og anbefalinger, herunder behandling af fysiske begreber.
 17) Informationssøgning om fagrelevante emner og problemstillinger.
 18) Samspillet mellem samfund, fødevareproduktion og miljø, herunder energikilder og vedvarende energi.
 19) Økologi, bæredygtighed og energiforbrug.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelse af relevante forskrifter:
 1) Grundtilberedningsmetoder og produktionsformer.
 2) Anvendelse af materialer, værktøj og udstyr til løsning af enkle opgaver i forbindelse med forarbejdning af fødevarer.
 3) Overholdelse af enkle forskrifter, herunder regler om fødevarehygiejne.
 4) Opdækning, almindelige serveringsformer og afrydning samt gæste- og kundebetjening i forskellige service- og salgssituationer.
 Stk. 4. Eleven skal have kompetence til på grundlæggende niveau at kunne:
1) samarbejde om løsning af faglige arbejdsopgaver i forbindelse med håndtering af fødevarer, 2) anvende gængse materialer, værktøj og udstyr til forarbejdning, 3) indkøbe, bestille, modtage og forarbejde råvarer, 4) anvende grundtilberedningsmetoder, produktionsformer og metoder til egenkontrol, 5) fremstille mad ud fra basalt kendskab til ernæring og fødevarers sundhedsmæssige og naturfaglige egenskaber, 6) tilberede og anrette enkle måltider og menuer under hensyntagen til sensorik og kvalitet under anvendelse af it-værktøjer til tekstbehandling, 7) servere almindeligt forekommende kolde og varme drikke i hotel- og restaurationsvirksomhed, 8) foretage budgettering under anvendelse af it-værktøjer til talbehandling og prisberegning af fødevarer, herunder statistiskbehandling gennem tabeller og grafer, 9) portionere og anrette til selvbetjening, 10) foretage opdækning, enkle serveringsformer og afrydning inden for restaurationsområdet, 11) betjene gæster og kunder i forskellige service- og salgssituationer, 12) efterleve gældende hygiejnekrav ved produktion, opbevaring og salg af mad, 13) arbejde efter ergonomiske forskrifter og anbefalinger, 14) foretage informationssøgning om fagrelevante emner og problemstillinger, 15) anvende basale fagrelevante informationer om miljø, energikilder, energiforbrug, vedvarende energi, økologi og bæredygtighed og 16) anvende regnetekniske hjælpemidler.
 Stk. 5. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Naturfag på E-niveau, bestået.
 Stk. 6. Eleven skal have opnået følgende certifikater eller lignende:
1) Kompetencer svarende til certifikatuddannelsen i fødevarehygiejne, jf.
Fødevarestyrelsens regler inden ophævelsen pr. 1. november 2014.
 2) Kompetencer svarende til Førstehjælp på erhvervsuddannelserne, efter Dansk Førstehjælpsråds uddannelsesplaner pr. 1. august 2016.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 Stk. 7. For at kunne blive optaget til skoleundervisningen i eux-hovedforløbet skal eleven ud over kravene i stk. 2-6 have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Fysik på C-niveau.
 6) Kemi på C-niveau.
 Stk. 8. For elever i eux-forløb træder fagene i stk. 7, nr. 4-6, i stedet for det i stk. 5, nr. 2, nævnte fag.
 Stk. 9. For elever, der opnår de i stk. 7 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 10. Er der i stk. 5 fastsat karakterkrav for et eller flere fag, bortset fra naturfag, gælder disse krav tilsvarende for eux-elever på det pågældende niveau af grundfaget, som eleven skal have for at kunne påbegynde skoleundervisningen i hovedforløbet, jf. stk. 7, uanset en forskel på de pågældende niveauer.
Kompetencer i hovedforløbet § 4. Hovedforløbet har følgende kompetencemål:
 1) Eleven kan anvende de korrekte materialer, arbejdsmetoder, værktøj og udstyr i forhold til en given opgave.
 2) Eleven kan forestå klargøring til servering, opdækning, forskellige serveringsformer og afrydninger.
 3) Eleven kan forestå salg, herunder modtagelse af betalingsmidler.
 4) Eleven kan modtage bestilling og forestå planlægning af selskaber, receptioner, møder og konferencer og udføre servering ved og deltage i afviklingen af sådanne arrangementer.
 5) Eleven kan anvende viden om gastronomi i sammensætning af menuer afstemt efter anledning, gæstetype og formål i øvrigt.
 6) Eleven kan gæsteforklare om almindeligt benyttede drikkevarer, herunder oprindelse og fremstillingsmetoder.
 7) Eleven kan udføre arbejdet under hensyntagen til hygiejne, miljø, ergonomi, arbejdspladssikkerhed, tid, økonomi og kvalitet.
 8) Eleven kan tilpasse sig arbejdet og samarbejdet i restauranter i de almindeligste forretningstyper og følge disses udvikling.
 9) Eleven kan arbejde i team samt bidrage til udvikling af arbejdsområdet.
 10) Eleven kan vise kreativitet i gæstebetjeningen samt lyst og evne til at lære nyt og tage ansvar.
 11) Eleven kan udvise fleksibilitet og samarbejde med kollegaer, kunder og gæster om serviceleverancen og gæsteoplevelsen uanset deres baggrund.
 12) Eleven kan forholde sig til, hvilken betydning de enkelte medarbejderes funktion og organisatoriske placering har for virksomhedens daglige drift, innovation og lønsomhed og bidrage til et godt arbejdsmiljø.
 13) Eleven kan tage medansvar for, at kunderne og gæsterne føler sig velkomne og får en mindeværdig oplevelse.
 14) Eleven kan formulere sig mundtligt samt vurdere og forstå idéer og synspunkter.
 15) Eleven kan analysere og løse faglige problemer alene eller som del af et team.
 16) Eleven kan opnå indsigt i egne lærings- og motivationsmæssige styrker og svagheder som grundlag for livslang læring.
 17) Eleven kan modtage bestilling, gæsteforklare mad og drikkevarer og forestå à la carte-servering og andre serveringsformer med selvstændighed og rutine.
 18) Eleven kan betjene og vejlede turister på hovedsprogene.
 19) Eleven kan foretage almindelig bar- og caféservering, fremstille drinks og servere kaffe og te med avec.
 20) Eleven kan vejlede gæster om almindelig benyttede vine og sætte disse til menuer.
 21) Eleven kan kommunikere situations- og rollebestemt med gæsterne på en serviceminded måde.
 22) Eleven kan aflæse kunderne og gæsternes behov, ønsker og forventninger samt bidrage til at indfri disse.
 23) Eleven kan anvende præsentations- og salgsfremmende teknikker i gæstebetjeningen.
 Stk. 2. For elever i alle trin og specialer gælder målene i stk. 1, nr. 1-16, og for elever i specialet tjener (trin 2) gælder desuden målene i stk. 1, nr. 17-23.
 Stk. 3. I eux-forløb skal følgende fag m.v. gennemføres ud over de i stk. 2 fastsatte mål:
 1) Dansk på A-niveau, jf. bekendtgørelse om uddannelsen til højere teknisk eksamen (htx-bekendtgørelsen), dog med uddannelsestiden 175 timer svarende til 7 uger.
 2) Engelsk på B-niveau, jf. htx-bekendtgørelsen, dog med uddannelsestiden 130 timer svarende til 5,2 uger.
 3) Matematik på B-niveau, jf. htx-bekendtgørelsen, dog med uddannelsestiden 140 timer svarende til 5,6 uger.
 4) Fysik på B-niveau, jf. htx-bekendtgørelsen, dog med uddannelsestiden 105 timer svarende til 4,2 uger.
 5) Kemi på B-niveau, jf. htx-bekendtgørelsen, dog med uddannelsestiden 90 timer svarende til 3,6 uger.
 6) Teknikfag på B-niveau, proces, levnedsmiddel og sundhed, jf. bekendtgørelse om særlige gymnasiale fag m.v. til brug for erhvervsuddannelser, dog med uddannelsestiden 100 timer svarende til 4 uger.
 7) Større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 8) Eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 9) Valgfag i form af et fag på C-niveau, uddannelsestid 75 timer svarende til 3 uger, og et løft af niveau i et fag, uddannelsestid 125 timer svarende til 5 uger.
 Stk. 4. Skolen skal mindst udbyde følgende valgfag:
 1) Matematik på A-niveau.
 2) Engelsk på A-niveau.
 3) Erhvervsøkonomi på C-niveau.
 4) Organisation på C-niveau.
Stk. 5. Alle skoleperioder, med undtagelse af den sidste, skal bestå af undervisning i både gymnasiale fag og erhvervsuddannelsesfag i et sådant omfang, at der er mulighed for samspil og synergi mellem de enkelte aktiviteter.
Skolens samlede tilrettelæggelse af undervisningen i eux-forløbet skal sikre synergien mellem erhvervsuddannelsens kompetencemål, og målene for de gymnasiale fag efter stk. 3. Skolen skal sikre, at undervisningen i fag på gymnasialt niveau så vidt muligt knytter an til den konkrete elevgruppes erhvervsuddannelser, herunder at opgaver, projekter m.v. i rimeligt omfang giver mulighed for at inddrage viden, begreber og indhold fra den enkelte elevs uddannelse.
Stk. 6. Uddannelsestiden for de gymnasiale fag i hovedforløbet omfatter den samlede lærerstyrede elevaktivitet, dvs. den tid, eleverne deltager i forskellige former for lærerstyret undervisning og i øvrige aktiviteter, som er organiseret af skolen til realisering af fagets formål, herunder faglig og metodisk vejledning.
Uddannelsestid omfatter dog ikke elevernes forberedelse til undervisningen, det skriftlige arbejde og de officielle prøver.
Skolen skal ved tilrettelæggelsen af undervisning i gymnasiale fag, hvor der ikke i uddannelsestiden indgår tid til afholdelse af prøver, sørge for at medregne fornøden tid hertil.
Stk. 7. Omfanget af det skriftlige arbejde i gymnasiale fag opgøres i elevtid.
Elevtiden er den forventede tid, en gennemsnitlig elev på det pågældende niveau skal bruge for at udfærdige en besvarelse af de skriftlige opgaver i faget.
For elever i eux-forløb skal der minimum afsættes 500 timers elevtid til den enkelte elevs skriftlige arbejde.
Elevtiden fordeles af skolen med passende inddragelse af de principper for fordeling af elevtid, som fremgår af de gymnasiale uddannelsesbekendtgørelser.
Dele af elevtiden kan dog af hensyn til synergien i det samlede eux-forløb og elevernes progression også afvikles i forbindelse med andre dele i forløbet end de gymnasiale fag, herunder grundfag i grundforløbet.
 Stk. 8. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelserne om merit er fastsat i bilag 1.
 Stk. 2. Elevens uddannelsesforløb afkortes yderligere i det omfang elevens individuelle kompetencer giver grundlag herfor.
 Stk. 3. Bekendtgørelse om merit i de gymnasiale uddannelser finder anvendelse for merit i fag på gymnasialt niveau, når fagene indgår som led i et eux-forløb.
Afsluttende prøve § 6. Som del af skoleundervisningen i uddannelsens trin 1, konference- og selskabstjener, afholder skolen en afsluttende prøve, som består af et praktisk orienteret projekt, der indgår som eksaminationsgrundlag og delvist bedømmelsesgrundlag i en mundtlig eksamination.
Projektets formål er at vise elevens tilegnelse af de erhvervsfaglige og personlige kompetencer i trin 1. Projektet tager udgangspunkt i obligatoriske uddannelsesspecifikke fag.
Skolen tilrettelægger forløbet af projektet i samråd med det lokale uddannelsesudvalg.
Projektet varer 0,5 uge med normal arbejdstid.
Den mundtlige eksamination varer 20 minutter.
Der medvirker en censor, der er udpeget af skolen.
Elevens præstation bedømmes med en karakter, der er udtryk for en samlet vurdering af projektet og den mundtlige præstation.
Prøven skal være bestået.
Skolen orienterer det faglige udvalg om resultatet af den gennemførte prøve.
En trinprøve kan kun aflægges af elever, som afslutter uddannelsen med det pågældende trin.
Stk. 2. Skolen afholder en afsluttende prøve som afslutning på sidste skoleperiode i specialet tjener.
Prøven udgør en svendeprøve.
Stk. 3. Den afsluttende prøve i specialet består af en caseopgave, en praktisk orienteret prøve og en mundtlig prøve.
Den praktisk orienterede prøve udgøres af en opgave A, der består af 2 delopgaver, og en praktisk opgave B.
Prøven begynder i næstsidste skoleuge med trækning og udførelse af 1. del af opgave A, der omfatter sammensætning af menu og drikkevarer.
Opgaven varer 1 time og besvares skriftligt.
Caseopgaven er en helhedsorienteret opgave, der tager udgangspunkt i uddannelsesspecifikke fag.
Opgaven tildeles ved lodtrækning.
Eleven skal ved besvarelsen vise evne til at kombinere teori og praksis.
Senest 2 skoledage efter trækning af caseopgaven afleverer eleven en skriftlig it-baseret besvarelse.
I sidste skoleuge afsættes en dag til 2. del af opgave A, opgave B og den mundtlige prøve. 2. del af opgave A, som er en opgave i borddækning og identifikation af drikkevarer, varer 2 timer og 15 minutter.
Opgaven udføres delvis på baggrund af elevens besvarelse af 1. del af opgave A.
Derefter trækkes den praktiske opgave B, som er en serveringsopgave, der varer 15 minutter.
Den mundtlige prøve afholdes normalt efter den praktiske prøve.
Den mundtlige prøve består af to delprøver.
Delprøverne varer tilsammen 20 minutter.
Den første delprøve består af fremlæggelse af den skriftlige besvarelse af caseopgaven.
Den anden delprøve består af dialog om den skriftlige besvarelse af caseopgaven.
Stk. 4. Ved bedømmelsen af den afsluttende prøve i specialet gives en karakter for opgave A, en karakter for opgave B, en karakter for den skriftlige besvarelse af caseopgaven og elevens fremlæggelse af denne samt en karakter for elevens præstation i dialogen om den skriftlige besvarelse af caseopgaven.
Karaktererne meddeles umiddelbart efter eksaminationen i hver prøve eller opgave.
Karakteren for den skriftlige besvarelse af caseopgaven og fremlæggelse heraf samt karakteren for elevens præstation ved den mundtlige dialog om besvarelse af caseopgaven, meddeles dog samlet.
Stk. 5. Opgaverne stilles af skolen efter samråd med en opgavekommission nedsat af det faglige udvalg.
De hjælpemidler, som er anvendt i undervisningen, må benyttes.
Stk. 6. For, at der kan udstedes skolebevis, skal eleven have opnået et karaktergennemsnit på mindst 02 af alle karakterer for alle fag i hovedforløbet.
Eventuelle fag, hvor der ikke gives karakter, skal være gennemført efter reglerne om faget.
Stk. 7. For elever, der afslutter uddannelsen med trin 1, konference- og selskabstjener, skal prøven være bestået.
Elever, der afslutter uddannelsen med specialet tjener, skal opnå beståkarakter som gennemsnit af karaktererne ved prøve A og prøve B samt som gennemsnit af alle karakterer ved prøven.
Hvis dele af den afsluttende prøve, der udgør en svendeprøve, ikke bestås, skal kun disse dele tages om.
Eleven skal dog have mulighed for at udarbejde en ny caseopgave og tage hele prøven om, hvis skolen efter samråd med eleven og dennes arbejdsgiver træffer beslutning herom.
Stk. 8. Ved uddannelsens afslutning, herunder afslutning med trin 1, udsteder det faglige udvalg et uddannelsesbevis til eleven som dokumentation for, at eleven har opnået kompetence inden for uddannelsen.
Uddannelsesbeviset påføres resultatet af den afsluttende prøve.
Elever, der afslutter uddannelsens trin 2, kan opnå udmærkelsen bronze, sølv eller guld.
Kriterierne for udmærkelserne omfatter resultatet af den afsluttende prøve, jf. uddannelsesordningen for uddannelsen.
Hvis eleven opnår udmærkelse, påtegner det faglige udvalg uddannelsesbeviset (svendebrevet) hermed.
 Stk. 9. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
§ 7. I alle gymnasiale fag gives afsluttende standpunktskarakterer, der udtrykker graden af den enkelte elevs opfyldelse af målene for faglig viden, indsigt og metode i den pågældende læreplan ved afslutningen af faget.
Der udarbejdes en undervisningsbeskrivelse for det enkelte fag i overensstemmelse med reglerne herom i htx-bekendtgørelsen.
 Stk. 2. Eux-elever skal, ud over hvad der følger af § 6:
1) aflægge seks prøver i hovedforløbet efter udtræk blandt fag på gymnasialt niveau, 2) udarbejde en større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, og 3) aflægge en mundtlig prøve med udgangspunkt i et skriftligt eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser.
Stk. 3. Projektet efter stk. 2, nr. 3, udarbejdes i engelsk og mindst et fag fra erhvervsuddannelsens uddannelsesspecifikke fag efter elevens valg.
Efter elevens valg kan projektet udarbejdes i et yderligere fag.
Projektet kan tilrettelægges sammen med erhvervsuddannelsens afsluttende prøve.
Tilrettelæggelsen kan medføre, at elevens afsluttende prøve finder sted indtil seks måneder før uddannelsens afslutning.
Stk. 4. Ved uddannelsens afslutning udsteder skolen udover det i § 6, stk. 8, nævnte uddannelsesbevis bevis for at have opnået en gymnasial eksamen, der giver generel studiekompetence.
Beviset benævnes eux-bevis.
 Stk. 5. Eux-beviset indeholder prøvekaraktererne i fag på gymnasialt niveau, jf. stk. 2, nr. 1, karakteren for den større skriftlige opgave, karakteren fra prøven med udgangspunkt i det skriftlige eksamensprojekt og afsluttende standpunktskarakterer (årskarakterer) i alle fag på gymnasialt niveau.
Ikrafttrædelse og overgangsbestemmelser § 8. Bekendtgørelsen træder i kraft den 15. juli 2017.
Stk. 2. Bekendtgørelse nr. 275 af 15. marts 2016 om erhvervsuddannelsen til tjener ophæves.
Bekendtgørelsen finder dog fortsat anvendelse for elever, som er påbegyndt eller overgået til uddannelsen i perioden fra den 15. juli 2016 til og med den 14. juli 2017.
 Stk. 3. Elever, jf. stk. 2, og elever på den tilsvarende hidtidige erhvervsuddannelse, som undervises i medfør af bekendtgørelse nr. 434 af 13. april 2015 om erhvervsuddannelsen til tjener eller i medfør af § 2, stk. 2, i bekendtgørelse nr. 282 af 23. marts 2015 om ophævelse af forskellige bekendtgørelser i forbindelse med gennemførelsen af erhvervsuddannelsesreformen Bedre og mere attraktive erhvervsuddannelser kan overgå til uddannelsen efter denne bekendtgørelse i overensstemmelse med overgangsordninger fastsat af skolen i den lokale undervisningsplan.
 Stk. 4. Hvis eleven var fyldt 25 år på tidspunktet for sin påbegyndelse af uddannelsen før den 1. august 2015, skal eleven ved overgangen til uddannelsen efter denne bekendtgørelse gennemføre uddannelsen som erhvervsuddannelse for voksne (euv).
