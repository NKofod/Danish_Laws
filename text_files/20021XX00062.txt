Skriftlig fremsættelse (7. november  

 2002) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om social  

 pension (Udvidelse af regler om helbredstillæg) (Lovforslag nr.
L 50).
 Forslaget fremsættes på grundlag af aftalen  

 mellem regeringen og Dansk Folkeparti om særligt tillæg til  

 økonomisk vanskeligt stillede pensionister.
Formålet med lovforslaget er at sikre de  

 økonomisk dårligst stillede pensionister en bedre og mere  

 ensartet dækning af udgifter til tandproteser, briller og  

 fodbehandling.
Efter de gældende regler kan der tildeles personlige  

 tillæg til dækning af rimelige og nødvendige udgifter, til  

 pensionister som er i en vanskelig økonomisk situation.
Der er  

 imidlertid for store forskelle i den kommunale praksis for tildeling af  

 personlige tillæg, samtidig med at administrative omlægninger har  

 medført, at mange pensionister modtager mindre i personligt  

 tillæg end tidligere.
Forslaget indebærer, at de gældende regler om  

 helbredstillæg udvides til at omfatte udgifter til tandproteser,  

 briller og fodbehandling.
Helbredstillæg til dækning af disse  

 udgifter ydes efter ansøgning, og kommunen skal foretage en vurdering  

 af, om udgiften er nødvendig.
Den nærmere afgræsning af,  

 hvilke udgiftstyper der er nødvendige vil ske i bekendtgørelsen  

 om social pension.
Kommunen kan efter forslaget indgå prisaftaler med  

 leverandører af de nævnte ydelser, hvorefter det er disse  

 priser, der lægges til grund for beregningen af tillægget.  

 Dækningen udgør 85 pct. af pensionistens egne udgifter.  

 Helbredstillægget udbetales afhængigt af pensionistens  

 indtægter ved siden af pensionen.
Hvis pensionisten og dennes  

 eventuelle ægtefælle eller samlever har en samlet likvid formue  

 på mere end 53.100 kr. udbetales helbredstillægget ikke.  

 Helbredstillægget er således målrettet mod de pensionister,  

 der har begrænsede indtægter og begrænset formue ved siden  

 af pensionen.
Pensionisten har frit leverandørvalg og kan anvende  

 det beregnede tillæg til køb af en anden og eventuelt dyrere  

 ydelse.
Der kan fortsat tildeles personligt tillæg til dækning af  

 rimelige og nødvendige udgifter efter en konkret, individuel vurdering  

 af pensionistens økonomiske situation.
 Forslaget skønnes samlet set at ville  

 medføre en offentlig merudgift på ca. 96 mill. kr. i 2003  

 stigende til ca. 103 mill. kr. i 2006. Fra 2008 og fremefter vil forslagets  

 samlede udgifter beløbe sig til ca. 76 mill. kr.
 De økonomiske og administrative konsekvenser af  

 lovforslaget skal forhandles med de kommunale parter.
 Med disse bemærkninger skal jeg indstille  

 lovforslaget til Folketingets velvillige behandling.
