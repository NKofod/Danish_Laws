Nr BTB 65 Betænkning over Forslag til folketingsbeslutning om bedre integration og  

 sikring af udlændinges retsstilling i Danmark   

 Nr B 65 1991-92, 1. samling Afgivet af Retsudvalget Afgivet: 19920616 Udvalget har behandlet beslutningsforslaget i nogle møder og har herunder stillet spørgsmål til indenrigsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
ADLA, Arbejdernes Kooperative Byggeforening, Det Danske Center for Menneskerettigheder, Indvandrerrådet og Mellemfolkeligt Samvirke.
 Der er af forskellige flertal stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) forslaget til vedtagelse  

 med de stillede ændringsforslag og ønsker derudover at bemærke:
 Tilslutningen til dette beslutningsforslag er en logisk følge af  

 racismedebatten 3. december 1991, hvor de samme partier stemte for følgende  

 dagsorden:
 »Idet Folketinget fordømmer enhver diskriminination, fysisk vold  

 eller offentlige angreb, der tager udgangspunkt i menneskers etniske,  

 religiøse eller nationale baggrund, opfordres regeringen til, senest den 1.  

 april 1992 at fremlægge forslag til en samlet indvandrerpolitik bl.a.  

 omfattende uddannelsesmæssige, erhvervsmæssige og boligmæssige aspekter, samt  

 at styrke oplysningen om indvandreres og flygtninges faktiske forhold i  

 Danmark«.
Understregningen af indvandrernes status som ligeværdige borgere med samme  

 pligter og rettigheder er central.
Formålet med særlige initiativer over for  

 denne befolkningsgruppe er således ikke blot på papiret men også reelt at  

 give indvandrerne lige så gode muligheder som danskfødte.
Om undervisningen af voksne indvandrere ønsker flertallet at understrege,  

 at der findes mange spændende tværgående initiativer og megen kreativitet i  

 dette miljø. Også på den baggrund er det både for indvandrerne og samfundet  

 en dårlig ressourceudnyttelse, når personer med meget stor forskel i  

 uddannelsesmæssig baggrund sidder på samme skolebænk.
Undervisningen skal  

 derfor være både mere differentieret og mere sammenhængende.
 Udformningen af vilkårene for danskundervisning må tage hensyn til, at  

 indvandrernes integration ikke kan reduceres til afhjælpning af den rent  

 sproglige barriere.
Erfaringerne fra integrationsarbejdet for flygtninge og indvandrere viser  

 et markant behov for at få etableret det tættest mulige samarbejde med på den  

 ene side indvandrerundervisning i dansk sprog og danske samfundsforhold og på  

 den anden side den sociale instans, der forestår rådgivning, individuel  

 støtte og samtidig formidler forbindelse til vejledning vedrørende uddannelse  

 og arbejde.
Det bør derfor tilstræbes, at sprogskolerne (amternes  

 overenskomstparter) ud over selve undervisningen i dansk og  

 samfundsorientering endvidere får til opgave at udfylde den ene side af  

 kontaktfladen til de sociale instanser, der består af indvandrere og  

 flygtninge, det vil sige Dansk Flygtningehjælp og de sociale  

 bistandskontorer, endvidere aftagerinstitutioner herunder  

 arbejdsmarkedsuddannelser, erhvervsuddannelser, andre  

 uddannelsesinstitutioner samt Arbejdsformidlingen.
 Det bør også overvejes at etablere faste regler for dækning af de  

 administrative og lokalemæssige udgifter på skolerne.
Af hensyn til integrationen i lokalsamfundet og nærheden til øvrige  

 integrationsforanstaltninger er det fortsat hensigtsmæssigt, at det bl.a. er  

 oplysningsforbund og Dansk Flygtningehjælp, der gennemfører undervisningen på  

 vegne af amtskommunerne.
Man bør dog sikre, at undervisningen fortsat også  

 får nogle muligheder i de helt små lokale skoler og i andet regi eventuelt i  

 tilknytning til jobtræning.
Flertallet understreger om modersmålsundervisningen, at det fortsat er  

 hovedreglen, at kommunerne er forpligtet til at tilbyde  

 modersmålsundervisning gennem hele skoleforløbet. Ønskerne hos både forældre  

 og børn er imidlertid stærkt varierende, og det er derfor hensigtsmæssigt i  

 en 4-års-periode at samle erfaringer gennem en række vidt forskellige forsøg  

 med den sproglige indlæring hos indvandrerbørn.
Forsøgene skal evalueres,  

 inden der tages stilling til ændringer i modersmålsundervisningens struktur  

 og form.
Om den meget høje arbejdsløshedsprocent blandt indvandrere bemærker  

 flertallet, at det er et fælles ansvar for arbejdsmarkedets parter, de  

 offentlige myndigheder og indvandrerne selv at fjerne de barrierer, der  

 findes for deres integration på arbejdsmarkedet.
Det foreslåede  

 udvalgsarbejde skal udmøntes i en handlingsplan, der fremlægges af  

 arbejdsministeren.
 Flertallet understreger om indsatsen mod ghettodannelser, at det har været  

 magtpåliggende at finde en ordning, som ikke strider mod lovgivning og  

 konventioner om lige rettigheder uanset etnisk oprindelse.
 Et mindretal (Socialistisk Folkepartis medlemmer af udvalget)  

 indstiller beslutningsforslaget til forkastelse .
Mindretallet er enig med forslagsstillerne i, at der er brug for en bedre  

 og bredere indsats til støtte for indvandreres integration i det danske  

 samfund.
Mindretallet kan derfor støtte, at der nedsættes et udvalg til at se  

 på, hvordan et ligebehandlingsorgan kan sammensættes.
Mindretallet kan også  

 støtte, at der igen sættes et beløb af på finansloven til oplysning om  

 indvandreres og flygtninges vilkår.
 Når det er sagt, er det mindretallets bestemte opfattelse, at den aftale,  

 der er indgået mellem et flertal af Folketingets partier, hverken vil fremme  

 integration eller sikre udlændinges retsstilling.
Med hensyn til selve integrationsbegrebet er det mindretallets opfattelse,  

 at ægte integration kun kan finde sted, hvis der foregår en gensidig proces,  

 hvor værtslandet stiller tilbud til rådighed og præciserer de love og regler,  

 som alle, der bor i landet, skal følge, og så i øvrigt accepterer, at  

 indvandrere har deres egen kulturforankring.
For indvandrere i Danmark gælder  

 for det første, at de har meget forskellig baggrund, alt efter hvor i verden  

 de kommer fra, hvor længe de har boet her, hvordan deres sociale forhold er,  

 om de er kommet som flygtninge eller indvandrere, om de er 1., 2. eller 3.  

 generationsindbyggere i Danmark.
Kun hvis indvandrere selv tages med på råd  

 med hensyn til tempo for og indhold i integrationsprogrammer, kan der blive  

 tale om en positiv proces.
Hvis værtslandet presser noget, der ligner en  

 tvangsassimilation, ned over hovedet på indvandrere og indvandrere samtidig  

 oplever stigende fremmedhad i befolkningen, vil den naturlige reaktion være,  

 at de trækker sig mere ind i sig selv.
Det foreliggende forslag med flertallets ændringsforslag lever ikke op til  

 målsætningen i forslagets titel.
Det vil ikke fremme integrationsprocessen,  

 det vil ikke sikre udlændinges retsstilling, tværtimod indeholder det  

 forringelser af retstilstanden sammenlignet med forholdene i dag.
Undervisning af voksne Mindretallet finder ingen grund til at gøre undervisning af nye  

 familiesammenførte voksne obligatorisk.
Der er et meget stort ønske i indvandrerbefolkningen om at lære dansk og  

 lære om danske samfundsforhold.
Det, der er brug for, er, at undervisningen i  

 så høj grad som muligt indrettes efter de mål og de forudsætninger, som  

 eleverne har, at der i lov nr. 355 af 4. juni 1986 om undervisning af voksne  

 indvandrere gives øget mulighed for at kombinere teoretisk undervisning med  

 praktiske gøremål, og at der i alle amtskommuner er et tilstrækkeligt udbud.  

 At deltage i danskundervisning er allerede i dag en betingelse, der kan  

 stilles som forudsætning for at stå til rådighed for arbejdsmarkedet, men man  

 må se i øjnene, at der blandt indvandrere er nogle, ikke mindst ældre  

 mennesker, som ikke har noget ønske om at stå til rådighed for  

 arbejdsmarkedet, og som heller aldrig finder en plads der.
For dem er det  

 vigtigste at have nogle netværk i forbindelse med deres bolig.
Man kan tvinge  

 folk på skolebænken, men man kan ikke tvinge dem til at lære noget, det  

 forudsætter motivation og psykisk parathed.
Forsøg med modersmålsundervisning Det foreslåede ændrede nr. 3 i beslutningsforslaget tager helt galt fat om  

 problemet.
Dette er et af de steder, hvor indvandreres retsstilling antastes,  

 og hvor beslutningsforslaget bestemt ikke fremmer en positiv integration.  

 Efter mindretallets mening er det i overensstemmelse med f.eks. konventionen  

 om barnets rettigheder, at mindretal har ret til modersmålsundervisning.  

 Denne ubetingede ret må være grundlaget for ethvert forsøg.
Derfor er det  

 forkert at stille forældre over for valget mellem mere dansk eller  

 modersmålsundervisning, ligesom det er forkert at lade et flertal beslutte  

 for et mindretal.
Hvis nogle indvandrere har brug for mere danskundervisning,  

 må det gives uafhængigt af modersmålsundervisningen.
Mindretallet har ikke  

 noget imod, at der gøres forsøg med en bedre integration af  

 modersmålsundervisningen i skolens øvrige fag, herunder i  

 danskundervisningen.
Men forudsætningen bør være, at det sker i samarbejde  

 med anerkendte forskere og på baggrund af udarbejdede læseplaner for  

 modersmålsundervisningen.
Alt, hvad der kendes af undersøgelser på dette  

 område, viser, at den bedste integration og den bedste skoleindlæring finder  

 sted, når barnet har et fast fundament for tanker, følelser og begreber i sit  

 modersmål.
Mindretallet har tidligere foreslået og mener stadig, at de største  

 indvandrersprog burde tildeles prestige ved at udbydes som kompetencegivende  

 valgfag i folkeskolen og som alternativer til et andet fremmedsprog i  

 gymnasier og andre ungdomsuddannelser.
Herigennem ville det danske samfund  

 kunne udnytte nogle af de særlige ressourcer, som indvandrere er i besiddelse  

 af.
Nr. 3, litra a, er et klart angreb på indvandreres retsstilling.  

 Indvandrere har i dag præcis den samme adgang til som alle andre at forlange  

 deres barn undervist på en distriktsskole samt at ønske det undervist på en  

 anden skole.
Sådan skal det være.
Nogle kommuner prøver at samle børn fra  

 bestemte sproggrupper på bestemte skoler ved at snakke med forældrene om det.  

 Det er ikke retskrænkende, så længe den endelige beslutning ligger hos  

 forældrene.
Numrene 4 og 5 Mindretallet kan støtte disse numre, men savner en melding om, hvad man  

 konkret vil gøre for at sikre de uddannelser, der er beskrevet i nr. 4.
Integration på boligmarkedet På trods af en besværgelse i bemærkningerne er forslagene her klart  

 diskriminerende i forhold til udlændinge og efter mindretallets opfattelse i  

 modstrid med dansk og international diskriminationslovgivning.
Det letter  

 ikke diskrimination af udlændinge, at man vælger at putte dem i gruppe med  

 personer med sociale problemer.
Det, der står tilbage, er, at udlændinge  

 diskrimineres i deres boligret i forhold til danskere generelt.
 At der opleves problemer med mange udlændinge i bestemte almennyttige  

 boligkvarterer, skyldes først og fremmest mange års forfejlet boligpolitik,  

 hvor f.eks. visse kommuner aldrig har villet påtage sig det ansvar, der  

 ligger i at bygge almennyttige boliger i et passende antal, samt at det  

 borgerlige folketingsflertal aldrig har villet være med til at fremskaffe  

 boliger til f.eks. flygtninge i det private udlejningsbyggeri.
Mindretallet vender sig mod tvang på dette område såvel som på andre.
Med  

 de stigende racistiske tendenser, der har været i Danmark i de senere år, har  

 mange udlændinge brug for den tryghed, der ligger i at have et netværk  

 omkring sig, at bo tæt med nogle, de kender.
Netop herigennem kan en positiv  

 integration øges.
Den kan nemlig kun skabes på grundlag af en nogenlunde  

 sikker og tryg identitet.
Ordet ghetto, der bliver anvendt som skræmmebillede  

 i indvandrerdebatten, bliver jo i virkeligheden først negativt, når det er  

 værtsnationen, der tvinger bestemte befolkningsgrupper til at bo bestemte  

 steder.
Det, der er det store problem for indvandrere i dag, er, at hvis unge  

 mennesker, netop fordi de efterhånden føler sig velintegrerede, gerne vil  

 flytte lidt væk fra den nærmeste familie og stå lidt mere på egne ben, så er  

 det næsten umuligt for dem at finde en bolig.
At tvangsflytte indvandrere til  

 boligområder, hvor de ikke ønsker at være, hvor måske ingen ønsker at have  

 dem, og hvor de måske vil være temmelig alene, vil ikke hæmme, men fremme  

 tendenser til fremmedhad.
 Mindretallet beklager, at det, der skulle blive det første bidrag til en  

 dansk integrationspolitik, indeholder så mange diskriminerende tendenser, og  

 at det slet ikke forholder sig til indvandrernes egne ønsker og synspunkter.
 Et andet mindretal (Fremskridtspartiets medlem af udvalget)  

 indstiller forslaget til forkastelse . Mindretallet vil dog stemme for  

 de af et flertal under nr. 1, 3 og 6 stillede ændringsforslag.
 Mindretallet bemærker i øvrigt, at det for Fremskridtspartiet er helt  

 centralt, at Danmark får en udlændingelov, som er i overensstemmelse med  

 befolkningsflertallets vilje og dermed strammes op på en række punkter,  

 således at Danmark ikke modtager flere fremmede, end landet rent faktisk kan  

 huse og forsørge.
 I den forbindelse ser mindretallet hellere, at Danmark tager mod  

 konventionsflygtninge fra flygtningelejrene end mod de spontane flygtninge,  

 som kommer til grænserne.
Hvis Danmark udelukkende tog flygtninge fra lejrene og her udelukkende tog  

 hele familier, kunne hele sagsbehandlingen undgås, idet der ikke ville være  

 noget at undersøge.
Mindretallet må gå ud fra, at man ikke sidder i en  

 flygtningelejr i 2 eller flere år, hvis man ikke virkelig er flygtning.  

 Samtidig undgås fremtidige problemer med familiesammenføringer, idet man nu  

 har modtaget hele familien.
På den måde kan Danmark hele tiden holde styr på  

 antallet af flygtninge og skal ikke afsætte ressourcer til eventuelle  

 familiesammenføringer, for der bliver ingen.
Mindretallet er enig i, at de fremmede skal spredes bedre i kommunerne,  

 men det skal ikke ske ved tvang.
Mindretallet foreslår, at kommunerne i  

 forbindelse med det kommende kommunalvalg samtidig lader vælgerne tage  

 stilling til, om kommunerne skal modtage flere flygtninge og i givet fald  

 hvor mange.
 På den måde kan kommunerne oplyse staten om, hvor mange flygtninge de er  

 interesserede i, og staten må herefter justere tilgangen af flygtninge til  

 Danmark i takt med, at kommunerne ønsker at modtage dem.
Med hensyn til modersmålsundervisning mener mindretallet slet ikke, at det  

 skal være en skatteyderfinansieret ordning.
Vil de fremmede ud over  

 undervisning i dansk og andre almindelige skolefag modtage undervisning i  

 modersmål, må de selv finansiere det.
Mindretallet finder heller ikke, at der er brug for at nedsætte flere  

 udvalg eller nævn på dette område.
Der har allerede været nedsat adskillige  

 udvalg, og desuden kan man nemt få svar på det, som nævnet skal undersøge og  

 behandle.
Nævnet skal undersøge, om der sker forskelsbehandling på fremmede  

 og danskere.
Det ved man allerede i forvejen, og hvis der skulle være enkelte  

 uklare områder, må det være op til Justitsministeriet at klarlægge dem for  

 Folketinget og rette op på forskellene, således at de fremmede ikke behandles  

 bedre en danskerne, som tilfældet er på flere områder.
Med andre ord vil det  

 være spild af ressourcer.
Det kan indvendes, at nævnet også skal tage sig af klager over  

 forskelsbehandling.
Hertil er kun at sige, at det er der allerede en lang  

 række offentlige instanser til at tage sig af.
Det samme gør sig gældende vedrørende det foreslåede udvalg til belysning  

 af, hvordan barrierer i erhvervslivet kan nedbrydes.
For Fremskridtspartiet  

 er det langt vigtigere, at Folketinget først og fremmest sørger for, at  

 danskerne har det rimeligt og dermed har adgang til arbejde.
Hele afsnittet om, at det offentlige nu med dette beslutningsforslag i  

 hånden skal kunne gå ud og »ekspropriere« på boligmarkedet, kan  

 mindretallet naturligvis ikke støtte.
Det må suverænt være op til ejeren at  

 bestemme, hvem der skal bo i byggeriet.
 Medmindre folketingsflertallet er i modstrid med vælgerne, vil der altid  

 være udlejere, som vil udleje til de fremmede, uden at de skal tvinges til  

 det.
Hvis flertallet har opbakning i befolkningen for sin politik vedrørende  

 udlændinge, vil det være helt unødvendigt at tvinge loven ned over hovedet på  

 udlejerne.
Det har flertallet ikke, og derfor misbruges lovgivningen til at  

 tvinge andre til en bestemt adfærd.
 Endelig vil mindretallet ikke være med til at give bevillinger til  

 kulturelle aktiviteter, som skal fremme integrationen af de fremmede, så  

 længe Danmark har helt andre og mere alvorlige ting at bruge sine penge til.  

 Dermed kan Fremskridtspartiet heller ikke være med til at give en bevilling  

 på flere millioner til oplysning om de fremmede.
 Der er enkelte små lyspunkter i beslutningsforslaget, men de overskygges  

 totalt af ovenstående negative ting, hvorfor Fremskridtspartiet vil stemme  

 imod forslaget af hensyn til de fremmede i landet, den danske befolkning og  

 Danmark som helhed.
 ÆndringsforslagAf et flertal (udvalget med undtagelse af SF):
 Til teksten 1) I indledningen ændres i 1.pkt.  

 »den 1. april 1992« til: »udgangen af 1992«.
 Af et flertal (udvalget med undtagelse af SF og FP):
 2) Nr. l affattes således:
»1. Regeringen nedsætter et hurtigtarbejdende udvalg, der kommer med  

 forslag til oprettelse og sammensætning af et rådgivende organ med henblik på  

 sikring af ligebehandling af udlændinge og danskere.« Af et flertal (udvalget med undtagelse af SF):
 3) Nr. 3 affattes således:
»3. For at forbedre indvandrernes sproglige færdigheder og nyttiggøre  

 børns tosprogethed gennemføres en række 4-årige forsøg med  

 modersmålsundervisningen.
Efter forsøgsperiodens udløb tages stilling til  

 modersmålsundervisningens fremtidige struktur og indhold.
 Forsøgsplanen, som skal godkendes af Folketingets Uddannelsesudvalg, kan  

 omfatte:
a.
Som alternativ til den nuværende modersmålsundervisning efter skoletid  

 kan kommuner få tilladelse til i stedet i folkeskolens ældste klasser at  

 tilbyde gængse indvandrersprog som valgfag.
Modersmålsundervisningen på de  

 yngre klassetrin anfægtes ikke heraf.
b.
Hvis et flertal blandt de fremmedsprogede børns forældre ønsker det,  

 kan nogle udvalgte kommuner i forsøgsperioden få tilladelse til delvis at  

 erstatte modersmålsundervisningen med dansktimer.
For børn, der af forældrene  

 ønskes holdt uden for forsøgsordningen, skal der som alternativ om nødvendigt  

 etableres tværkommunal modersmålsundervisning.
c.
Også enkelte forsøg, som går helt nye veje i balancen mellem modersmål  

 og dansk, kan godkendes i forsøgsperioden.
d.
Der gennemføres sideløbende forsøg på gymnasialt niveau med  

 indvandrersprog som valgfag.
e.
Der skabes hjemmel til, at kommuner gennem samarbejde mellem naboskoler  

 kan udveksle elever med henblik på at undgå alt for store koncentrationer af  

 fremmedsprogede elever på enkelte skoler.
Forældrene skal inddrages i  

 beslutning herom.
Det forudsættes, at regelsættet udformes med respekt for  

 gældende konventioner og lovgivning vedrørende ligebehandling,  

 ikkediskrimination og lign.« Af et flertal (udvalget med undtagelse af SF og FP):
 4) Nr. 6 affattes således:
 »6. Bedre integration af udlændinge på boligmarkedet sikres ved  

 følgende initiativer:
a.
Kommuner, som har erhvervet ejendomme i forbindelse med opfyldelse af  

 lokalplaner m.v., kan anvende disse til udlejning til bl.a. flygtninge og  

 indvandrere.
b.
Der åbnes adgang for, at kommuner midlertidigt og efter ansøgning kan  

 beslutte at suspendere gældende udlejningsregler i almennyttigt boligbyggeri.
Kommunalbestyrelsens beslutning træffes på baggrund af ansøgninger fra  

 boligselskaberne, når beboersammensætningen i et boligområde er præget af  

 store sociale problemer.
Kommunalbestyrelsens beslutning gælder kun for et år  

 ad gangen, og beslutningen skal godkendes af Indenrigsministeriet.
Ved beslutningen forpligtes kommunalbestyrelsen samtidig til at anvise den  

 boligsøgende en anden bolig af tilsvarende standard og størrelse.
Det  

 forudsættes, at regelsættet udformes med respekt for gældende konventioner og  

 lovgivning vedrørende ligebehandling, ikkediskrimination og lign.
c.
Med henblik på at inddrage et større antal boliger i løsningen af  

 indvandrernes boligproblemer søger boligministeren gennem forhandlinger med  

 større private udlejere at opnå aftaler om at stille en del af lejlighederne  

 til rådighed for udlejning til indvandrere.« 5) Nr. 7 affattes således:
»7. Indenrigsministeren gennemfører en kontrol af udgiftsbehovet for  

 0-6-årige indvandrere og flygtninge i en række udvalgte kommuner og kan i  

 påkommende tilfælde lade denne aldersgruppe indgå i beregningsgrundlaget for  

 udligningsordningerne.« Af et flertal (udvalget med undtagelse af SF):
 6) Nr. 8 udgår.
 Af et flertal (udvalget med undtagelse af SF og FP):
 7) Nr. 10 affattes således:
»10. Bevillingen til oplysning om indvandreres og flygtninges vilkår  

 videreføres på det oprindelige niveau, 5 mio. kr. årligt.
Det undersøges  

 endvidere, om bevillingen mere hensigtsmæssigt kan administreres i  

 Direktoratet for Folkeoplysning under Kulturministeriet.
Bemærkninger Til nr. l Baggrunden for ændringsforslaget er den sene vedtagelse af  

 beslutningsforslaget, der nødvendiggør, at det i beslutningsforslagets tekst  

 nævnte forslag til en sammenhængende politik med henblik på at styrke  

 indvandrernes integration og deres retsstilling som ligeværdige borgere med  

 samme pligter og rettigheder som danskfødte fremsættes på et senere tidspunkt  

 end oprindeligt forudsat i beslutningsforslaget.
 Til nr. 2 Ud over repræsentanter for de relevante ministerier skal bl.a.  

 Mellemfolkeligt Samvirke og Dansk Flygtningehjælp have plads i udvalget.  

 Arbejdet skal afsluttes inden udgangen af 1992.
 Til nr. 3 Bevillingerne til de fremmedsprogede elever bibeholdes i fuldt  

 omfang.
Ad 3 d: Samarbejdet mellem naboskoler er tidligere foreslået af  

 Socialdemokratiet i beslutningsforslag nr.
B 11 (forslag til  

 folketingsbeslutning om bedre integration af indvandrere) i folketingsåret  

 1989-90.
 Til nr. 4 En beslutning om at suspendere ventelister til almennyttigt  

 boligbyggeri skal bygge på konstaterede tunge sociale problemer og omfatter  

 både danskere og udlændinge.
 Til nr. 5 Ordningen er tænkt som et supplement til den udligningsordning,  

 som blev vedtaget i Folketinget den 2. december 1988 gennem ændring af lov om  

 kommunal udligning og generelle tilskud til kommuner og amtskommuner.
 Til nr. 6 Forslagene er medtaget i L 257 (forslag til lov om ændring af  

 udlændingeloven m.v. (Familiesammenføring, effektivisering af  

 asylsagsbehandlingen m.v.)), som sideløbende behandles i Retsudvalget.
 Til nr. 7 Det hidtil anvendte princip om delvis brug af puljebevillinger  

 inden for den samlede bevilling skal fortsat kunne tages i anvendelse.
