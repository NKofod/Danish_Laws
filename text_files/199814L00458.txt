Betænkning afgivet af Skatteudvalget den  

 12. maj 1999 Betænkning over Forslag til lov om  

 ændring af lov om beskatning ved dødsfald  

 (dødsboskatteloven) (Successionsadgang til fonde og foreninger m.v. med  

 almenvelgørende formål) [af Sonja Albrink (CD) m.fl.] Udvalget har behandlet lovforslaget i nogle  

 møder.
 Endvidere har udvalget modtaget skriftlige og/eller  

 mundtlige henvendelser fra:
Hjerteforeningen, Kræftens Bekæmpelse og Moore Stephens Skat.
 Herefter indstiller et flertal (Venstres, Det  

 Konservative Folkepartis, Dansk Folkepartis, Centrum-Demokraternes,  

 Fremskridtspartiets og Kristeligt Folkepartis medlemmer af udvalget)  

 lovforslaget til vedtagelse uændret.
 Flertallet lægger vægt på, at privates  

 direkte økonomiske støtte er en meget vigtig faktor i den  

 folkelige opbakning til de frivillige velgørende fonde og foreninger.  

 Derfor skal lovgivningen give de bedst mulige rammer herfor.
 Flertallet finder i den forbindelse, at det er af  

 afgørende betydning, at den skattemæssige status, som disse  

 fonde og foreninger havde inden pinsepakkens vedtagelse, snarest genoprettes.  

 Derfor bør successionsadgangen for fonde og foreninger m.v. med  

 almenvelgørende formål genindføres.
Det er af stor betydning for samfundet, at der også  

 i fremtiden findes almenvelgørende fonde og foreninger, hvis  

 økonomi hidrører fra private donorer, således at disse  

 foreninger fortsat vil være uafhængige af offentlige  

 prioriteringer og kan virke som et troværdigt supplement til den  

 offentlige service.
De frivillige bidrag bør naturligvis  

 skattemæssigt vurderes lige, hvad enten bidragene består af  

 kontanter eller af andre aktiver.
De almenvelgørende fondes og foreningers virke er  

 jo netop karakteriseret ved, at de nyder befolkningens opbakning og tillid,  

 og flertallet finder derfor, at der skal værnes om de muligheder, som  

 den enkelte borger har for at vise sympati for samt støtte  

 foreningernes arbejde.
Hvis man ønsker at opretholde det private  

 sociale engagement, må man være parat til at genindføre og  

 fastholde de instrumenter, som gør den private bistand troværdig  

 og slagkraftig, og dette gøres bl.a. ved den foreslåede  

 genindførelse af successionsadgangen for fonde og foreninger m.v. med  

 almenvelgørende formål.
 Et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 indstiller lovforslaget til forkastelse ved 3. behandling.
 Mindretallet har noteret sig, at lovforslaget går ud  

 på, at det skal være muligt at testamentere den skat, man skylder  

 til det offentlige, til en almennyttig forening.
 Uanset de almennyttige foreningers prisværdige og  

 flotte arbejde må mindretallet afvise lovforslaget.
 De almennyttige foreninger er skattefrie og fritaget for  

 arveafgift, men at der herudover skal åbnes mulighed for, at skyldig  

 skat skal kunne testamenteres til en almennyttig forening, kan ikke  

 tilrådes.
Mindretallet har som nævnt stor respekt for det  

 arbejde, de almennyttige foreninger udfører.
Derfor kan mindretallet  

 også støtte de gældende regler for skattefrihed.
 Ligeledes støttes, at der bl.a. gennem tipsmidlerne  

 direkte og åbent ydes støtte til de almennyttige foreninger.
 Derimod støtter Socialdemokratiet, Socialistisk  

 Folkeparti, Det Radikale Venstre og Enhedslisten ikke et lovforslag, der helt  

 tilfældigt giver adgang til at forære skyldig skat til disse  

 foreninger.
