Skriftlig fremsættelse (5. november 2014) Transportministeren (Magnus Heunicke):
 Herved tillader jeg mig for Folketinget at fremsætte:
Forslag til lov om Odense Letbane (Lovforslag nr.
L 53) Lovforslaget er en udmøntning af aftalen om Finansloven for 2014 af 26. november 2013 mellem den daværende regering (Socialdemokraterne, Socialistisk Folkeparti og Det Radikale Venstre), Venstre og Det Konservative Folkeparti om letbanen i Odense.
Med aftalen er der politisk opbakning til at afsætte 1,1 mia. kr. til et statsligt tilskud til etablering af en letbane i Odense.
Herefter blev der den 23. juni 2014 indgået en principaftale mellem staten v/transportministeren, Region Syddanmark og Odense Kommune om Odense Letbane.
Af principaftalen fremgår økonomien for Odense Letbane og fordelingen af det økonomiske ansvar mellem de tre parter.
Principaftalen danner således udgangspunkt for lovforslaget og er vedlagt som bilag til lovforslaget.
 Lovforslaget er en kombineret anlægslov og selskabslov for Odense Letbane.
Lovforslaget giver hjemmel til, at Odense Kommune skal oprette et letbaneselskab, Odense Letbane P/S, som skal stå for projektering, anlæg og drift af Odense Letbane.
Odense Letbane skal anlægges i overensstemmelse med den definition af anlægget, som fremgår af lovforslaget.
Den samlede strækning for Odense Letbane bliver på 14,4 km, og letbanen vil bl.a. betjene Odense Banegårdscenter, Rosengårdscenteret, Syddansk Universitet, Nyt Odense Universitetshospital og Hjallese Station.
Letbanen vil dermed forbinde bolig- og erhvervsområder, uddannelse, forskning og kultur.
 Lovforslaget giver endvidere letbaneselskabet bemyndigelse til at foretage bl.a. jordbundsundersøgelser, opmålinger, arkæologiske forundersøgelser, ekspropriationer samt pålægge servitutter m.v., der er nødvendige for at kunne etablere letbanen.
Lovforslaget giver hjemmel til, at Odense Kommune indskyder 1.118 mio. kr., inkl. 30 pct. korrektionsreserve, i Odense Letbane P/S til anlæg af letbanen.
Derudover indskyder Odense Kommune 656 mio. kr., inkl. 10 pct. korrektionsreserve i Odense Letbane P/S til driftsrelaterede anlægsudgifter.
 Staten v/transportministeren yder et tilskud på 1.108 mio. kr., inklusive 30 pct. korrektionsreserver og Region Syddanmark yder et engangstilskud på 100 mio. kr. til anlæg af Odense Letbane.
Lovforslaget fastlægger, at Odense Kommune hæfter ubegrænset for Odense Letbane P/S.
Hermed sikres det, at Odense Kommune som tilsigtet har det fulde økonomiske ansvar for projektet.
Odense Kommune er eneansvarlig for de driftsrelaterede anlægsudgifter samt for de egentlige driftsudgifter i relation til Odense Letbane.
Lovforslaget fastlægger endvidere de regler, der skal gælde for Odense Letbane P/S.
Partnerselskabet skal ledes af en bestyrelse og en direktion.
Forvaltningsloven og lov om Folketingets Ombudsmand skal gælde for Odense Letbane P/S.
Endvidere skal årsregnskabslovens regler, herunder bestemmelserne for statslige aktieselskaber, finde anvendelse for Odense Letbane P/S.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
