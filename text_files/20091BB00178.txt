Fremsat den 26. marts 2010 af Lise von Seelen (S), Mette Frederiksen (S), Astrid Krag (SF) og Ole Sohn (SF) Forslag til folketingsbeslutning om mulighed for tilkøb af ydelser i den kommunale ældrepleje Folketinget pålægger regeringen at tage initiativ til, at kommunerne får mulighed for at tilbyde tilkøb i ældreplejen på samme vilkår som private virksomheder.
Forslaget skal sikre, at den kommunale ældrepleje kan yde en sammenhængende service, der tager højde for den ældres livssituation som helhed, og samtidig bidrage til større valgfrihed og en øget tryghed for ældre med ønske om ekstra ydelser.
Bemærkninger til forslaget Forslagsstillerne ønsker med forslaget at give kommunerne mulighed for at tilbyde tilkøbsydelser i ældreplejen, der vil sikre flere valgmuligheder for borgerne.
Reglerne er i dag udformet således, at private virksomheder har mulighed for at tilbyde ekstra ydelser til den ældre mod betaling.
Sådanne ekstra ydelser kan være alt fra ekstra rengøring og vask, hjælp til snerydning, havearbejde og indkøb til følgeskab ved julegaveindkøb og til aktiviteter.
Den kommunale ældrepleje bør af nedenstående grunde have samme mulighed.
Når vi i dag diskuterer ældres ret til en aktiv hverdag og høj livskvalitet, handler dette ikke kun om at skabe muligheder for aktiviteter uden for hjemmet, det handler også om at imødekomme de basale behov, den ældre har i sin hverdag.
Her er tryghed centralt, og tryghed opnås bl.a. ved, at den ældre kender og har tillid til de personer, der kommer i hjemmet.
Gennem tilkøb i kommunen kan den ældre købe ekstra ydelser af de personer, som den ældre allerede kender og har en relation til, og således kan hjælpen også bliver mere helhedsorienteret.
Den kommunale ældrepleje vil endvidere få bedre mulighed for at følge den ældres udvikling og tidligt opdage tegn på sygdom eller en forandret livssituation.
Der findes flere modeller for, hvordan den kommunale ældrepleje vil kunne tilbyde tilkøb af ydelser.
I flere kommuner har man i mindre omfang eksperimenteret med dette, og både ældrepleje og kommuner har tilkendegivet, at administration af tilkøbsydelser kan gennemføres uden gener for kerneydelserne i den kommunale drift.
 Der er ikke tale om, at kommunerne skal drive privat virksomhed, men i stedet, at kommunerne skal sikres muligheden gennem administrative løsninger, der stemmer overens med den kommunale ældreplejes struktur og formål.
Forslaget vil sikre en fair konkurrence mellem private servicevirksomheder og den kommunale hjemmepleje.
I henhold til gældende lov gælder konkurrenceloven ikke for kommunerne.
Skriftlig fremsættelse Lise von Seelen (S):
 Forslag til folketingsbeslutning om mulighed for tilkøb af ydelser i den kommunale ældrepleje.
(Beslutningsforslag nr.
B 178).
