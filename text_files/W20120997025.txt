Ankestyrelsens principafgørelse 28-12 om sygedagpengerefusion - førtidspension - tilkendelsestidspunkt - løn - opsigelsesperiode Resume:
 Beskæftigelsesankenævnet var ikke berettiget til at lægge et andet tilkendelsestidspunkt til grund end kommunens for en bevilget pension ved vurderingen af, hvornår sygedagpengerefusionen til en sygemeldts arbejdsgiver skulle ophøre.
 Ankestyrelsens Beskæftigelsesudvalg lagde vægt på, at det ikke var åbenbart i strid med gældende regler og praksis, at kommunen havde standset udbetalingen af sygepengerefusionen til arbejdsgiveren på tidspunktet, hvor den sygemeldte var bevilget førtidspension.
 Det kunne ikke medføre et andet resultat, at den sygemeldte ved pensionstilkendelse fortsat fik udbetalt løn i en 3 måneders opsigelsesperiode.
 Pensionen blev indtægtsreguleret for lønudbetalingen efter reglerne i pensionsloven.
 Love:
Lov om sygedagpenge - lovbekendtgørelse nr. 920 af 22. august 2011 - § 54 Afgørelse:
 Ankestyrelsens Beskæftigelsesudvalg har i møde truffet afgørelse i sygedagpengesagen om nævnets kompetence til at ændre kommunens tilkendelsestidspunkt i borgerens pensionssag.
Resultatet er  Beskæftigelsesankenævnet har i NNs sygedagpengesag ikke været berettiget til at lægge et andet tidspunkt til grund for pensionstilkendelsen til NN end A Kommune Det betyder, at L arbejdsgiverikke har været berettiget til sygedagpengerefusion fra 1. maj 2010.
 Vi ændrer således afgørelsen fra beskæftigelsesankenævnet i Statsforvaltningen YY.
 For meget udbetalt sygedagpengerefusion som følge af nævnets afgørelse skal ikke tilbagebetales.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg har ved afgørelsen lagt vægt på, at kommunens tilkendelsestidspunkt for social pension til NN ikke kan anses for åbenbart ulovlig eller i strid med praksis.
 Beskæftigelsesudvalget har ved afgørelsen lagt vægt på, at sygedagpengeudbetalingen fortsætter, indtil der udbetales førtidspension.
 Beskæftigelsesudvalget har endvidere lagt vægt på, at en arbejdsgivers ret til refusion af sygedagpenge er betinget af, at den sygemeldte medarbejder har ret til sygedagpenge fra kommunen.
 Beskæftigelsesudvalget har ved afgørelsen lagt til grund, at NN er bevilget social pension fra den 1. maj 2010. Han fratræder sin stilling og modtager løn i opsigelsesperioden 1. maj til 31. juli 2010, og kommunen regulerer pensionen for lønindtægten.
 Det fremgår af lov om socialpension § 16, stk. 1, at førtidspension kan tilkendes personer i alderen fra 18 år til folkepensionsalderen.
Af stk. 2 fremgår, at det er en betingelse for at få tilkendt førtidspension, 1) at personens arbejdsevne er varigt nedsat, og 2) at nedsættelsen er af et sådant omfang, at pågældende uanset mulighederne for støtte efter den sociale eller anden lovgivning, herunder beskæftigelse i fleksjob, ikke vil være i stand til at blive selvforsørgende ved indtægtsgivende arbejde.
 Det fremgår af pensionslovens § 21a, at førtidspension nedsættes på grund af indtægt efter § 32 a.
 Kommunens standsning af sygedagpengeudbetalingen efter den 31. april 2010 kan således ikke anses for at være åbenbart i strid med gældende regler på pensionsområdet.
 Det fremgår af Principafgørelse N-4-08, at en fleksjobmodtager ikke samtidig kunne være førtidspensionist.
 Det betød, at fleksjobmodtageren i en opsigelsesperiode på 1/2 år ikke opfyldte betingelserne for at få førtidspension, fordi ansøger fortsat måtte anses for at være fleksjobsmodtager, og hermed selvforsørgende.
 Det fremgår af begrundelsen i fleksjobsagen, at det ville være i strid med pensionsloven og beskæftigelsesindsatsloven, at modtage førtidspension og tilskud til fleksjob samtidig.
 Da der i NNs sag ikke er tale om en situation med fleksjob kan kommunens afgørelse i hans sygedagpengesag ikke anses for at være i åbenbart strid med praksis.
 Beskæftigelsesudvalget finder derfor ikke, at nævnet har haft tilstrækkeligt grundlag for at ændre kommunens afgørelse.
Oplysninger i sagen Vi har afgjort sagen på grundlag af:
 De oplysninger, som forelå da Beskæftigelsesankenævnet traf afgørelse i sagen  Beskæftigelsesankenævnets afgørelse af 10. september 2010  Klagen til Ankestyrelsens Beskæftigelsesudvalg af 4. oktober 2010  Nævnets genvurdering A Kommunemeddelte ved brev af 14. april 2010 til NN, at hans sygedagpenge ville ophøre den 30. april 2010, fordi han var bevilget social pension fra den 1. maj 2010. Kommunen henviste til sygedagpengelovens § 25, stk. 1.
 NN modtog løn under sygdom.
Ved brev af 15. juni 2010 til L, der var sygemeldtes arbejdsgiver, meddelte kommunen, at refusion for NN var ophørt fra den 1. maj 2010 med den begrundelse, at NN var tilkendt førtidspension fra denne dato.
Kommunen beklagede, at der ikke tidligere var orienteret om ovenstående.
L klagede over afgørelsen.
Der henvistes til, at det var rigtigt, at NN var tilkendt førtidspension, som ville blive udbetalt fra og med den dato han fratrådte sin stilling hos L.
Fratrædelsesdatoen var 31. juli 2010.
 Beskæftigelsesankenævnet ændrede kommunens afgørelse.
 Det betød, at L havde ret til refusion af sygedagpenge efter den 30. april 2010.
 Nævnet fandt, at NN i perioden 1. maj 2010 til 31. juli 2010 ikke opfyldte betingelserne for at få førtidspension, jf. pensionslovens § 16, stk. 2, nr. 2.
 Nævnet lagde vægt på, at NN først fratrådte sin stilling den 31. juli 2010, og at han i perioden 1. maj 2010 til 31. juli 2010 modtog løn fra L.
 Nævnet lagde derudover vægt på, at NN fortsat måtte anses som værende lønmodtager og dermed selvforsørgende, så længe han modtog løn i den anførte periode.
 Nævnet fandt således, at NN først kunne tilkendes førtidspension med virkning efter sin fratrædelse den 31. juli 2010.
 Nævnet henviste i øvrigt til Principafgørelse N-4-08.
 Da NN først kunne tilkendes førtidspension efter sin fratrædelse den 31. juli 2010, og da L havde udbetalt løn til NN under hans sygefravær, fandt nævnet, at L havde ret til refusion for sygedagpenge i perioden 1. maj 2010  31. juli 2010.
Kommunen klagede over nævnets afgørelse i sin helhed, men i særdeleshed over tilkendelsestidspunktet for førtidspension, som kommunen anså for lovstridig.
Kommunen fandt ikke, at man med henvisning til Principafgørelse N-4-08, som omhandlede tilkendelsestidspunkt for en person, der modtog løn fra fleksjob i en opsigelsesperiode, kunne tilsidesætte § 33, stk. 2, i lov om social pension.
Det anførtes, at i en situation, hvor der udbetaltes løn i en opsigelsesperiode beregnedes pensionen på baggrund af indtægten.
Løn i en opsigelsesperiode betragtedes som et forhandlet gode (overenskomstfastsat), dog ikke som et udtryk for en arbejdsevne.
Ved oversendelsen til Ankestyrelsen bemærkede nævnet, at man havde været opmærksom på, at Principafgørelse N-4-08 alene vedrørte tilkendelsestidspunktet for førtidspension.
Det havde ikke i denne sag været nævnets hensigt at træffe afgørelse om tilkendelsestidspunktet for førtidspension, men alene at anvende principafgørelsen som grundlag for afgørelsen om retten til sygedagpengerefusion.
