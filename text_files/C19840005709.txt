1. Indledning Byggestyrelsens cirkulære af 6. januar 1983 om udbud af bygge- og  

 anlægsarbejder (udbudscirkulæret) omfatter også byggeri med offentlig  

 støtte i henhold til lov om boligbyggeri  (almennyttigt boligbyggeri,  

 ungdomsboliger, lette kollektivboliger og private andelsboliger).  

Indhentning af priser på entrepriser og leverancer vedrørende sådant  

 byggeri skal ske ved offentligt eller begrænset udbud, mens  

prisindhentning ved underhåndsbud kun kan finde sted i de  

 undtagelsestilfælde, der er omfattet af bestemmelsen i udbudscirkulærets §  

 4.
 I modsætning til tidligere stilles der krav om anvendelse af bestemte  

 udbudsformer og om, at antagelse af tilbud skal ske efter bestemte regler.  

 Der henvises til byggestyrelsens »Vejledning om udbud af bygge- og  

 anlægsarbejder og antagelse af tilbud« fra april 1983 (»Udbud  

 1983«) og til »Bygherrevejledning 1983« kapitel 13.
Ifølge udbudscirkulærets § 10, stk. 1 påhviler det den støtteydende  

 styrelse at påse, at arbejdets udbud og overdragelse sker i overensstemmelse  

 med cirkulæret.
Styrelsen kan endvidere fastsætte nærmere bestemmelser om  

 cirkulærets anvendelse på byggeri, hvortil der ydes offentlig støtte i medfør  

 af lov om boligbyggeri.
I henhold hertil angives i nærværende cirkulære nærmere retningslinier  

 vedrørende de undtagelsestilfælde, hvor der ifølgeudbudscirkulæret kan  

 ske indhentning af priser ved underhåndsbud.
Ved underhåndsbud forstås i  

 udbudscirkulæret tilbud, der ikke er afgivet ved udbud i konkurrence  

 (offentlig licitation, bunden licitation, offentligt eller begrænset udbud i  

 totalentreprise).
2. Udbudscirkulærets § 4 I udbudscirkulærets § 4 a-d er  udtømmende angivet, i hvilke  

 tilfælde underhåndsbud kan anvendes.
Bestemmelsen er uddybet i »Udbud  

 1983«, side 15-17. Bortset fra særlige forhold i forbindelse med  

 udbedring af byggeskader vil der næppe inden for det støttede byggeri  

 forekomme tilfælde, der kan være omfattet af bestemmelserne i § 4 a-c.
§ 4  d Derimod kan det ikke afvises, at der i undtagelsestilfælde kan  

 blive brug for at anvende bestemmelsen i § 4 d, hvorefter der er adgang til  

 at indhente underhåndsbud, »når andre særlige grunde taler for at  

 vælge en bestemt virksomhed«.
De følgende retningslinier har i det  

 væsentlige relation til tilfælde af denne art.
 Det vil i samtlige § 4 d-tilfælde være en betingelse for at  

 anerkende underhåndsbud, at alt arbejde, som en total- eller  

 hovedentreprenør ikke selv udfører, bliver udbudt som underentrepriser i  

 konkurrence, og at som hovedregel mindst 60 pct. af byggearbejdet  

 (beregnet efter anslået byggeudgift) udbydes på denne måde.
Fortsættelsesarbejder Indhentning af priser ved underhåndsbud kan ske, hvor der er tale om  

fortsættelsesarbejder, dvs. arbejder, der er en umiddelbar  

 fortsættelse af en entreprise, som den pågældende entreprenør er i gang med.  

 Fortsættelsesarbejder vil omfatte nye etaper/byggeafsnit inden for et i  

 forvejen bestemt afgrænset byggeri.
Den hidtidige entreprenør kan i sådanne  

 tilfælde have særlige forudsætninger for at videreføre byggeriet for den  

 lavest mulige pris, især på grund af tilstedeværelsen af materiel og  

 håndværkere på byggepladsen og den erfaring, der er indvundet under den  

 første del af byggeriet.
Ekstraordinære planlægningsforhold kombineret med økonomisk risiko Herudover kan priser indhentes fra en entreprenør ved underhåndsbud i  

 tilfælde, hvor byggeriets realisering har beroet på helt ekstraordinære  

 planlægningsforhold (afgørende planlægningsmæssige usikkerheder om  

 grundens fremtidige anvendelse), kombineret med, at den pågældende  

 entreprenør påviseligt har løbet en betydelig økonomisk risiko.
Der  

 tænkes her f.eks. på situationer, hvor entreprenøren har solgt eller påtaget  

 sig kaution for lån til køb af en grund til et boligselskab, selvejende  

 institution el.lign. under forudsætning af, at der kan realiseres et  

 offentligt støttet boligbyggeri på denne, således at entreprenøren hæfter for  

 tab i tilfælde af, at projektet ikke lader sig realisere, eller for  

 ventetidsomkostninger i tilfælde af, at byggeriets realisering trækker  

 væsentligt længere ud end sædvanligt.
Et sådant forhold vil f.eks. kunne  

 foreligge i nogle af de større bykerner, specielt ved almennyttigt byggeri i  

 tilslutning til sanering og byfornyelse.
De almennyttige boligselskaber bør dog også i sådanne situationer i videst  

 muligt omfang selv søge at sikre erhvervelsen af de pågældende  

 risikobehæftede grunde gennem tilsagn om garanti fra en kommune eller anden  

 lige så sikker garanti - f.eks. fra bank, sparekasse, forsikringsselskab mv.,  

 således at grundkøbet ikke kan påføre selskabet tab, jfr. § 3, stk. 6 i lov  

 om boligbyggeri.
Herved vil selskaberne stå friere i deres dispositioner, og  

 indhentning af priserne vedrørende det senere byggeri vil herefter skulle ske  

 i konkurrence efter udbudscirkulærets regler.
Hvis støttede andelsboliger opføres af en entreprenør, en  

 andelsboligforening under stiftelse el. lign. kan planlægningsforhold og  

 økonomisk risiko dog ikke begrunde underhåndsbud, og priserne må i disse  

 tilfælde indhentes i konkurrence efter udbudscirkulærets regler.
Dette skal  

 ses i sammenhæng med det nedenfor under pkt. 3 anførte, hvorefter arbejde i  

 eget regie ikke er omfattet af udbudscirkulæret.
 Opføres støttede andelsboliger af en stiftet andelsboligforening,  

 vil andelsboligforeningen have samme begrænsede adgang som de almennyttige  

 boligselskaber m.v. til at indhente underhåndsbud i de tilfælde, hvor  

 byggeriets realisering har beroet på planlægningsforhold og økonomisk risiko  

 af den ovenfor nævnte karakter.
Forsøg/produktudvikling Endelig vil brugen af underhåndsbud kunne blive aktuel i tilfælde, hvor  

 der i byggeriet indgår forsøg eller produktudvikling i betydeligt  

 omfang . Herom henvises til »Udbud 1983«, side 17, stk. 1.  

De dele af byggeriet, der ikke dækkes af begrundelsen for  

 underhåndsbuddet, skal udbydes i konkurrence.
Dette gælder både ved  

 totalentreprise og hovedentreprise.
3. Arbejde i eget regie ved opførelse af private  

 andelsboliger I de tilfælde, hvor støtte ydes til et byggeri, der opføres af en  

 entreprenør eller en gruppe af entreprenører med henblik på overdragelse  

 til en andelsboligforening, falder de arbejder, som udføres i bygherrens eget  

 regie, uden for udbudsreglerne. (Arbejderne udføres af  

 bygherrens/entreprenørens eget personale, og der er ikke tale om et  

 entrepriseforhold). Arbejder, som en sådan bygherre ikke selv forestår, er  

 omfattet af udbudscirkulæret.
Arbejde i eget regie forudsætter, at  

 byggearbejderne er påbegyndt, inden byggeriet overdrages til en  

 andelsboligforening.
Er byggearbejderne ikke påbegyndt inden  

 overdragelsen, falder arbejdet som helhed ind under udbudscirkulærets  

 regler.
4. Kommunalbestyrelsen påser, at arbejdets udbud og  

 overdragelse sker i overensstemmelse med udbudscirkulæret Kommunalbestyrelsen har siden boligbyggeriloven fra 1975 på samtlige  

 støttemyndigheders vegne varetaget den del af den administrative  

 sagsbehandling, der har til formål at vurdere, om projektet opfylder kravene  

 og forudsætningerne til støttet boligbyggeri.
I naturlig konsekvens heraf vil  

 det ligeledes påhvile kommunalbestyrelsen at påse, at byggearbejderne  

 udbydes, og at tilbud antages i overensstemmelse med udbudscirkulæret.  

 Kommunerne skal således have opmærksomheden rettet mod, at laveste tilbud  

 antages, eller at begrundelsen for ikke at antage dette er acceptabel.
 Det indskærpes samtidig over for kommunalbestyrelserne kun at tillade  

 indhentning af underhåndsbud i henhold til § 4 d i meget begrænset  

 omfang.
 Det skal understreges, at de i dette cirkulære indeholdte bestemmelser  

 ikke berører kommunernes adgang til som betingelse for at yde støtte i  

 henhold til boligbyggeriloven at forlange priser indhentet ved offentligt  

 eller begrænset udbud.
5. Indberetning til boligstyrelsen For at gøre det muligt for boligstyrelsen at følge anvendelsen af de to  

 hovedbestemmelser i udbudscirkulæret (offentligt og begrænset udbud) og især  

 undtagelsesbestemmelsen i § 4 d både for så vidt angår sager og beløb, skal  

 kommunalbestyrelsen i forbindelse med godkendelsen af de endelige priser  

 (skema 2) oplyse, hvorledes udbud er sket.
Ved private andelsboliger skal  

 indberetningerne ske i forbindelse med oplysning om meddelelse af endeligt  

 tilsagn om kommunegaranti og rentebidrag.
Videre skal, for private  

 andelsboligers vedkommende, oplyses, om der udføres arbejde i bygherrens eget  

 regie.
Såfremt kommunalbestyrelsen har godkendt anvendelse af underhåndsbud, skal  

 begrundelsen herfor anføres tillige med summen af de indhentede  

 underhåndsbud.
Endvidere skal entreprenørens/entreprenørernes navn(e)  

 angives.
 Såfremt boligstyrelsen på baggrund af modtagne indberetninger over en  

 periode finder, at underhåndsbud bliver godkendt anvendt i videre omfang, end  

 det er forudsat efter bestemmelserne i dette cirkulære, vil reglerne blive  

 taget op til fornyet vurdering.
