Resumé En resolution om samværsret indeholdt vilkår om, at barnet under  

 besøg hos samværsberettigede ikke måtte oplæres i Jehovas Vidners tro og ikke  

 måtte deltage i Jehovas Vidners stævner, møder, missioner og lignende  

 aktiviteter.
Ombudsmanden udtalte, at der efter myndighedsloven ikke er noget  

 til hinder for at fastsætte vilkår med hensyn til barnets religiøse forhold  

 under forudsætning af, at vilkåret i det konkrete tilfælde er nødvendigt ud  

 fra hensynet til, hvad der er bedst for barnet.
Hensynet til den  

 samværsberettigedes  

 frie religionsudøvelse - jf. bl.a. grundlovens § 70 - måtte på den anden side  

 føre til, at myndighederne udviser særlig påpasselighed med ikke at stille  

 strengere vilkår end nødvendigt.
 Da navnlig udtrykkene "oplæres" og "lignende aktiviteter"  

 måtte skabe tvivl om vilkårets rækkevidde, og da vilkåret faktisk var blevet  

 forstået således, at samværsret var udelukket, henstillede ombudsmanden til  

 Civilretsdirektoratet at søge vilkåret præciseret. (J. nr. 1989-632-63).
 Vilkår om religionsforhold ved fastsættelse af samværsret.
 A klagede over, at  

 Civilretsdirektoratet (tidligere Familieretsdirektoratet) havde tiltrådt  

 et statsamts afgørelse om at tillægge ham samværsret på vilkår, at han ikke  

 oplærte sin og B's søn C i Jehovas Vidners tro.
Det fremgik af sagens akter,  

 at A i skrivelse af 12. maj 1988 anmodede statsamtet om fastsættelse af  

 samværsret  

 med C, der da var 4 år gammel.
B erklærede sig enig i A's forslag om,  

 hvorledes  

 og i hvilket omfang samvær skulle foregå.
Af telefonnotat af 8. juli 1988  

 fremgik det, at A og B ville indgå en aftale om omfanget af A's samvær med C  

 og  

 derefter sende underskrevet samværskontrakt til statsamtet.
I skrivelse af 2. august 1988  

 anmodede B statsamtet om at fastsætte samværsret med vilkår.
Baggrunden for  

 anmodningen var, at A havde taget C med til et Jehovas Vidners stævne.
B  

 ønskede ikke, at C skulle opdrages i Jehovas Vidners tro og var af den  

 opfattelse,  

 at A's tro ville sætte C i en loyalitetskonflikt.
 B mente på trods af dette, at  

 det var bedst for C, at samværet blev opretholdt, men stillede følgende som  

 betingelse:
 1. At A ikke opdragede C i  

 Jehovas Vidners tro.
 2. At C ikke deltog i Jehovas  

 Vidners stævner, møder, missioner m.v.
A protesterede mod B's  

 skrivelse af 2. august  

 1988. A  

 mente, at C havde ret til samvær med ham uanset hans tro.
Indholdet af B's  

 skrivelse  

 var derfor efter A's opfattelse i strid med grundlovens § 70.
 I telefonsamtale den 2.  

 september 1988 oplyste A bl.a., at han ikke mente, at det var muligt, at han  

 kunne skjule eller tilbageholde sin tro for C, da Jehovas Vidners tro var en  

 del af hans hverdag.
Den 13. oktober 1988 mødte A  

 og B til rådgivning i statsamtet.
Følgende fremgik af notatet fra mødet:
 "...
 Det er hendes (B's) absolutte  

 opfattelse, at (C) på grund af faderens religiøse indstilling og påvirkning  

 af  

 sin søn, stiller denne i en meget alvorlig konfliktsituation.
 Efter sommerferieopholdet,  

 hvor faderen mod hendes vidende medtog drengen til et sommerstævne (3 dage),  

 var denne så påvirket af de religiøse impulser han havde fået der, at han  

 ikke kunne tilpasse sig de vante omgivelser.
Han uddybede, hvad der var  

 blevet ham fortalt, og kunne ikke forstå, at moderen ikke uden videre kunne  

 acceptere de ting, han havde lært.
Hun prøvede at forklare, at der findes  

 forskellige trosopfattelser - og at hun og faderen ikke tror det samme.
Han  

 blev i den forbindelse ophidset og kom med afskrækkende eksempler på de ting,  

 der sker de mennesker, der ikke tror på det, Jehova siger.
Dette forskrækkede  

 moderen - ligesom hun var foruroliget over, at man i børnehaven havde  

 observeret,  

 at der var sket en stor ændring i hans adfærd.
Han var blevet en vred, sur og  

 uglad dreng.
Efter 14 dage bedredes hans tilstand, men hun føler, at han har  

 en fjendtlig indstilling mod hende.
Han var modvillig over for et forslag om  

 at  

 lave en gave til hendes fødselsdag i september måned. (Efter faderens tro må  

 man ikke fejre fødselsdag).
 Han fortalte, at faderen hver  

 dag beder om, at moderen må komme tilbage til ham, og at der står senge parat  

 til ham og moderen.
 ....
 Faderen oplyser, at han altid  

 har været troende, men først i februar 1988 blev han indført i Jehovas  

 Vidners  

 tro.
 Foreholdt moderens krav i pkt.  

 2 meddeler faderen, at han, selv om det falder ham svært, vil undlade at tage  

 sønnen med til stævner, møder, missioner m.v.
Efter en uddybning af kravet  

 trækker faderen dog sit løfte tilbage.
Han mener ikke, at hans religiøse  

 indstilling  

 kan forenes med et sådant løfte.
Han mener, sønnens opfattelse af faderen kun  

 vil "blive halv", hvis barnet ikke får lov til at opleve den  

 verden,  

 faderen lever i.
 ....
Pkt. 1 om opdragelse i troen  

 blev drøftet indgående.
Han føler sig meget bundet af sin tro, og  

 tilknytningen  

 til sønnen bevirker, at han umuligt kan undgå at tale religion med denne.
 Hvis sønnen kommer i en  

 konflikt, vil han løse denne ved hjælp af sin tro.
 Han er godt klar over, at  

 moderen, der har forældremyndigheden over barnet, kan bestemme, hvilken tro  

 dette skal opdrages i, men han kan umuligt gå imod sin egen overbevisning.
Han er ikke imod moderens  

 påvirkning, men han vil selv "på lige fod" med hende have lov til  

 åbent og ærligt at fortælle sin søn, hvad han står for.
Det har ikke været  

 hans  

 mening at fordømme moderen - da en sådan fordømmelse ville stride mod hans  

 religion.
Moderen anfører hertil, at  

 det for hende er klart, at drengen opfatter hende som fortabt.
Hun så gerne  

 forbindelsen til faderen opretholdt, men er kommet til det resultat, at  

 samværet er til så stor skade for barnet, at dette nødvendigvis må afbrydes.  

 Hun tør ikke lade besøgene fortsætte.
..." I skrivelse af 13. december  

 1988 fastsatte statsamtet samværsret med C i et nærmere angivet omfang.
Som  

 betingelse for fastsættelsen af samværsret fremhævede statsamtet dog  

 følgende:
 "...
Det er en forudsætning for  

 den fastsatte samværsret, at (C) under besøg hos faderen ikke oplæres i  

 Jehovas Vidners tro og at (C)ikke deltager i Jehovas Vidners stævner, møder,  

 missioner og lignende aktiviteter. ..." Som begrundelse for  

 afgørelsen anførte statsamtet:
 "...
Generelt er (B) betænkelig  

 ved samvær, idet faderen, der er Jehovas Vidne, påvirker barnet med sin  

 trosopfattelse,  

 der er forskellig fra hendes egen.
På den måde stilles barnet uundgåeligt i  

 en  

 konfliktsituation mellem sine forældre.
Således oplyser hun, at (C) har  

 været med faderen til stævne og at faderen har påvirket (C's) holdning  

 vedrørende  

 afholdelse af fødselsdage.
Som betingelse for at der  

 gives faderen samvær har moderen derfor fremsat krav om,  

  

 at  

  

 (C) ikke opdrages i Jehovas Vidners tro, og  

  

 at  

  

 (C) ikke deltager i Jehovas Vidners  

 stævner, møder, missioner m.v.
Såfremt disse krav ikke overholdes, må samvær  

 gennemføres f.eks. hos farmoderen, der ikke er Jehovas Vidne.
Faderen har protesteret  

 overfor moderens krav, da de strider mod hans religiøse indstilling.
Han er  

 klar over, at eventuel religiøs opdragelse er et  

 forældremyndighedsanliggende,  

 men han finder ikke at kunne undgå at tale om religion eller undgå at løse  

 eventuelle problemer ved hjælp af sin tro.
Statsamtet har ved afgørelsen  

 lagt vægt på disse forhold og har lagt særligt vægt på det af parterne  

 oprindeligt aftalte, barnets alder og forældrenes forskellige  

 trosopfattelse...." A påklagede afgørelsen til  

 Familieretsdirektoratet.
A henviste bl.a. til, at der ikke efter grundlovens  

 §  

 70 må forekomme brud på almindelige borgerlige rettigheder på grund af  

 religiøst tilhørsforhold.
Endvidere gjorde A gældende, at ordene i sidste led  

 i vilkårene for samværet "...lignende aktiviteter" ikke var særlig  

 præcise og spurgte, om det f.eks. indebar et forbud mod at omgås A's venner  

 og  

 disses børn, som også var af Jehovas Vidners tro.
 I skrivelse af 16. januar  

 1989 henvendte A sig til fogedretten med henblik på tvangsfuldbyrdelse af  

 samværsretten med C, idet B nægtede ham samvær med C.
Den 3. februar 1989 afsagde  

 fogedretten kendelse og bestemte, at fogedforretningen skulle udsættes,  

 indtil  

 Familieretsdirektoratet havde truffet afgørelse.
Følgende fremgår af  

 udskriften af fogedbogen:
 "...
 Rekvisita (B) oplyste,at  

 barnet ikke var blevet udleveret som anført i Statsamtets afgørelse, fordi  

 rekvisita  

 befrygtede, at rekvirenten vil udsætte barnet for religiøs påvirkning, og  

 således ikke overholde det vilkår for samværsretten, som er anført i  

 Statsamtets  

 skrivelse af 13. december 1988.
 Rekvirenten påstod  

 forretningen fremmet i henhold til rekvisitionen.
 Rekvisita påstod forretningen  

 nægtet fremme under henvisning til det af hende netop anførte.
Rekvirenten oplyste, at han  

 har indbragt Statsamtets afgørelse for Familieretsdirektoratet bl.a. for så  

 vidt angår den del af Statsamtets stillede betingelse om, at barnet under  

 besøg hos ham ikke oplæres i Jehovas Vidners tro og ikke deltager i Jehovas  

 Vidners aktiviteter.
Han anfører hertil, at han ikke ser sig i stand til at  

 undlade at besvare barnets eventuelle spørgsmål i overensstemmelse med sin  

 overbevisning.
 Fogedretten tilkendegav, at  

 Statsamtets betingelse, indtil afgørelsen fra Familieretsdirektoratet er  

 truffet og i den foreliggende sammenhæng, måtte forstås således, at  

 rekvirenten under udøvelsen af samværsretten skal forholde sig absolut  

 neutral over for barnet med hensyn til religiøse spørgsmål.
 Rekvirenten oplyste, at han  

 ikke ser sig i stand til over for fogedretten ubetinget og utvetydigt at  

 erklære,  

 at han ville forholde sig i overensstemmelse med fogedrettens tilkendegivelse  

 vedrørende indholdet af Statsamtets forudsætning.
 Fogedretten tilkendegav, at  

 forretningen under disse omstændigheder burde udsættes, indtil  

 Familieretsdirektoratets  

 afgørelse foreligger.
 Rekvirenten protesterede  

 herimod, medens rekvisita tiltrådte en sådan løsning.
..." I skrivelse af 5. februar  

 1989 anmodede A Familieretsdirektoratet om at fremskynde afgørelsen og  

 henviste  

 til fogedrettens kendelse.
A oplyste endvidere direktoratet om, hvorledes  

 fogedretten havde fortolket vilkåret for samværet.
 I skrivelser af 12., 21. og  

 25. februar 1989 rykkede A på ny Familieretsdirektoratet for svar, idet B  

 fortsat nægtede ham samvær med C.
 I skrivelse af 30. marts 1989  

 tiltrådte Familieretsdirektoratet statsamtets afgørelse samt begrundelsen  

 herfor uden yderligere bemærkninger.
Herefter begærede A på ny  

 fogedretten om at tvangsfuldbyrde samværsretten.
A tilkendegav, at han ikke  

 ville lade B afkræve noget løfte om at overholde en aftale, når ingen ville  

 fortælle ham nøjagtigt, hvad den indebar.
Den 19. maj 1989 afsagde  

 fogedretten kendelse.
Følgende fremgår af udskriften af fogedbogen:
 "...
 Rekvisita (B) oplyste, at  

 grunden til, at (C) ikke udleveres til samvær er den, at rekvirenten overfor  

 hende flere gange har givet udtryk for, at han ikke vil efterkomme  

 betingelserne for gennemførelsen af samværet, ligesom han fremsender  

 materiale om JEHOVA, f.eks. bånd, til drengen.
 Rekvirenten blev forespurgt,  

 om han ville overholde vilkåret for samværsretten, idet fogeden henviste til  

 formuleringen i denne fogedrets kendelse af 3. februar 1989, om utvetydig og  

 uforbeholden erklæring.
 Rekvirenten oplyste, at han  

 fandt formuleringen af vilkåret vag og upræcis, og at det havde været umuligt  

 for ham, at få en uddybning af ordvalget hos Statsamtet eller  

 Familieretsdirektoratet.
 Han oplyste, at han vil gøre  

 sit bedste for at overholde vilkåret, herunder undlade selv at bringe  

 Jehova-tro op overfor barnet eller indlede samtale om Jehova, undlade at  

 spille bånd eller læse bøger om Jehova for drengen, samt iøvrigt undlade at  

 oplære drengen i Jehovas Vidners tro, og undlade at lade (C) deltage i  

 Jehovas  

 Vidners stævner, møder, missioner og lignende aktiviteter.
 Han ville ikke udtrykkeligt  

 erklære dette, da han fandt, at det var en strid om ord udtrykkeligt at  

 skulle  

 erklære noget sådant, men han lovede i en positiv ånd at gøre sit bedste som  

 ovenfor anført.
 Rekvirenten ønskede tilført  

 retsbogen, om det at læse bøger om Jehova også omfattede bibellæsning,  

 hvilket  

 fogeden på udtrykkelig forespørgsel tilkendegav, hvorefter rekvirenten  

 nævnte noget om religiøs forfølgelse.
Rekvisita erklærede sig  

 indforstået med herefter at efterkomme samværsresolutionen.
Første ordinære  

 samværs-weekend er førstkommende weekend, altså d.d., men hun modsatte sig  

 samvær i denne weekend, idet hun af hensyn til, at der var gået næsten 1 år  

 siden,  

 at barnet havde været hos sin far, ønskede lidt længere tid til at forberede  

 ham på, at han skulle på samværs-weekend, ligesom hun ikke fandt det praktisk  

 gennemførligt straks efter dette møde eller senere denne eftermiddag at  

 skulle  

 udlevere ham til samvær.
 Rekvirenten ønskede barnet  

 udleveret nu under hensyn til den lange tid, der var gået siden, han havde  

 set  

 ham, og under hensyn til, at han var rejst hertil med tog fra sin bopæl.
 Rekvirenten begærede kendelse  

 afsagt, både om samværstidspunktet og om fortolkningen.
Fogedretten afsagde straks  

 pålydende KENDELSE Fogedretten finder ikke at  

 skulle fortolke vilkåret for samværsretten, således som dette er opstillet i  

 statsamtets afgørelse af 13. december 1988, udover, hvad der er præciseret  

 overfor rekvirenten under nærværende møde.
Af hensyn til barnet's (C's), født  

 den ... (fødselsdato), tarv, finder retten ikke at ville gennemtvinge  

 samværet  

 allerede d.d., idet der henvises til at samværet ifølge samværsresolution  

 allerede  

 skal gennemføres igen den 2. - 4. juni 1989 i næste ordinære samværs-weekend.
..." A oplyste telefonisk, at han  

 havde samvær med B weekenden den 2. - 4. juni 1989, men at B herefter på ny  

 havde nægtet ham samvær.
A oplyste endvidere, at han og B mødte i fogedretten  

 den 27. juni 1989, men at hans begæring om tvangsfuldbyrdelse af samværet  

 ikke  

 blev imødekommet.
A har ikke modtaget udskrift af fogedbogen vedrørende  

 dette møde.
 A gjorde i klagen til mig  

 navnlig gældende, at statsamtets og Familieretsdirektoratets afgørelser var  

 i strid med grundlovens § 70.
 I et brev til A udtalte jeg  

 følgende:
 "Statsamtets og  

 Familieretsdirektoratets afgørelser er truffet efter myndighedslovens §§ 23  

 og  

 24, som har følgende ordlyd:
§ 23. "Barnets forbindelse  

 med begge forældre søges bevaret ved, at den, der ikke har del i  

 forældremyndigheden,  

 har ret til samvær med barnet." § 24.  

 "Statsamtet  

 træffer efter anmodning afgørelse om omfanget og udøvelsen af samværsretten  

 og  

 kan fastsætte de nødvendige bestemmelser i forbindelse hermed.
Stk. 2.  

 Statsamtet kan afslå at  

 fastsætte samværsret og kan ændre eller ophæve en afgørelse eller aftale om  

 samværsret, hvis hensynet til, hvad der er bedst for barnet, taler derfor.  

 Ved  

 afgørelsen tages navnlig hensyn til den pågældendes hidtidige forbindelse  

 med barnet." Der har udviklet sig en  

 praksis i statsamterne og Familieretsdirektoratet med hensyn til omfanget af  

 samværsret.
Efter denne praksis fastsættes samværsretten som udgangspunkt  

 inden for rammen hver anden eller hver tredie weekend, 14 dage i sommerferien  

 samt et par dage i forbindelse med jul og påske.
 I sagen er der, så vidt jeg  

 forstår, ikke tvist om omfanget af den fastsatte samværsret, men derimod om  

 det samtidig fastsatte vilkår om, at barnet ikke under besøg hos Dem må  

 "oplæres i Jehovas Vidners tro" og ikke må "deltage i Jehovas  

 Vidners stævner, møder, missioner og lignende aktiviteter".
Det fremgår af  

 myndighedslovens § 24, stk. 1, at der kan fastsættes de nødvendige  

 bestemmelser i forbindelse med afgørelser om omfanget og udøvelsen af  

 samværsret.
Loven og forarbejderne til bestemmelsen indeholder ingen nærmere  

 afgrænsning af, hvilke bestemmelser - eller vilkår - der kan fastsættes.
Der  

 er for så vidt ikke noget til hinder for at fastsætte vilkår med hensyn til  

 barnets religiøse forhold.
Det er dog en forudsætning,  

 at vilkåret i det konkrete tilfælde er nødvendigt.
Nødvendigheden må vurderes  

 ud fra hensynet til, hvad der er bedst for barnet.
 Hensynet til forældrenes  

 religionsfrihed skal der naturligvis også lægges vægt på, men efter min  

 opfattelse  

 forhindrer det ikke, at der undtagelsesvis - når hensynet til barnet taler  

 klart derfor - fastsættes vilkår som griber ind i den samværsberettigedes  

 religionsudøvelse i forbindelse med samværet.
I det foreliggende tilfælde  

 må jeg lægge til grund, at baggrunden for det stillede vilkår er, at  

 myndighederne  

 har fundet, at (C) udsættes for en vanskelig loyalitetskonflikt, hvis der  

 ikke  

 fastsættes begrænsninger vedrørende den religiøse påvirkning, han er udsat  

 for, medens han er på besøg hos Dem.
Jeg må således lægge til grund, at  

 vilkåret er fastsat ud fra hensynet til hvad der er bedst for barnet.
 Hensynet til den  

 samværsberettigedes frie religionsudøvelse og den vægt, der i almindelighed  

 må lægges på dette hensyn - jf. grundlovens § 70 og tidligere praksis ved  

 dette embede, bl.a. sagen omtalt i Ombudsmandens Beretning for 1988, s. 121 -  

 må på den anden side føre til, at myndighederne udviser en særlig  

 påpasselighed  

 med ikke at stille strengere vilkår end nødvendigt.
 Jeg har i den forbindelse  

 noteret mig, at man ikke har fundet, at Deres tro udelukkede samvær med (C),  

 uanset at Jehovas Vidners tro, som det er almindeligt kendt, griber dybt ind  

 i  

 de pågældendes dagligdag med særlige leveregler og holdninger til  

 hverdagsspørgsmål,  

 og naturligt vil medføre hyppigt socialt samvær med andre medlemmer af  

 Jehovas  

 Vidner.
 Jeg har samtidig noteret mig,  

 at vilkåret - selv om det i én henseende efter min opfattelse har en  

 begrænset  

 rækkevidde, jf. brugen af udtrykket "oplæres" i stedet for opdrages  

 eller påvirkes - dog i praksis er blevet forstået således, at det udelukkede  

 Deres samvær med (C). (Jeg er ikke klar over de nærmere omstændigheder i  

 forbindelse med samværsweekenden den 2. - 4. juni 1989). Udover den åbenbart  

 noget usikre forståelse af udtrykket "oplæres" er det navnlig  

 tilføjelsen "og lignende aktiviteter", som har skabt tvivl om  

 rækkevidden.
 På den baggrund har jeg  

 fundet det rigtigst at henstille til Civilretdirektoratet at tage skridt til  

 at søge rækkevidden af det stillede vilkår præciseret, særlig for så vidt  

 angår udtrykket "oplæres" og udtrykket "og lignende  

 aktiviteter".
Jeg har anmodet  

 Civilretsdirektoratet om at underrette mig om, hvad der videre sker i  

 sagen." Den 28. februar 1990  

 præciserede statsamtet vilkåret i resolutionen således:
 "Det er en forudsætning  

 for den fastsatte samværsret, at (C) under besøg hos faderen ikke oplæres i  

 Jehovas Vidners tro.
Dette betyder, at faderen  

 skal undlade at bringe Jehovas Vidners tro op over for barnet eller at  

 indlede  

 samtaler herom.
Endvidere skal faderen undlade at afspille bånd, vise film og  

 læse litteratur om Jehovas Vidners tro samt undlade bibellæsning og  

 fremsigelse  

 af bøn i overensstemmelse med denne tro i barnets nærværelse.
Den anden forudsætning for  

 den fastsatte samværsret er, at (C) ikke deltager i Jehovas Vidners stævner,  

 møder, missioner og lignende aktiviteter.
Udtrykket "lignende  

 aktiviteter" betyder, at (C) ikke må deltage i sammenkomster iøvrigt -  

 private eller arrangerede af Jehovas Vidner - hvor der læses/fortolkes  

 bibeltekster og fremsiges bøn i overensstemmelse med Jehovas Vidners tro  

 eller  

 læses litteratur, vises film eller afspilles bånd om Jehovas Vidners  

 tro." Civilretsdirektoratet  

 tiltrådte i skrivelse af 10. maj 1990 til A statsamtets præcisering, idet  

 direktoratet bl.a. anførte:
"For så vidt angår  

 spørgsmålet om vilkårets nærmere forståelse har Civilretsdirektoratet navnlig  

 lagt vægt på, at vilkårets funktion ikke er udtømmende at opregne, hvilke  

 handlinger der kan medføre begrænsning eller ophævelse af samværsretten, men  

 derimod at give parterne - og navnlig den samværsberettigede - et grundlag  

 for  

 at undgå visse handlinger som på nuværende tidspunkt kan forudses at ville  

 kunne bringe en sådan reaktion på tale.
Efter Civilretsdirektoratets  

 opfattelse bør De - selvom vilkåret ikke er og ikke kan være  

  

 helt  

  

 præcist formuleret - uden større  

 vanskelighed i den enkelte situation kunne vurdere, om De med Deres  

 handlinger  

 loyalt overholder reglen om, at det tilkommer (B) at vælge (C's) religion,  

 således at De undgår at bringe (C) i en konfliktsituation mellem dette valg  

 og  

 Deres egen overbevisning.
Civilretsdirektoratet finder ikke, at vilkåret er  

 for vidtgående i forhold til Deres trosfrihed.
Civilretsdirektoratet har på  

 denne baggrund fundet, at statsamtet korrekt og så nøjagtigt, som det med  

 rimelighed kan forlanges, ved indsættelsen af dette vilkår har angivet en  

 række i denne sag specielt relevante handlinger, som De bør afholde Dem fra.  

 Baggrunden for, at disse handlinger er beskrevet i resolutionen, er, at man  

 har skønnet, at de vil skabe en særlig risiko for, at statsamtet eller  

 Civilretsdirektoratet  

 vil finde grundlag for - af hensyn til, hvad der er bedst for (C) - at  

 imødekomme en ansøgning om begrænsning eller ophævelse af samværet." Jeg meddelte  

 Civilretsdirektoratet, at jeg havde taget det oplyste til efterretning.
