Fremsat den 6. december 2000 af  

 justitsministeren (Frank Jensen) Forslag til Lov om ændring af kriminallov for  

 Grønland (Krænkelse af statens internationale forpligtelser  

 samt adgang til og vilkår for  

 færdsel i visse dele af Grønland) § 1 I kriminallov for Grønland, jf. lovbekendtgørelse nr. 49 af  

 13. februar 1979, som ændret ved § 2 i lov nr. 322 af 4. juni  

 1986, lov nr. 969 af 4. december 1994, § 1 i lov nr. 292 af 24. april  

 1996 og § 1 i lov nr. 476 af 12. juni 1996, foretages følgende  

 ændringer:
 1. Efter § 13 indsættes i kapitel 5:
»§ 13 a.
For krænkelse af statens  

 internationale forpligtelser dømmes den, der forsætligt eller  

 uagtsomt overtræder bestemmelser eller forbud, som i henhold til lov  

 måtte være givet til gennemførelse af statens  

 forpligtelser som medlem af De Forenede Nationer.« 2. Efter § 131 indsættes:
 »§ 132. Justitsministeren kan fastsætte  

 regler om adgang til og vilkår for færdsel i visse dele af  

 Grønland, herunder på indlandsisen, i Nationalparken i Nord- og  

 Østgrønland samt til og fra forsvarsområder oprettet i  

 henhold til overenskomst af 27. april 1951 mellem regeringerne i Danmark og  

 Amerikas Forenede Stater om forsvaret af Grønland.
Stk. 2. For forsætlig eller uagtsom overtrædelse  

 af bestemmelser i forskrifter, der er fastsat i medfør af stk. 1,  

 kan der fastsættes regler om idømmelse af foranstaltninger efter  

 § 85.« § 2 Loven træder i kraft den 1. april 2001.
Bemærkninger til lovforslaget Almindelige bemærkninger 1. Indledning Lovforslaget indeholder to hovedelementer.
 For det første foreslås der i kriminalloven  

 for Grønland indsat en bestemmelse om krænkelse af statens  

 internationale forpligtelser svarende til § 110 c, stk. 2, i den  

 danske straffelov om overtrædelse af bestemmelser eller forbud, som i  

 henhold til lov måtte være givet til gennemførelse af  

 statens forpligtelser som medlem af De Forenede Nationer (FN). Formålet  

 med denne ændring af den grønlandske kriminallov er at skabe  

 mulighed for også i Grønland at kunne dømme for  

 overtrædelse af sådanne bestemmelser eller forbud, herunder  

 f.eks. våbenembargoer.
For det andet foreslås der indsat en  

 bemyndigelsesbestemmelse i den grønlandske kriminallov, hvorefter  

 justitsministeren kan fastsætte regler om adgang til og vilkår  

 for færdsel i visse dele af Grønland.
Formålet hermed er  

 at skabe hjemmel til at ajourføre reglerne på området og i  

 den forbindelse bl.a. udvide myndighedernes adgang til at regulere  

 ekspeditionsvirksomhed i Grønland med særlig henblik på at  

 begrænse antallet af tilfælde, hvor redningsaktioner må  

 iværksættes, samt at lette gennemførelsen af de  

 redningsaktioner, som iværksættes.
2. Krænkelse af FN-forpligtelser 2.1. Gældende ret Efter § 110 c, stk. 2, i den danske straffelov  

 straffes den, der forsætligt eller uagtsomt overtræder  

 bestemmelser eller forbud, som i henhold til lov måtte være givet  

 til gennemførelse af statens forpligtelser som medlem af FN.  

 Strafferammen er bøde, hæfte eller under skærpende  

 omstændigheder fængsel indtil 4 år.
Efter § 1, stk. 1, i lov nr. 156 af 10. maj 1967  

 om visse forholdsregler i henhold til De Forenede Nationers pagt, som  

 ændret ved § 2 i lov nr. 228 af 6. juni 1985, kan der ved kgl.  

 anordning træffes sådanne forholdsregler, som Danmark i  

 medfør af De Forenede Nationers pagt er forpligtet til at  

 iværksætte til gennemførelse af beslutninger, der er  

 truffet af FN s Sikkerhedsråd.
Loven gælder også for  

 Grønland.
Som eksempel på en tidligere anvendelse af loven kan  

 nævnes anordning nr. 40 af 3. februar 1978 om visse forholdsregler mod  

 Sydafrika, der blev udstedt på baggrund af FN s Sikkerhedsråds  

 resolution af 4. november 1977 om våbenembargo mod Sydafrika.  

 Anordningen indeholdt bl.a. et forbud mod salg og overdragelse af våben  

 og krigsmateriel til Sydafrika.
For tiden gælder lignende anordninger  

 vedrørende Sierra Leone, Etiopien, Eritrea, Haiti, Irak, Somalia,  

 Liberia, Rwanda, Serbien-Montenegro samt oprørsbevægelsen UNITA  

 i Angola.
 En sådan anordning indeholder ikke   og kan efter  

 hjemmelsgrundlaget ikke indeholde   en selvstændig straffebestemmelse.  

 I Danmark (og på Færøerne) straffes overtrædelse af  

 sådanne bestemmelser eller forbud efter straffelovens § 110 c,  

 stk. 2.
 I den grønlandske kriminallov er der ikke i dag en  

 bestemmelse svarende til den danske straffelovs § 110 c, stk. 2.  

 Retstilstanden er således den, at der kan iværksættes   og  

 bliver iværksat   forholdsregler, der også gælder i  

 Grønland, men at der ikke i Grønland er hjemmel til at  

 dømme for overtrædelse af forholdsreglerne.
2.2. Justitsministeriets overvejelser Efter Justitsministeriets opfattelse bør der ikke  

 kunne herske tvivl om Danmarks vilje til at medvirke til at gennemføre  

 de beslutninger, der træffes i FN s Sikkerhedsråd.
Det er i den forbindelse af stor betydning, at respekten  

 for disse beslutninger ikke undergraves.
Også strafferammen i  

 § 110 c, stk. 2, i den danske straffelov, der går op til 4  

 års fængsel, er udtryk for, at Danmark bedømmer de  

 pågældende forbrydelser som alvorlige.
 Der bør derfor også i Grønland  

 være mulighed for at kunne sanktionere overtrædelse af  

 bestemmelser, der skal sikre gennemførelsen af beslutninger fra FN s  

 Sikkerhedsråd.
Den grønlandske kriminallov indeholder ikke  

 strafferammer i de enkelte bestemmelser.
Den foreslåede bestemmelse er  

 udformet i overensstemmelse hermed.
Foranstaltningen fastsættes derfor i det enkelte  

 tilfælde i overensstemmelse med kriminallovens almindelige bestemmelser  

 om forbrydelsers retsfølger.
I henhold til kriminallovens § 85  

 kan retten træffe bestemmelse om en række nærmere angivne  

 foranstaltninger, der omfatter bøde, betinget dom, dom til forsorg,  

 anbringelse i anstalt i Grønland eller i Danmark, særlige  

 foranstaltninger over for unge lovovertrædere, særlige  

 foranstaltninger over for psykisk abnorme lovovertrædere, fortabelse af  

 rettigheder og konfiskation.
 3. Færdsel på indlandsisen og i forsvarsområder  

 mv.
3.1. Gældende ret og baggrunden for forslaget De nugældende regler på området findes i  

 bekendtgørelse nr. 39 af 22. februar 1967 om rejser til og i  

 Grønland, som ændret ved bekendtgørelse nr. 266 af 21.  

 maj 1976 (»rejsebekendtgørelsen«). Adgangen til forsvarsområder  

 er reguleret ved overenskomst af 27. april 1951 mellem regeringerne i Danmark  

 og Amerikas Forenede Stater om forsvaret af Grønland.
 Baggrunden for den foreslåede  

 bemyndigelsesbestemmelse er, at der er behov for en opdateret og udvidet  

 regulering på området, som navnlig giver bedre mulighed for at  

 begrænse antallet af tilfælde, hvor redningsaktioner må  

 iværksættes, samt at lette gennemførelsen af de  

 redningsaktioner, som iværksættes.
Rejsebekendtgørelsen indeholder i øvrigt  

 ikke alene en regulering af ekspeditionsvirksomhed i Grønland, men  

 omfatter også sundheds- og miljømæssige aspekter.
Idet de  

 sundheds- og miljømæssige områder i dag henhører  

 under Grønlands Hjemmestyre, bør der ikke længere  

 foretages en regulering af disse områder i administrative forskrifter,  

 der udstedes af rigsmyndighederne.
 Rejsebekendtgørelsen, der er udstedt af det  

 daværende Grønlandsministerium, har hjemmel i »hidtil  

 gældende praksis«, jf. herved kriminallovens § 131, stk. 3.  

 Når de påkrævede ændringer ikke tidligere er  

 gennemført administrativt, skyldes det, at de påtænkte nye  

 regler næppe kan udstedes med hjemmel i denne bestemmelse.
3.2. Justitsministeriets overvejelser På baggrund af drøftelser mellem  

 Justitsministeriet og Politimesteren i Grønland har politimesteren i  

 samarbejde med bl.a.
Dansk Polarcenter, Udenrigsministeriet og  

 Forsvarsministeriet udarbejdet et udkast til en lov om færdsel i visse  

 dele af Grønland.
Efter Justitsministeriets opfattelse er de  

 foreslåede regler imidlertid af en sådan karakter og  

 detaljeringsgrad, at det er mindre hensigtsmæssigt at fastsætte  

 dem ved lov.
Justitsministeriet finder, at det bør foretrækkes,  

 at der skabes en klar lovhjemmel til ved bekendtgørelse at  

 fastsætte regler, der i det væsentlige svarer til det lovudkast,  

 som Politimesteren i Grønland har udarbejdet.
 I lovudkastet fra Politimesteren i Grønland er der  

 påvist en række hovedområder, der kræver  

 regulering.
 Der er således behov for at kunne fastlægge,  

 hvilke områder af Grønland der skal omfattes af generelle  

 færdselsrestriktioner, samt hvilke myndigheder der skal kunne meddele  

 dispensation fra reglerne, og ud fra hvilke kriterier der skal kunne  

 dispenseres.
 Det skal kunne fastlægges, hvem der har adgang til  

 forsvarsområder i Grønland, hvilke myndigheder der har  

 kompetence i denne sammenhæng, og hvori denne kompetence nærmere  

 består.
 Endelig skal der kunne fastsættes regler om f.eks.  

 betaling for behandling af ansøgninger og idømmelse af  

 sanktioner for overtrædelse af færdselsrestriktionerne eller  

 fastsatte vilkår for tilladelser.
 Justitsministeriet finder på denne baggrund, at der  

 bør indsættes en generel bemyndigelsesbestemmelse, jf.  

 lovforslagets § 1, nr. 2.
 Justitsministeriet havde i det oprindelige udkast til  

 lovforslag, der har været sendt til høring hos de nedenfor under  

 pkt. 5 anførte myndigheder mv., udformet den foreslåede  

 bestemmelse i kriminallovens § 132, stk. 2, således at der  

 kunne fastsættes regler om idømmelse af sanktioner for  

forsætlig overtrædelse af de bestemmelser, der  

 fastsættes i medfør af bestemmelsen i kriminalloven.
Under Grønlands Landstings behandling af  

 lovforslaget har spørgsmålet om placeringen af den  

 foreslåede bemyndigelsesbestemmelse været overvejet.
I den  

 forbindelse har Landstinget påpeget, at såfremt bestemmelsen ikke  

 blev indsat i kriminalloven, men i stedet i f.eks. en særskilt lov,  

 ville det være udgangspunktet, at der kunne fastsættes regler om  

 idømmelse af foranstaltninger for både  forsætlig og  

 uagtsom overtrædelse af de fastsatte bestemmelser, jf. herved  

 kriminallovens § 7.
Justitsministeriet er enig i, at der bør kunne  

 idømmes foranstaltninger efter samme subjektive betingelser, som hvis  

 der var tale om overtrædelse af regler, der var fastsat i medfør  

 af en særskilt lov.
Dette har Justitsministeriet tilkendegivet over for  

 Grønlands Hjemmestyre, og lovforslaget er udformet i overensstemmelse  

 hermed.
3.3. Det nærmere indhold af den påtænkte  

 regulering 3.3.1. Det vurderes, at der navnlig er behov for  

 generelle færdselsrestriktioner med hensyn til indlandsisen og  

 gletschere, der udgår fra denne, samt Nationalparken i Nord- og  

 Østgrønland, herunder de tilgrænsende havområder  

 inden for søterritoriet.
Disse områder er stort set ubeboede.
Af  

 mere omfattende bosættelser findes der kun Pittufik (Thule Air Base) og  

 den ca. 150 km nord herfor beliggende by Qaanaaq (Thule). På  

 østkysten er Illoqqortoormiut (Scoresbysund) ganske vist ikke  

 beliggende i området, men jægere herfra færdes ofte ind i  

 området.
Det er ikke hensigten, at der med reguleringen skal  

 lægges nogen hindringer i vejen for den sædvanlige  

 færdsels- og jagtvirksomhed, der udøves af beboere fra disse  

 eller andre steder i Grønland.
Heller ikke for egentlig  

 myndighedsudøvelse vil der blive fastsat restriktioner.
Danmarks  

 folkeretlige forpligtelser udelukker endvidere, at der fastsættes  

 restriktioner for personer med tilknytning til den amerikanske militære  

 tilstedeværelse i forsvarsområdet ved Thule Air Base.
Det er  

 således fortrinsvis ekspeditions- eller anden  

 undersøgelsesvirksomhed, uanset om virksomheden er af videnskabelig  

 eller erhvervsmæssig karakter, der vil blive omfattet af  

 reguleringen.
Hvad angår kompetencespørgsmålet er  

 forholdet i dag det, at ansøgning om tilladelse indsendes til Dansk  

 Polarcenter, der også udsteder tilladelserne, eventuelt i samråd  

 med myndigheder i Grønland, herunder navnlig politiet.
Dansk  

 Polarcenter underretter de berørte myndigheder om udstedelse af  

 tilladelse.
Det er hensigten, at kompetencen til at tillade færdsel i  

 de ovenfor nævnte særlige områder også fremover skal  

 ligge hos Dansk Polarcenter.
Det vil imidlertid blive overvejet, om der er  

 behov for, at Politimesteren i Grønland i særlige tilfælde  

 efterfølgende kan tilbagekalde en tilladelse, f.eks. hvor der efter  

 Polarcentrets tilladelse, men inden ekspeditionen påbegyndes, er kommet  

 nye oplysninger frem, som indebærer, at ekspeditionen alligevel ikke  

 bør gennemføres.
I overensstemmelse med de hidtil gældende regler i  

 rejsebekendtgørelsen er det hensigten, at afslag på  

 ansøgning om tilladelse til ekspeditions- eller  

 undersøgelsesvirksomhed på indlandsisen og i Nationalparken  

 eller en eventuel efterfølgende tilbagekaldelse af en sådan  

 tilladelse   som udgangspunkt kun kommer på tale, hvis virksomheden  

 skønnes åbenbart uforsvarlig eller medfører  

 krænkelse af statens eller tredjemands rettigheder.
Det skal i den  

 forbindelse fremhæves, at myndighederne ikke   ved at give tilladelse  

 og knytte vilkår hertil   står inde for, at virksomheden under  

 disse forudsætninger kan gennemføres sikkerhedsmæssigt  

 forsvarligt.
Formålet med kravet om forudgående tilladelse  

 er således navnlig at give mulighed for at knytte relevante  

 vilkår til tilladelsen, herunder vilkår, som kan forhindre, at  

 det bliver nødvendigt at iværksætte redningsaktioner,  

 eller som kan lette gennemførelsen af disse.
Det må forventes,  

 at vilkårene for tilladelser til såkaldte »sportsekspeditioner«  

 vil blive mere omfattende end for andre aktiviteter.
Navnlig  

 vedrørende sportsekspeditioner kan der således blive tale om  

 krav til medbringelse af radioudstyr, om til- og framelding af ekspeditioner  

 ved start og afslutning og om begrænsninger med hensyn til, i hvilket  

 geografisk område og på hvilken årstid færdsel  

 må foregå.
De vilkår, der vil blive knyttet til tilladelserne,  

 vil som udgangspunkt svare til de vilkår, som Dansk Polarcenter  

 allerede i dag anvender.
Det skal imidlertid være muligt at tilpasse  

 vilkårene i lyset af indvundne erfaringer samt den tekniske udvikling  

 på navigations- og radioområdet, herunder hvad angår  

 nødsenderudstyr.
 3.3.2. Hvad angår forsvarsområder, er  

 grundlaget for USA s militære tilstedeværelse på dansk  

 territorium i Grønland overenskomsten af 27. april 1951 mellem USA og  

 Danmark om forsvaret af Grønland (bekendtgørelse nr. 23 af 20.  

 juni 1951, Lovtidende C). Der er på nuværende tidspunkt kun  

 ét forsvarsområde i Grønland med amerikansk  

 tilstedeværelse, nemlig Pittufik (Thule Air Base). Såfremt der i  

 fremtiden i henhold til forsvarsaftalen måtte blive enighed om  

 oprettelse af andre forsvarsområder i Grønland, vil de  

 administrative forskrifter i givet fald kunne omfatte sådanne.
 Reguleringen af adgangen til ophold på eller transit  

 af forsvarsområder vil blive udformet i overensstemmelse med de  

 traktatretlige forpligtelser i forsvarsaftalen af 1951.
 4. Lovforslagets økonomiske og administrative  

 konsekvenser mv.
 Lovforslaget har ikke i sig selv økonomiske eller  

 administrative konsekvenser for det offentlige.
 Lovforslaget har ikke i sig selv økonomiske eller  

 administrative konsekvenser for erhvervslivet eller borgerne og indeholder  

 ikke miljømæssige konsekvenser eller EU-retlige aspekter.
De administrative forskrifter, der forventes fastsat i  

 medfør af den foreslåede § 132 i den grønlandske  

 kriminallov, vil kunne få begrænsede negative økonomiske  

 og administrative konsekvenser for erhvervslivet og borgerne.
For det  

 offentlige forventes begrænsede positive administrative og  

 økonomiske konsekvenser.
Positive konsekvenser/ mindre udgifter Negative konsekvenser/ Merudgifter Økonomiske konsekvenser for stat, kommuner og  

 amtskommuner Ingen af betydning Ingen Administrative konsekvenser for stat, kommuner og  

 amtskommuner Ingen af betydning Ingen Økonomiske konsekvenser for erhvervslivet Ingen Ingen af betydning Administrative konsekvenser for erhvervslivet Ingen Ingen af betydning Miljømæssige konsekvenser Ingen Ingen Administrative konsekvenser for borgerne Ingen Ingen af betydning Forholdet til EU-retten Ingen EU-retlige aspekter 5. Hørte myndigheder mv.
 Et lovudkast har været sendt til høring hos:  

 Grønlands Hjemmestyre, landsdommeren og politimesteren i  

 Grønland samt Dansk Polarcenter.
Bemærkninger til lovforslagets enkelte  

 bestemmelser Til § 1 Til nr. 1 (§ 13 a) Den foreslåede § 13 a i den grønlandske  

 kriminallov giver mulighed for at dømme for forsætlig eller  

 uagtsom overtrædelse af bestemmelser eller forbud, som er fastsat i  

 medfør af lov nr. 156 af 10. maj 1967 om visse forholdsregler i  

 henhold til De Forenede Nationers pagt, som ændret ved lov nr. 228 af  

 6. juni 1985.
Bestemmelsen svarer til § 110 c, stk. 2, i den  

 danske straffelov.
I overensstemmelse med den almindelige udformning af  

 bestemmelserne i den grønlandske straffelov indeholder den  

 foreslåede bestemmelse dog ingen strafferamme.
Foranstaltningen ved  

 overtrædelse af den foreslåede bestemmelse fastsættes  

 derfor i det enkelte tilfælde efter kriminallovens almindelige  

 bestemmelser om forbrydelsers retsfølger, jf. kriminallovens  

 § 85.
 Der henvises i øvrigt til pkt. 2 i de almindelige  

 bemærkninger til lovforslaget.
Til nr. 2 (§ 132) Det foreslåede stk. 1 giver hjemmel til,  

 at justitsministeren ved bekendtgørelse kan fastsætte regler om  

 adgang til og vilkår for færdsel i visse dele af Grønland,  

 herunder navnlig på indlandsisen, i Nationalparken i Nord- og  

 Østgrønland samt til og fra forsvarsområder.
Opremsningen af områder er ikke udtømmende,  

 jf. ordet »herunder«.
Reguleringen vil kunne udvides til også at  

 omfatte andre afgrænsede områder i Grønland, i det omfang  

 lignende hensyn til begrænsning af antallet af redningsaktioner og  

 lettere gennemførelse af de redningsaktioner, som  

 iværksættes, eller statens internationale forpligtelser taler for  

 det.
 Der vil bl.a. kunne fastsættes regler om betaling  

 for behandling af ansøgninger og   efter stk. 2   om  

 idømmelse af sanktioner for forsætlig eller uagtsom  

 overtrædelse af færdselsrestriktionerne eller fastsatte  

 vilkår for tilladelser.
 Der henvises i øvrigt til pkt. 3 i de almindelige  

 bemærkninger til lovforslaget.
Til § 2 Det foreslås, at loven træder i kraft den 1.  

 april 2001.
