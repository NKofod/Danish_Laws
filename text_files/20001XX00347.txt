Skriftlig fremsættelse (Den 28. marts  

 2001) Miljø- og energiministeren (Svend Auken) :
 Herved tillader jeg mig for Folketinget at  

 fremsætte:
Forslag til lov om ændring af lov om miljøbeskyttelse og  

 lov om forurenet jord (Anlæg for deponering af affald m.v.) (Lovforslag nr.
L 206) Lovforslaget skal tilvejebringe det nødvendige  

 lovgrundlag til Danmarks gennemførelse af EU's deponeringsdirektiv, og  

 det skal være gennemført i medlemslandene senest den 16. juli  

 2001.
Deponeringsdirektivet har til formål at sikre  

 fælles EU-kriterier og -standarder for affaldsbortskaffelse ved  

 deponering.
Det gøres ved hjælp af driftsmæssige og  

 tekniske krav til deponeringsanlæg.
 Lovforslaget indebærer blandt andet:
-	 at alle anlæg for deponering af affald skal klassificeres, -	 at alle eksisterende anlæg for deponering af affald skal  

 revurderes, -	 at alle eksisterende anlæg for deponering af affald, der ikke  

 opnår tilladelse til forsat drift, vil få forbud mod fortsat  

 drift og påbud om nedlukning og efterbehandling senest pr. 16. juli  

 2009, -	 at der kan stilles krav om, at alle anlæg for deponering af  

 affald skal have en ledelse, som er teknisk kompetent til at lede  

 anlægget, -	 at den, der driver et anlæg for deponering af affald skal  

 stille sikkerhed for de forpligtelser, der påhviler anlægget, -	 at alle omkostninger ved deponering af affald betales af de  

 affaldsproducenter, der benytter anlægget, -	 at der sikres driftsherren adgang til ejendommen, uanset om  

 rådigheden senere er overgået til en anden, således at  

 nedlukning og efterbehandling af anlægget kan ske, og -	 at der skabes mulighed for ekspropriation til etablering af  

 moniteringsboringer på fremmed grund.
 Deponeringsdirektivets krav til indretning - herunder  

 forebyggende foranstaltninger og beskyttelsesforanstaltninger - samt kontrol-  

 og overvågningsprocedurer i forbindelse med drift og efterbehandling  

 svarer i princippet til de vilkår, der er stillet til  

 deponeringsanlæg i Danmark godkendt efter 1997. Kravene til  

 økonomisk sikkerhedsstillelse, som normalt vil gælde for en  

 periode på minimum 30 år, kravene til teknisk kompetence hos  

 ledelsen og uddannelse af personale samt kravene til affaldskarakterisering  

 er derimod nye i forhold til dansk praksis.
Alle eksisterende deponeringsanlæg skal  

 ifølge direktivet inden 16. juli 2002 fremsende oplysninger til  

 godkendelsesmyndigheden med henblik på en vurdering af, om et  

 anlæg opfylder eller kan bringes til at opfylde direktivets krav.
Det  

 vurderes, at en række eksisterende deponeringsanlæg bl.a.  

 fyldpladser må lukkes som følge af direktivets  

 gennemførelse, men dette vil ske med respekt for den gældende  

 8-årige retsbeskyttelse.
 Lovforslaget indeholder derudover en række  

 bestemmelser i forhold til godkendelsesmyndigheden og tilsynsmyndighedens  

 behandling af revurderingen af deponeringsanlæggene.
 Med lovforslaget foreslås samtidig præciseret,  

 at jordforureningslovens 30 års regel for adgang til at meddele  

 påbud skal regnes fra ophøret af efterbehandlingsperioden.  

 Endelig foreslås miljøbeskyttelsesloven og jordforureningsloven  

 konsekvensændret som følge af, at Folketinget har afskaffet  

 hæftestraffen.
 Idet der i øvrigt henvises til lovforslaget med  

 bemærkninger, anbefaler jeg det til Folketingets velvillige  

 behandling.
