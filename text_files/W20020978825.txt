Konkrete afgørelser vedr. § 2 fra ÅB 2002 I I 2002 har nævnet i sagen, (N.j.nr. 109/2002) haft lejlighed til at tage stilling til, om nævnet fortsat jf. årsberetningen for 2001, pkt. 6.5, side 11-12 - ville fastholde sin praksis om, at maksimum-beløbet for rimelige begravelsesomkostninger i sager, hvor særlige forhold f.eks. begravelse i udlandet ikke foreligger, kunne fastsættes til op mod ca. 20.000 kr.
I dette beløb vil dog blive fratrukket evt. begravelseshjælp fra anden side, jf. offererstatningslovens § 7, stk. 1.
I sagen var en 15-årig pige i slutningen af december 2000 blevet stukket ihjel med en kniv.
Gerningsmanden var ved nævningeting blevet idømt fængsel i 16 år for drabet og et tilfælde af voldtægt mod en anden kvinde og dømt til at betale bl.a. begravelsesomkostninger med 51.425 kr.
Afdødes bo ansøgte nævnet om betaling af dette beløb.
Det fremgik af sagen, at begravelsesfølget havde været ret stort, og at der til den efterfølgende bespisning havde deltaget omkring 200 personer.
 Nævnet, der senest i 1993 havde fastsat maksimumbeløbet til 20.000 kr., jf. årsberetningen for 1993, pkt. 9, fandt, at maksimumbeløbet for rimelige begravelsesomkostninger, også henset til den almindelige prisregulering, nu passende fremover - når særlige forhold ikke gjorde sig gældende - kunne fastsættes til op mod 25.000 kr.
 Nævnet udbetalte herefter boet 9.000 kr. i erstatning til delvis dækning af begravelsesudgifter, idet nævnet fra det tilkendte beløb på 25.000 kr. fratrak 6.000 kr. fra sygesikringen og 10.000 kr. fra forsikringsselskabet.
