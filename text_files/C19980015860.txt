Vejledning om lægers forpligtelser i  

 relation til indholdet af livstestamenter (Til landets læger) 1. Indledning Lov om patienters retsstilling § 16 indeholder regler  

 om behandling af uafvendeligt døende.
Lov om patienters retsstilling § 17 indeholder regler  

 om livstestamenter.
Ved at oprette et livstestamente kan en person, der er  

 fyldt 18 år og ikke er under værgemål, der omfatter  

 personlige forhold, jf. værgemålslovens § 5, udtrykke  

 ønsker til behandling, hvis den pågældende måtte  

 komme i en tilstand, hvor selvbestemmelsesretten ikke længere kan  

 udøves.
 Lov om patienters retsstilling §§ 16 og 17 er optaget  

 som bilag til denne vejledning.
2. Formålet med vejledningen Vejledningen knytter sig til Sundhedsstyrelsens  

 cirkulære af 15. september 1998 om lægers forpligtelser i  

 forbindelse med livstestamenter mv.
 Det skal understreges, at livstestamenter først  

 får betydning i det øjeblik, en patient ikke længere er i  

 stand til at udøve sin selvbestemmelsesret.
 Vejledningen beskriver dels de to situationer, der er  

 indeholdt i Sundhedsstyrelsens livstestamenteformular, hvor der ikke  

 ønskes livsforlængende behandling, dels den praktiske  

 fremgangsmåde lægen skal følge, når det skal  

 undersøges, om der er registreret et livstestamente.
3. Livstestamenteregister på Rigshospitalet Der er på Rigshospitalet oprettet et  

 Livstestamenteregister, hvor den enkelte borger har mulighed for at lade et  

 livstestamente registrere, jf.
Sundhedsministeriets bekendtgørelse nr.  

 663 af 14. september 1998 om livstestamenter § 6.
 Hvis en læge i tilfælde, hvor en patient er  

 uafvendeligt døende og ikke er i stand til at udøve sin  

 selvbestemmelsesret, påtænker at iværksætte  

 livsforlængende behandling af patienten eller påtænker at  

 fortsætte livsforlængende behandling af en patient, der er i en  

 situation, hvor sygdom, fremskreden alderdomssvækkelse, ulykke,  

 hjertestop eller lignende har medført så svær invaliditet,  

 at patienten varigt vil være ude af stand til at tage vare på sig  

 selv fysisk og mentalt, skal lægen kontakte Livstestamenteregistret med  

 henblik på at undersøge, om der er registreret et  

 livstestamente.
 Lægen skal dog ikke rette henvendelse til registret,  

 hvis en patient i forbindelse med en aktuel sygdomssituation utvetydigt har  

 tilkendegivet, at et livstestamente ønskes tilbagekaldt.
4. Uafvendeligt døende Ifølge cirkulære om lægers  

 forpligtelser i forbindelse med livstestamenter mv. § 2, stk. 2,  

 nr. 1) kan en person, der er fyldt 18 år og ikke er under  

 værgemål, der omfatter personlige forhold, jf.  

 værgemålslovens § 5, i et livstestamente tilkendegive, at der  

 ikke ønskes livsforlængende behandling i en situation, hvor den  

 pågældende er uafvendeligt døende.
 Ved livsforlængende behandling forstås  

 behandling, hvor der ikke er udsigt til helbredelse, bedring eller lindring,  

 men alene til en vis livsforlængelse.
Det er ikke muligt generelt at definere i hvilke  

 situationer og indenfor hvilke tidsrammer en patient er uafvendeligt  

 døende.
I relation til indholdet af et livstestamente er det  

 Sundhedsstyrelsens opfattelse, at en patient er uafvendeligt døende,  

 når døden med stor sandsynlighed forventes at indtræde  

 indenfor dage til uger trods anvendelse af de   udfra den tilgængelige  

 viden om grundsygdommen og dens eventuelle følgetilstande foreliggende  

 behandlingstilbud.
 Som eksempler kan nævnes:
 a)	Patienter, der er i slutfasen af cancersygdom, og som ikke viser  

 tegn på bedring eller lindring som følge af behandling.
 b)	Patienter med uopretteligt svigt af flere organsystemer (fx hjerte,  

 lunger, nyrer, lever), hvor man trods maksimal understøttende  

 behandling ser fortsat forværring af de fysiologiske  

 funktioner.
5. Svært invaliderende lidelser Ifølge cirkulærets § 2, stk. 2, nr.  

 2) kan en person endvidere i et livstestamente tilkendegive, at der ikke  

 ønskes livsforlængende behandling i tilfælde af, at  

 sygdom, fremskreden alderdomssvækkelse, ulykke, hjertestop eller  

 lignende har medført så svær invaliditet, at den  

 pågældende varigt vil være ude af stand til at tage vare  

 på sig selv fysisk og mentalt.
Det drejer sig om de mest håbløse former for  

 uhelbredelige og svært invaliderende lidelser.
Som eksempler kan  

 nævnes:
Cerebrale lidelser Svær demens (Alzheimer og lignende), invaliderende  

 følger efter appoplexia cerebri, efter cerebrale traumer og efter  

 hjertestop: Patienter, der er så svært hjerneskadede, at de  

 hverken opfatter, hvad der meddeles dem eller er i stand til selv at meddele  

 sig til deres omgivelser (impressiv og ekspressiv afasi) og er ude af stand  

 til at klare sig selv og derfor fuldstændig afhængige af andres  

 hjælp.
Pulmonale lidelser Terminal respirationsinsufficiens: Patienter, der lider af  

 en fremadskridende lungesvækkelse, uden ledsagende behandlelig sygdom,  

 hvor lungelidelsen er så fremskreden, at kun en respiratorbehandling  

 kan forlænge livet.
Rygmarvslidelser Højt medullært tværsnitssyndrom:  

 Patienter, der på grund af svære læsioner af eller sygdom i  

 den forlængede rygmarv er totalt lammede og ude af stand til at meddele  

 sig til omverdenen.
6. Lægens vurdering På baggrund af sit kendskab til patientens aktuelle  

 tilstand, vurderer lægen, hvorvidt en patient er uafvendeligt  

 døende eller befinder sig i en tilstand, hvor sygdom, fremskreden  

 alderdomssvækkelse, ulykke, hjertestop eller lignende har  

 medført så svær invaliditet, at patienten varigt vil  

 være ude af stand til at tage vare på sig selv.
 I nogle tilfælde kan lægen allerede på  

 baggrund af et godt kendskab til patienten vurdere, at patienten befinder sig  

 i en tilstand, som ovenfor beskrevet, jf. pkt. 4 og pkt. 5.
I andre tilfælde vil en vurdering af patientens  

 tilstand kræve nærmere undersøgelse og behandling.
Er  

 lægen i tvivl om patientens tilstand, skal lægen behandle  

 patienten, indtil tilstanden er afklaret.
7. Lægens pligter 7.1 Forudgående tilkendegivelse (livstestamente) 7.1.1 Uafvendeligt døende Hvis lægen vurderer, at patienten er uafvendeligt  

 døende, og patienten har fået registreret et livstestamente,  

 hvorefter der ikke ønskes livsforlængende behandling i en  

 sådan situation (livstestamenteformularens pkt. 1), skal lægen  

 ophøre med behandling af patienten.
Livstestamentet er i denne  

 situation bindende for lægen.
7.1.2 Svært invaliderende lidelser Hvis lægen vurderer, at patienten befinder sig i en  

 tilstand, hvor uhelbredelige og svært invaliderende lidelser har  

 medført, at patienten varigt vil være ude af stand til at tage  

 vare på sig selv fysisk og mentalt, og patienten har fået  

 registreret et livstestamente, hvorefter der ikke ønskes behandling i  

 en sådan situation (livstestamenteformularens pkt. 2), er dette  

 ønske vejledende for lægen.
Lægen skal derfor lade  

 ønsket indgå i sine overvejelser om videre behandling.
7.2 Aktuel tilkendegivelse Har en patient i forbindelse med en aktuel  

 sygdomssituation tilkendegivet, at livsforlængende behandling eller  

 anden behandling ikke ønskes, er ønsket bindende for  

 lægen.
 Går den aktuelle tilkendegivelse ud på at  

 tilbagekalde et livstestamente, er denne tilkendegivelse også bindende  

 for lægen.
7.3 Ingen tilkendegivelse I en situation, hvor patienten er uafvendeligt  

 døende, og der ikke foreligger nogen tilkendegivelse fra patienten i  

 form af livstestamente eller aktuel tilkendegivelse, om at  

 livsforlængende behandling eller anden behandling ikke ønskes,  

 kan lægen beslutte at undlade at påbegynde eller fortsætte  

 behandling, som kun kan udskyde tidspunktet for dødens  

 indtræden.
7.4 Smertestillende midler Den uafvendeligt døende patient kan modtage de  

 smertestillende, beroligende eller lignende midler, som er nødvendige  

 for at lindre patientens tilstand, selvom dette kan medføre  

 fremskyndelse af dødstidspunktet.
8. Praktisk fremgangsmåde Henvendelser til Livstestamenteregistret på  

 Rigshospitalet, jf. pkt. 3, kan ske på alle dage og på alle  

 tidspunkter af døgnet, men bedes om muligt foretaget på hverdage  

 indenfor normal åbningstid.
Telefonnummeret er 35 45 52 69.
Lægen skal ved henvendelse til registret opgive sit  

 navn og et telefonnummer, hvortil der kan ringes tilbage, samt patientens  

 navn og personnummer.
Lægen vil som en kontrolforanstaltning blive bedt  

 om at opgive sit personnummer.
Livstestamenteregistret vil herefter ringe lægen op.  

 Lægen skal bekræfte sine oplysninger om patientens navn og  

 personnummer.
Registrerede oplysninger om patientens tilkendegivelser i et  

 livstestamente vil blive læst op, og lægen vil blive bedt om at  

 gentage det oplyste.
Denne telefoniske besked til lægen er den endelige  

 besked, som lægen skal journalføre, jf.
Sundhedsstyrelsens  

 cirkulære om lægers forpligtelser i forbindelse med  

 livstestamenter mv. § 11.
 Bilag: Lov om patienters retsstilling §§ 16 og 17.
Bilag Behandling af uafvendeligt døende § 16. En uafvendeligt døende patient kan  

 afvise behandling, der kun kan udskyde dødens indtræden.
 Stk. 2. Såfremt en uafvendeligt døende patient  

 ikke længere er i stand til at udøve sin selvbestemmelsesret,  

 kan en sundhedsperson undlade at påbegynde eller fortsætte en  

 livsforlængende behandling, jf. § 17, stk. 3.
 Stk. 3. En uafvendeligt døende patient kan modtage de  

 smertestillende, beroligende eller lignende midler, som er nødvendige  

 for at lindre patientens tilstand, selv om dette kan medføre  

 fremskyndelse af dødstidspunktet.
Livstestamenter § 17. Enhver, der er fyldt 18 år og ikke er  

 under værgemål, der omfatter personlige forhold, herunder  

 helbredsforhold, jf. værgemålslovens § 5, kan oprette et  

 livstestamente.
I livstestamentet kan den pågældende udtrykke  

 sine ønsker med hensyn til behandling, hvis vedkommende måtte  

 komme i en tilstand, hvor selvbestemmelsesretten ikke længere kan  

 udøves af patienten selv.
Stk. 2. I et livstestamente kan optages bestemmelser om,  

 at 1)	der ikke ønskes livsforlængende behandling i en  

 situation, hvor testator er uafvendeligt døende, og 2)	der ikke ønskes livsforlængende behandling i  

 tilfælde af, at sygdom, fremskreden alderdomssvækkelse, ulykke,  

 hjertestop eller lignende har medført så svær invaliditet,  

 at testator varigt vil være ude af stand til at tage vare på sig  

 selv fysisk og mentalt.
 Stk. 3. Ved livsforlængende behandling forstås  

 behandling, hvor der ikke er udsigt til helbredelse, bedring eller lindring,  

 men alene til en vis livsforlængelse.
 Stk. 4. Såfremt en sundhedsperson, i tilfælde hvor  

 patienten ikke selv er i stand til at udøve sin selvbestemmelsesret,  

 påtænker at iværksætte livsforlængende  

 behandling af en uafvendeligt døende eller påtænker at  

 fortsætte livsforlængende behandling i en situation som  

 nævnt i stk. 2, nr. 2, skal sundhedspersonen kontakte  

 Livstestamenteregistret, jf. § 18, med henblik på at  

 undersøge, om der foreligger et livstestamente.
 Stk. 5. Testators ønske i medfør af stk. 2,  

 nr. 1, er bindende for sundhedspersonen, medens et ønske efter  

 stk. 2, nr. 2, er vejledende for sundhedspersonen og skal indgå i  

 dennes overvejelser om behandling.
