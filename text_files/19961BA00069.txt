Nr BSF 69 Forslag til folketingsbeslutning om Danmarks ratifikation af Europarådets  

 rammekonvention af 1. februar 1995 om beskyttelse af nationale mindretal Fremsat af udenrigsministeren (Niels Helveg Petersen) den 27. november 1996 Vedtaget ved anden (sidste) behandling den 22. april 1997 Folketinget meddeler sit samtykke til, at Danmark ratificerer den i Europarådet i Strasbourg den 1. februar 1995 undertegnede rammekonvention om beskyttelse af nationale mindretal.
Bilag Den rammekonvention, som er omtalt i folketingsbeslutningen, er optrykt  

 som bilag til det fremsatte forslag.
Oprindelig fremsat forslag Folketinget meddeler sit samtykke til, at Danmark ratificerer den i  

 Europarådet i Strasbourg den 1. februar 1995 undertegnede rammekonvention om  

 beskyttelse af nationale mindretal.
Indholdsfortegnelse Rammekonvention om beskyttelse af nationale mindretal Bemærkninger: I.
Konventionens forhistorie II.
Danmarks ratifikation III.
Konventionens indhold RAMMEKONVENTION OM BESKYTTELSE AF NATIONALE MINDRETAL Europarådets  

 medlemsstater og de andre stater, der har undertegnet nærværende  

 rammekonvention, som tager i betragtning, at Europarådets formål er at opnå større enhed  

 mellem dets medlemmer med det formål at beskytte og virkeliggøre de idealer  

 og principper, som er deres fælles arv; som finder, at en af de måder, hvorpå dette mål kan opnås, er ved  

 bevarelsen og den yderligere virkeliggørelse af menneskerettigheder og  

 grundlæggende frihedsrettigheder; der ønsker at følge op på den erklæring, som Europarådets medlemsstaters  

 stats- og regeringschefer vedtog i Wien den 9. oktober 1993; der er fast besluttede på inden for deres respektive territorier at  

 beskytte eksistensen af nationale mindretal; der er af den opfattelse, at omvæltningerne i den europæiske historie har  

 vist, at beskyttelsen af nationale mindretal er af afgørende betydning for  

 stabiliteten, den demokratiske sikkerhed og freden på dette kontinent; som finder, at et pluralistisk og ægte demokratisk samfund ikke blot bør  

 respektere den etniske, kulturelle, sproglige og religiøse identitet for  

 enhver person, der tilhører et nationalt mindretal, men også bør skabe  

 passende forhold, der gør det muligt for dem at udtrykke, bevare og udvikle  

 denne identitet; som tager i betragtning, at skabelsen af et klima af tolerance og dialog  

 er nødvendigt for at muliggøre, at kulturel mangfoldighed kan blive en kilde  

 og et grundlag, ikke for adskillelse, men for berigelse af ethvert samfund; som er af den opfattelse, at virkeliggørelsen af et tolerant og velstående  

 Europa ikke alene er afhængigt af samarbejde mellem stater, men også kræver  

 samarbejde over grænserne mellem lokale og regionale myndigheder uden  

 præjudice for hver stats forfatning og territoriale integritet; som under hensyn til konventionen til beskyttelse af menneskerettigheder  

 og grundlæggende frihedsrettigheder og protokollerne dertil; som under hensyntagen til forpligtelserne vedrørende beskyttelsen af  

 nationale mindretal i Forenede Nationers konventioner og erklæringer og i  

 dokumenterne fra Konferencen om Sikkerhed og Samarbejde i Europa, særlig  

 København-dokumentet af 29. juni 1990; som er fast besluttede på at fastlægge de principper, der skal  

 respekteres, og de forpligtelser, der følger heraf, med henblik på i  

 medlemsstaterne og sådanne andre stater, der måtte blive parter i nærværende  

 instrument, at sikre den effektive beskyttelse af nationale mindretal og af  

 rettighederne og frihederne for persomer, der tilhører disse mindretal, inden  

 for lovens rammer og med respekt for staters territoriale integritet og  

 nationale suverænitet; som er besluttede på at gennemføre principperne, der er fastsat i  

 nærværende rammekonvention, gennem national lovgivning og passende  

 regeringsforanstaltninger, er blevet enige om følgende:
Afsnit I Artikel 1 Beskyttelsen af nationale mindretal og af rettighederne og frihederne for  

 personer, der tilhører disse mindretal, udgør en integrerende del af den  

 internationale beskyttelse af menneskerettigheder og falder som sådan inden  

 for rammerne af internationalt samarbejde.
Artikel 2 Bestemmelserne i nærværende rammekonvention skal anvendes i god tro, i en  

 atmosfære af forståelse og tolerance og i overensstemmelse med principperne  

 for godt naboskab, venskabelige forbindelser og samarbejde mellem stater.
Artikel 3 1. Enhver person, der tilhører et nationalt mindretal, skal have ret til  

 frit at vælge at blive behandlet som tilhørende et sådant mindretal eller ej,  

 og dette valg eller udøvelsen af de rettigheder, der er forbundet med dette  

 valg, skal ikke have nogen ugunstige følger.
 2. Personer, der tilhører nationale mindretal, kan udøve de rettigheder og  

 nyde de friheder, der følger af de principper, der er nedfældet i nærværende  

 rammekonvention, individuelt så vel som i fællesskab med andre.
Afsnit II Artikel 4 1. Parterne forpligter sig til at sikre personer, der tilhører nationale  

 mindretal, retten til lighed for loven og lige beskyttelse i henhold til  

 loven.
I denne henseende skal enhver forskelsbehandling, der hviler på  

 tilhørsforholdet til et nationalt mindretal, være forbudt.
2. Parterne forpligter sig til om nødvendigt at tage passende  

 forholdsregler med henblik på inden for alle områder af det økonomiske,  

 sociale, politiske og kulturelle liv at fremme den fulde og effektive  

 ligestilling mellem personer, der tilhører et nationalt mindretal, og  

 personer, der tilhører flertallet.
I denne henseende skal de tage passende  

 hensyn til de særlige forhold, som personer, der tilhører nationale  

 mindretal, lever under.
 3. De forholdsregler, som tages i overensstemmelse med stk. 2, skal ikke  

 anses for at være diskriminerende.
Artikel 5 1 Parterne forpligter sig til at fremme betingelserne, der er nødvendige  

 for, at personer, der tilhører nationale mindretal, kan vedligeholde og  

 udvikle deres kultur og bevare de vigtigste elementer af deres identitet,  

 især deres religion, sprog, traditioner og kulturelle arv.
 2. Uden at det skal have indvirkning på forholdsregler, der tages i medfør  

 af deres almindelige integrationspolitik, skal parterne afstå fra at føre en  

 politik eller gennemføre nogen praksis, der går ud på at assimilere personer,  

 der tilhører nationale mindretal, imod deres vilje og skal beskytte disse  

 personer mod enhver handling, der sigter mod sådan assimilation.
Artikel 6 1. Parterne skal tilskynde til en atmosfære af tolerance og interkulturel  

 dialog og tage effektive forholdsregler for at fremme den gensidige respekt  

 og forståelse og samarbejde mellem alle personer, der bor på deres  

 territorium, uden hensyn til disse personers etniske, kulturelle, sproglige  

 eller religiøse identitet, især inden for områderne uddannelse, kultur og  

 medierne.
 2. Parterne forpligter sig til at tage passende forholdsregler for at  

 beskytte personer, som kan være genstand for trusler eller handlinger, der  

 indebærer forskelsbehandling, fjendtlighed eller vold som følge af deres  

 etniske, kulturelle, sproglige eller religiøse identitet.
Artikel 7 Parterne skal sikre respekten for retten for enhver person, der tilhører  

 et nationalt mindretal, til forsamlingsfrihed i fredeligt øjemed,  

 foreningsfrihed, ytringsfrihed og tanke-, samvittigheds- og religionsfrihed.
Artikel 8 Parterne forpligter sig til at anerkende, at enhver person, der tilhører  

 et nationalt mindretal, har ret til at udøve sin religion eller tro og til at  

 oprette religiøse institutioner, organisationer og foreninger.
Artikel 9 1. Parterne forpligter sig til at anerkende, at retten til ytringsfrihed  

 for enhver person, der tilhører et nationalt mindretal, omfatter  

 meningsfrihed og frihed til at modtage og meddele oplysninger og tanker på  

 mindretalssproget uden indblanding fra offentlige myndigheder og uden hensyn  

 til landegrænser.
Parterne skal inden for rammerne af deres  

 lovgivningssystemer sikre, at personer, der tilhører et nationalt mindretal,  

 ikke bliver forskelsbehandlet med hensyn til adgangen til medierne.
 2. Stk. 1 skal ikke forhindre parterne i at kræve, at radio- og  

 fjernsynsvirksomhed eller filmforetagender kun må drives i henhold til  

 bevilling, der skal gives uden forskelsbehandling og på grundlag af objektive  

 kriterier.
3. Parterne må ikke lægge hindringer i vejen for at personer, der tilhører  

 nationale mindretal, kan oprette og bruge trykte medier.
De skal inden for de  

 juridiske rammer for radio- og fjernsynsdrift så vidt muligt og under hensyn  

 til bestemmelserne i stk. 1 sikre, at personer, der tilhører nationale  

 mindretal, gives muligheden for, at de kan oprette og bruge deres egne  

 medier.
 4. Inden for rammerne af deres lovgivningssystemer skal parterne vedtage  

 passende forholdsregler med henblik på at lette adgangen til medierne for  

 personer, der tilhører nationale mindretal, og med henblik på at fremme  

 tolerance og tillade kulturel pluralisme.
Artikel 10 1. Parterne forpligter sig til at anerkende, at enhver person, der  

 tilhører et nationalt mindretal, har ret til frit og uden indblanding at  

 bruge sit mindretalssprog privat og offentligt, mundtligt såvel som  

 skriftligt.
 2. I områder, der traditionelt eller i et større antal bebos af personer,  

 der tilhører nationale mindretal, skal parterne, hvis disse personer anmoder  

 derom, og såfremt en sådan anmodning svarer til et virkeligt behov, så vidt  

 muligt søge at sikre betingelserne, som vil gøre det muligt at bruge  

 mindretalssproget i forholdet mellem disse personer og de administrative  

 myndigheder.
 3. Parterne forpligter sig til at garantere retten for enhver person, der  

 tilhører et nationalt mindretal, til omgående at blive underrettet på et  

 sprog, som han eller hun forstår, om grundene til hans eller hendes  

 anholdelse og om karakteren og årsagen til enhver sigtelse imod ham eller  

 hende, og til at forsvare sig på dette sprog, om nødvendigt med vederlagsfri  

 bistand af en tolk.
Artikel 11 1. Parterne forpligter sig til at anerkende, at enhver person, der  

 tilhører et nationalt mindretal, har ret til at bruge sit efternavn  

 (slægtsnavn) og fornavne på mindretalssproget og ret til officiel  

 anerkendelse af dem, i overensstemmelse med reglerne herfor i deres  

 lovgivningssystem.
 2. Parterne forpligter sig til at anerkende, at enhver person, der  

 tilhører et nationalt mindretal, har ret til på sit mindretalssprog at  

 fremvise skilte, inskriptioner og andre meddelelser af privat karakter, der  

 er synlige for offentligheden.
 3. I områder, der traditionelt bebos af et større antal personer, der  

 tilhører et nationalt mindretal, skal parterne inden for rammerne af deres  

 lovgivningssystem, herunder eventuelt aftaler med andre stater, og under  

 hensyn til deres særlige forhold, søge at vise traditionelle stednavne,  

 gadenavne og andre topografiske betegnelser beregnet for offentligheden også  

 på mindretalssproget, når der er et tilstrækkeligt behov for sådanne  

 angivelser.
Artikel 12 1. Parterne skal, hvis det er hensigtsmæssigt, tage forholdsregler inden  

 for området vedrørende uddannelse og forskning med henblik på at fremme  

 kendskabet til deres nationale mindretals og flertallets kultur, historie,  

 sprog og religion.
 2. I denne forbindelse skal parterne bl.a. give passende muligheder for  

 læreruddannelse og adgang til lærebøger og lette kontakter mellem studenter  

 og lærere fra forskellige samfund.
 3. Parterne forpligter sig til at fremme lige muligheder for adgangen til  

 uddannelse på alle niveauer for personer, der tilhører nationale mindretal.
Artikel 13 1. Inden for rammerne af deres uddannelsessystemer skal parterne  

 anerkende, at personer, der tilhører et nationalt mindretal, har ret til at  

 oprette og drive deres egne private undervisnings- og  

 uddannelsesinstitutioner.
 2. Udøvelsen af denne ret skal ikke medføre nogen økonomiske forpligtelser  

 for parterne.
Artikel 14 1. Parterne forpligter sig til at anerkende, at enhver person, der  

 tilhører et nationalt mindretal, har ret til at lære sit mindretalssprog.
 2. I områder, der traditionelt eller i større antal bebos af personer, der  

 tilhører nationale mindretal, skal parterne, hvis der er et tilstrækkeligt  

 behov herfor, så vidt det er muligt og inden for rammerne af deres  

 uddannelsessystemer søge at sikre, at personer, der tilhører disse mindretal,  

 har passende muligheder for at få undervisning i mindretalssproget eller for  

 at blive undervist på dette sprog.
 3. Stk. 2 i denne artikel skal gennemføres uden at være til skade for  

 indlæringen af det officielle sprog eller for undervisningen på dette sprog.
Artikel 15 Parterne skal skabe de nødvendige forudsætninger for at personer, der  

 tilhører nationale mindretal, kan deltage aktivt i det kulturelle, sociale og  

 økonomiske liv og i offentlige anliggender, især dem, der vedrører dem.
Artikel 16 Parterne skal afstå fra forholdsregler, som ændrer  

 befolkningssammensætningen i områder, der bebos af personer, der tilhører  

 nationale mindretal, og som har til formål at begrænse de rettigheder og  

 friheder, der følger af de principper, der er nedfældet i nærværende  

 rammekonvention.
Artikel 17 1. Parterne forpligter sig til ikke at gribe ind i den ret, som personer,  

 der tilhører nationale mindretal, har til at etablere og vedligeholde frie og  

 fredelige kontakter over landegrænserne med personer, der lovligt opholder  

 sig i andre stater, især med personer, som har samme etniske, kulturelle,  

 sproglige eller religiøse identitet eller med hvem de deler en fælles  

 kulturarv.
 2. Parterne forpligter sig til ikke at lægge hindringer i vejen for den  

 ret, som personer, der tilhører nationale mindretal, har til at deltage i  

 ikke-statslige organisationers aktiviteter på nationalt såvel som på  

 internationalt plan.
Artikel 18 1. Parterne skal bestræbe sig på om nødvendigt at indgå to- og flersidige  

 aftaler med andre stater, især nabostater, med henblik på at sikre  

 beskyttelsen af personer, der tilhører vedkommende nationale mindretal.
 2. Parterne skal, hvor det måtte være hensigtsmæssigt, tage forholdsregler  

 for at tilskynde til samarbejde over landegrænserne.
Artikel 19 Parterne forpligter sig til at respektere og gennemføre principperne, der  

 er nedfældet i nærværende rammekonvention, idet de om nødvendigt kun må  

 foretage de begrænsninger, indskrænkninger eller afvigelser, som er indeholdt  

 i internationale juridiske instrumenter, især konventionen til beskyttelse af  

 menneskerettigheder og grundlæggende frihedsrettigheder, i det omfang, de  

 vedrører de rettigheder og friheder, der følger af nævnte principper.
Afsnit III Artikel 20 Ved udøvelsen af de rettigheder og friheder, der følger af principperne,  

 der er nedfældet i nærværende rammekonvention, skal enhver person, der  

 tilhører et nationalt mindretal, respektere den nationale lovgivning og  

 andres rettigheder, især dem, der vedrører flertallet eller andre nationale  

 mindretal.
Artikel 21 Intet i nærværende rammekonvention skal fortolkes som medførende nogen ret  

 til at indgå i nogen aktivitet eller udføre nogen handling, der strider mod  

 grundlæggende folkeretlige principper og især staters suveræne ligestilling,  

 territoriale integritet og politiske uafhængighed.
Artikel 22 Intet i nærværende rammekonvention skal fortolkes som en begrænsning i  

 eller afvigelse fra nogen af de menneskerettigheder og grundlæggende  

 frihedsrettigheder, som måtte være tilsikret i henhold til en kontraherende  

 parts lovgivning eller i henhold til nogen anden overenskomst, som den er  

 part i.
Artikel 23 De rettigheder og friheder, der følger af principperne, der er nedfældet i  

 nærværende rammekonvention, skal i det omfang, de er genstand for en  

 tilsvarende bestemmelse i konventionen til beskyttelse af menneskerettigheder  

 og grundlæggende frihedsrettigheder eller i protokollerne hertil, forstås  

 således, at de svarer til sidstnævnte bestemmelser.
Afsnit IV Artikel 24 1. Europarådets Ministerkomite skal overvåge de kontraherende parters  

 gennemførelse af nærværende rammekonvention.
 2. De parter, som ikke er medlemmer af Europarådet, skal deltage i  

 gennemførelsesmekanismen, i overenstemmelse med regler, der senere skal  

 fastlægges.
Artikel 25 1. Inden for en periode af et år, der følger efter nærværende  

 rammekonventions ikrafttræden for så vidt angår en kontraherende part, skal  

 sidstnævnte fremsende fuldstændige oplysninger til Europarådets  

 generalsekretær om de lovgivningsmæssige og andre foranstaltninger, der er  

 taget for at gennemføre principperne i denne rammekonvention.
 2. Derefter skal hver part periodevis, og når som helst Ministerkomiteen  

 anmoder herom, til generalsekretæren fremsende sådanne yderligere  

 oplysninger, der er af betydning for gennemførelsen af denne rammekonvention.
 3. Generalsekretæren skal fremsende de oplysninger, der modtages i henhold  

 til denne artikel, til Ministerkomiteen.
Artikel 26 1. Ved vurderingen af hensigtsmæssigheden af de forholdsregler, der er  

 taget af parterne for at gennemføre de principper, der er nedfældet i denne  

 rammekonvention, skal Ministerkomiteen bistås af en rådgivende komite, hvis  

 medlemmer skal have anerkendt ekspertise inden for området vedrørende  

 beskyttelse af nationale mindretal.
 2. Sammensætningen af denne rådgivende komite og forretningsordenen herfor  

 skal fastlægges af Ministerkomiteen inden for en periode af et år, der følger  

 efter ikrafttrædelsen af denne rammekonvention.
Afsnit V Artikel 27 Nærværende rammekonvention skal stå åben for undertegnelse af Europarådets  

 medlemsstater.
Indtil den dato, hvor konventionen træder i kraft, skal den  

 også stå åben for undertegnelse af enhver anden stat, der er indbudt hertil  

 af Ministerkomiteen.
Den skal ratificeres, accepteres eller godkendes.  

 Ratifikations-, accept- eller godkendelsesinstrumenter skal deponeres hos  

 Europarådets generalsekretær.
Artikel 28 1. Nærværende rammekonvention træder i kraft den første dag i den måned,  

 som følger efter udløbet af en periode på 3 måneder efter den dato, på  

 hvilken 12 medlemsstater af Europarådet har udtrykt deres samtykke til at  

 være bundet af konventionen i overensstemmelse med bestemmelserne i artikel  

 27.
 2. For enhver medlemsstat, der på et senere tidspunkt erklærer sig enig i  

 at være bundet af rammekonventionen, træder denne i kraft den første dag i  

 den måned, som følger efter udløbet af en periode på 3 måneder efter datoen  

 for deponeringen af ratifikations-, accept- eller godkendelsesinstrumentet.
Artikel 29 1. Efter nærværende rammekonventions ikrafttræden og efter at have rådført sig med de kontraherende stater kan  

 Europarådets Ministerkomite, ved en flertalsbeslutning, som omhandlet i  

 artikel 20 d i Europarådets statut, indbyde enhver stat, der ikke er medlem  

 af Europarådet, og som har været indbudt til at undertegne konventionen i  

 overensstemmelse med bestemmelserne i artikel 27, men som endnu ikke har  

 gjort det, samt enhver anden ikke-medlemsstat, til at tiltræde konventionen.
 2. For enhver tiltrædende stat træder rammekonventionen i kraft den første  

 dag i den måned, som følger efter udløbet af en periode på 3 måneder efter  

 datoen for deponeringen af tiltrædelsesinstrumentet hos Europarådets  

 generalsekretær.
Artikel 30 1. Enhver stat kan på tidspunktet for undertegnelse eller for deponering  

 af sit ratifikations-, accept-, godkendelses- eller tiltrædelsesinstrument  

 angive det område eller de områder, for hvis internationale forbindelser den  

 er ansvarlig, på hvilke nærværende rammekonvention skal finde anvendelse.
2. Enhver stat kan når som helst derefter ved en erklæring, der stiles til  

 Europarådets generalsekretær, udstrække nærværende rammekonventions  

 anvendelsesområde til et hvilket som helst andet område, der er nævnt i  

 erklæringen.
Med hensyn til sådanne områder træder rammekonventionen i kraft  

 den første dag i den måned, som følger efter udløbet af en periode på 3  

 måneder efter datoen for generalsekretærens modtagelse af en sådan erklæring.
 3. Enhver erklæring, der afgives i henhold til de to forestående stykker,  

 kan med hensyn til ethvert område, der er anført i en sådan erklæring,  

 tilbagetrækkes ved en notifikation stilet til generalsekretæren.  

 Tilbagetrækningen får virkning fra den første dag i den måned, som følger  

 efter udløbet af en periode på 3 måneder efter datoen for generalsekretærens  

 modtagelse af notifikationen.
Artikel 31 1. Enhver stat kan til enhver tid opsige nærværende rammekonvention ved at  

 afgive en notifikation herom stilet til Europarådets generalsekretær.
 2. En sådan opsigelse får virkning fra den første dag i den måned, som  

 følger efter udløbet af en periode på 6 måneder efter datoen for  

 generalsekretærens modtagelse af notifikationen.
Artikel 32 Europarådets generalsekretær skal underrette medlemsstaterne af Rådet,  

 andre stater, der har undertegnet rammekonventionen, og enhver stat, der har  

 tiltrådt nærværende rammekonvention, om:
a enhver undertegnelse; b deponeringen af ethvert ratifikations-, accept-, godkendelses- eller  

 tiltrædelsesinstrument; c enhver ikrafttrædelsesdato for nærværende rammekonvention i  

 overensstemmelse med artiklerne 28, 29 og 30; d ethvert andet dokument, notifikation eller meddelelse vedrørende  

 nærværende rammekonvention.
 Til bekræftelse heraf har de undertegnede, behørigt bemyndiget hertil,  

 undertegnet denne rammekonvention.
Udfærdiget i Strasbourg, den 1. februar 1995 på engelsk og fransk, idet de  

 to tekster har samme gyldighed, i et eksemplar, som vil blive deponeret i  

 Europarådets arkiver.
Europarådets generalsekretær sender bekræftede kopier  

 til enhver af Europarådets medlemsstater og til enhver stat, som er blevet  

 indbudt til at undertegne eller tiltræde nærværende rammekonvention.
Bemærkninger til forslaget I.
Konventionens forhistorie.
Europarådet har siden dets oprettelse ved flere lejligheder behandlet  

 spørgsmål vedrørende beskyttelse af nationale mindretal.
Den parlamentariske  

 Forsamling foreslog således ved rekommandation 285 (1961), at der blev  

 indføjet en særlig artikel i en tillægsprotokol til Den europæiske  

 Menneskerettighedskonvention, der skulle sikre nationale mindretal visse  

 rettigheder, der ikke er omfattet af konventionen.
Sidstnævnte indeholder kun  

 en ikke-diskriminationsbestemmelse i artikel 14, hvor der bl.a. henvises til  

 tilhørsforhold til et nationalt mindretal.
Senere har Den parlamentariske  

 Forsamling ved rekommandation 1134 (1990) og rekommandation 1201 (1993)  

 stillet forslag om en række politiske og juridiske forholdsregler med henblik  

 på beskyttelse af nationale mindretal.
Dette foranledigede, at Europarådets  

 Ministerkomite i 1993 nedsatte en særlig ekspertkomite med henblik på at  

 udarbejde forslag til specifikke juridiske standarder på dette område.
Det afgørende skridt blev taget ved Europarådets topmøde i Wien den 8.- 9.  

 oktober 1993. Stats- og regeringscheferne vedtog ved denne lejlighed en  

 særlig erklæring om nationale mindretal.
Det udtales heri, at de nationale  

 mindretal, som omvæltningerne i historien har skabt i Europa, bør beskyttes  

 og respekteres som et bidrag til stabilitet og fred.
I denne forbindelse  

 henvistes bl.a. til de politiske hensigtserklæringer vedrørende beskyttelsen  

 af nationale mindretal, der indeholdes i København-dokumentet fra 1990 og  

 andre CSCE-dokumenter, og det besluttedes, at Europarådet i videst muligt  

 omfang skulle omforme disse hensigtserklæringer til juridiske forpligtelser.  

 Europarådets Ministerkomite blev derfor anmodet om uden unødigt ophold at  

 udarbejde udkast til en rammekonvention, der skulle specificere de  

 principper, som de kontraherende stater forpligtede sig til at respektere for  

 at sikre beskyttelsen af nationale mindretal.
Den omhandlede konvention  

 skulle endvidere stå åben for undertegnelse af ikke-medlemslande.
Samtidig  

 anmodedes Ministerkomiteen om at påbegynde arbejdet med udarbejdelsen af en  

 protokol, der supplerede Den europæiske Menneskerettighedskonvention på det  

 kulturelle område med bestemmelser, der sikrer individuelle rettigheder, især  

 for personer, der tilhører nationale mindretal.
 På denne baggrund nedsatte Europarådets Ministerkomite i november 1993 en  

 ad hoc komite for beskyttelsen af nationale mindretal, CAHMIN, der indledte  

 sit arbejde i januar 1994. Efter en række møder i løbet af 1994 vedtoges  

 teksten til rammekonventionen på Europarådets 95. ministermøde den 10.  

 november 1994, og konventionen blev åbnet for undertegnelse i Strasbourg den  

 1. februar 1995. Rammekonventionen blev på denne dato undertegnet af 21 af  

 Europarådets medlemslande, herunder af Danmark, og er nu blevet undertegnet  

 af 33 af Europarådets medlemslande, hvoraf følgende 5 lande har ratificeret  

 konventionen: Rumænien, Spanien, Slovakiet, Ungarn og Cypern.  

 Rammekonventionen træder i kraft 3 måneder efter at være blevet ratificeret  

 af 12 af Europarådets medlemslande.
II.
Danmarks ratifikation.
 Som det fremgår af konventionens forhistorie, er rammekonventionen i  

 første række udarbejdet med henblik på at skabe regler for beskyttelsen af de  

 nationale mindretal, som omvæltningerne i historien har skabt i Europa.
Da konventionen i øvrigt ikke indeholder nogen definition af, hvad der  

 efter konventionen skal forstås ved et »nationalt mindretal«, jf.  

 nedenfor under afsnit III, er det regeringens opfattelse, at konventionens  

 anvendelsesområde i Danmark bør være det tyske mindretal i Sønderjylland.
I  

 forbindelse med Danmarks ratifikation af konventionen bør der således afgives  

 en erklæring om, at ratifikationen omfatter dette mindretal.
 Derimod bør konventionens bestemmelser efter regeringens opfattelse ikke  

 finde anvendelse i forhold til Færøernes og Grønlands befolkninger, der som  

 følge af hjemmestyreordningerne ikke kan betegnes som mindretal i det danske  

 rige.
Rammekonventionen bør derimod territorialt også omfatte Færøerne og  

 Grønland, og spørgsmålet om rammekonventionens udstrækning til disse områder  

 vil derfor samtidig med forelæggelsen for Folketinget blive forelagt for de  

 respektive hjemmestyremyndigheder.
Der vil i givet fald indtil videre kunne  

 tages forbehold for Færøerne og Grønland i overensstemmelse med konventionens  

 art. 30.
Spørgsmålet om dansk ratifikation af rammekonventionen har været forelagt  

 en række ressortministerier, som har meddelt deres tilslutning hertil under  

 forudsætning af, at anvendelsesområdet begrænses til det tyske mindretal i  

 Sønderjylland.
De omhandlede ressortministerier har samtidig udtalt, at dansk  

 ratifikation på denne baggrund ikke vil nødvendiggøre lovændringer.
Situationen for det tyske mindretal i Sønderjylland Generelt Den tyske mindretalsbefolkning i det sydlige Danmark anslås til ca. 20.000  

 mennesker, som hovedsagelig bor i grænseområdet i den sydlige og østlige del  

 af Sønderjylland.
I storkommunerne i området udgør mindretallet mellem 5 og  

 20% af befolkningen.
Desuden lever medlemmer af det tyske mindretal spredt  

 over andre dele af Sønderjyllands amt.
Medlemmerne af det tyske mindretal behersker tysk og taler ligeledes  

 dansk.
En større del, især af landbefolkningen, anvender traditionelt i  

 daglig tale den danske dialekt »sønderjysk«.
Resten bruger  

 traditionelt »højtysk«.
 Beskyttelsen af det tyske mindretals grundlæggende rettigheder er sikret  

 gennem de almindelige bestemmelser i grundloven og anden lovgivning om lighed  

 for loven, religions- og ytringsfrihed, forsamlings- og foreningsfrihed m.v.  

 Det videre grundlag findes i København-erklæringen af 29. marts 1955, som  

 efterfulgte den danske regerings erklæring af 27. oktober 1949 (Det  

 Københavnske Notat). København-erklæringen, der modsvarer Bonn-erklæringen af  

 samme dato om det danske mindretals rettigheder i Sydslesvig, indeholder ud  

 over en liste over de individuelle rettigheder, der tilkommer medlemmer af  

 det tyske mindretal, følgende generelle principper:
 - Bekendelsen til tysk nationalitet og tysk kultur er fri og må ikke af  

 myndighederne bestrides eller efterprøves.
 - Personer, der tilhører det tyske mindretal og deres organisationer, må  

 ikke hindres i, i tale og skrift, at benytte det sprog de foretrækker.  

 Anvendelse af det tyske sprog for domstolene og over for  

 forvaltningsmyndighederne retter sig efter de herom i lovgivningen fastsatte  

 forskrifter.
 - Almendannende skoler og folkehøjskoler (også faglige) samt børnehaver  

 kan som følge af det i Danmark gældende princip om undervisningsfrihed  

 oprettes af det tyske mindretal i henseende til lovene.
 - Da forholdstalsvalgmåden i henhold til kommunallovgivningen anvendes ved  

 nedsættelse af udvalg i de kommunale råd, deltager repræsentanter for det  

 tyske mindretal i udvalgsarbejdet i forhold til deres antal.
 - Den danske regering anbefaler, at der inden for rammerne af de til  

 enhver tid gældende regler for radioens benyttelse tages rimeligt hensyn til  

 det tyske mindretal.
 - Med hensyn til understøttelse og andre ydelser af offentlige midler, som  

 tilstås efter frit skøn, vil der ikke blive gjort forskel mellem personer,  

 der tilhører det tyske mindretal, og andre statsborgere.
 - Ved offentlige bekendtgørelser skal der tages rimeligt hensyn til det  

 tyske mindretals dagblade.
 - Det tyske mindretals særlige interesse i at pleje sine religiøse,  

 kulturelle og faglige forbindelser med Tyskland anerkendes.
 Det tyske mindretals organisationer m.v.
Hovedorganisationen for tyske nordslesvigere (Bund deutscher  

 Nordschleswiger - BdN) oprettedes i 1945. Formålet med organisationen er at  

 varetage det tyske mindretals interesser i Danmark og at medvirke til en  

 harmonisk udvikling i det dansk-tyske grænseland.
Forbundet udgør rygraden i  

 Slesvigsk Parti (SP), som især repræsenterer mindretallet i lokalpolitik.  

 Partiet har et medlem i Sønderjyllands Amtsråd og er repræsenteret i  

 adskillige lokale kommunalbestyrelser.
Efter at det tyske mindretal ved folketingsvalget i 1964 mistede sit  

 folketingsmandat, oprettedes der i 1965 et kontaktudvalg for det tyske  

 mindretal, bestående af repræsentanter for Folketingets partier og medlemmer  

 af det tyske mindretal med stats-, og senere indenrigsministeren som formand.  

 Udvalget har til opgave at forhandle politiske og kulturelle anliggender af  

 interesse for mindretallet, hvad enten disse anliggender vedrører en flerhed  

 af personer eller enkeltpersoner.
Udvalget holder møde mindst en gang om  

 året.
I 1983 oprettedes endvidere et sekretariat for det tyske mindretal i  

 København, som varetager den daglige kontakt til Folketinget og regeringen.  

 Sekretariatets leder udpeges af mindretallet.
Det tyske mindretal udgiver det tysksprogede dagblad  

 »Nordschleswiger«, som udkommer i et stabilt oplag.
Der findes  

 derudover ikke tyske uge- eller månedsblade, der er udgivet af mindretallet,  

 ligesom det lokale udbud af radio og TV ikke omfatter nogen særskilt  

 mindretalsdrevet station.
Såvel Danmarks Radio - især den lokale Radio Syd -  

 som TV-Syd behandler imidlertid jævnligt forhold af interesse for  

 mindretallet.
De lokale skole- og børnehaveforeninger for det tyske mindretal, der er  

 sluttet sammen i Det Tyske Skole- og Sprogforbund (Deutscher Schul- und  

 Sprachverein) driver 24 børnehaver og i alt 17 skoler.
Disse er 15  

 folkeskoler, heraf fem centralskoler, et gymnasium (Deutsches Gymnasium i  

 Aabenraa) og en efterskole i Tinglev.
Undervisningssproget i skolerne er  

 tysk, men en bred uddannelse i dansk sprog og litteratur er obligatorisk.
På  

 det tyske gymnasium er undervisningssproget ligeledes tysk med supplerende  

 undervisning i dansk sprog og litteratur, der fører op til en fuld dansk  

 studentereksamen.
De tyske privatskoler modtager i lighed med andre private  

 skoler offentligt tilskud.
Herudover yder staten i henhold til lov om  

 friskoler og private grundskoler m.v. et supplerende tilskud til de tyske  

 mindretalsskoler, der fordeles af Deutscher Schul- und Sprachverein.
III.
Konventionens indhold.
Rammekonventionen er det første juridisk bindende multilaterale  

 instrument, der omhandler den generelle beskyttelse af nationale mindretal.  

 Dets formål er at specificere de juridiske principper, som staterne  

 forpligter sig til at respektere for at sikre beskyttelsen af nationale  

 mindretal.
Konventionen er en rammekonvention, der hovedsagelig indeholder  

 program-type bestemmelser, der angiver de mål, som staterne forpligter sig  

 til at forfølge.
Bestemmelserne, der ikke vil være direkte anvendelige, giver  

 staterne en vis margin ved gennemførelsen af konventionen, således at de vil  

 kunne tage særlige omstændigheder i betragtning.
 Rammekonventionen indeholder ingen definition af begrebet »nationalt  

 mindretal«, idet det ved udarbejdelsen af konventionen erkendtes, at det  

 på indeværende tidspunkt ikke var muligt at udarbejde en definition, der  

 ville kunne opnå generel støtte hos alle Europarådets medlemsstater.
 Gennemførelsen af de principper, der indeholdes i rammekonventionen, vil  

 skulle ske gennem national lovgivning og passende regeringsforanstaltninger.  

 Konventionen indebærer ikke nogen anerkendelse af kollektive rettigheder,  

 idet den lægger vægten på beskyttelsen af personer, der tilhører nationale  

 mindretal, som kan udøve deres rettigheder individuelt eller i fællesskab med  

 andre (jf. om art. 3, stk. 2 nedenfor).
 Rammekonventionen indeholder en præambel og 32 artikler, der er opdelt i 5  

 afsnit.
 Afsnit I (art. 1-3) indeholder visse grundlæggende principper.
 Afsnit II (art. 4-19) indeholder en række specifikke principper.
 Afsnit III (art. 20-23) indeholder forskellige bestemmelser vedrørende  

 fortolkningen og anvendelsen af rammekonventionen.
 Afsnit IV (art. 24-26) indeholder bestemmelser om overvågningen af  

 konventionens gennemførelse.
 Afsnit V (art. 27-32) indeholder sædvanlige afsluttende bestemmelser.
 Til de enkelte bestemmelser bemærkes følgende:
Præamblen I præamblen redegøres for rammekonventionens baggrund og formål, og  

 der henvises i denne forbindelse til de andre internationale instrumenter,  

 der har udgjort en kilde til inspiration ved udarbejdelsen af  

 rammekonventionen, d.v.s.
Den europæiske Menneskerettighedskonvention og FN  

 og CSCE (nu OSCE)- instrumenter, der indeholder forpligtelser vedrørende  

 beskyttelsen af nationale mindretal.
Under hensyn til, at rammekonventionen  

 også står åben for stater, der ikke er medlemmer af Europarådet, besluttedes  

 det i rammekonventionen at optage en række principper, som medfører  

 rettigheder og friheder, som allerede er sikret i Den europæiske  

 Menneskerettighedskonvention eller i protokollerne hertil.
I øvrigt fremhæves  

 det, at den etniske, kulturelle, sproglige og religiøse identitet for enhver  

 person, der tilhører et nationalt mindretal, ikke blot bør respekteres, men  

 der bør også skabes passende forhold, der gør det muligt for dem at udtrykke,  

 bevare og udvikle denne identitet.
Afsnit I I art. 1 fremhæves, at beskyttelsen af nationale mindretal og af  

 rettighederne og frihederne for personer, der tilhører disse mindretal, udgør  

 en integrerende del af den internationale beskyttelse af menneskerettigheder.  

 Det fastslås hermed, at beskyttelsen af nationale mindretal ikke udelukkende  

 kan betragtes som staternes indre anliggender.
Bestemmelsen skal forstås  

 således, at der ikke er tale om kollektive rettigheder for nationale  

 mindretal, jf. bemærkningerne nedenfor til artikel 3.
Art. 2 indeholder et sæt principper for anvendelsen af  

 rammekonventionen.
Selvom de er af generel karakter, har de særlig betydning  

 for det område, der er dækket af rammekonventionen.
Art. 3 indeholder to forskellige, men beslægtede principper.
I  

stk. 1 fremhæves, at enhver person, der tilhører et nationalt  

 mindretal, frit skal kunne vælge, om vedkommende ønsker at blive behandlet  

 som tilhørende et sådant mindretal eller ej.
Bestemmelsen giver dog ikke  

 adgang til, at personer vilkårligt skal kunne vælge at tilhøre et  

 hvilketsomhelst nationalt mindretal, idet den forudsætter visse objektive  

 kriterier vedrørende personens identitet.
I stk. 2 fastslås, at de  

 rettigheder og friheder, der følger af rammekonventionen, kan udøves  

 individuelt eller i fællesskab med andre.
En fælles udøvelse af de omhandlede  

 rettigheder indebærer dog ikke, at disse kan betragtes som kollektive  

 rettigheder.
Afsnit II Formålet med art. 4 er at sikre anvendelsen af princippet om lighed  

 og ikke-diskrimination for personer, der tilhører nationale mindretal.
Det  

 fastslås i denne forbindelse, at det for at fremme den fulde og effektive  

 ligestilling mellem personer, der tilhører et nationalt mindretal, og  

 personer, der tilhører flertallet, kan være nødvendigt at tage særlige  

 forholdsregler, der tager hensyn til de specielle forhold, som personer, der  

 tilhører nationale mindretal, lever under.
 Med hensyn til bestemmelsens gennemførelse i Danmark bemærkes, at  

 nationale mindretal i Danmark er beskyttet af bestemmelsen i grundlovens §  

 70, hvorefter ingen på grund af sin trosbekendelse eller afstamning må  

 berøves adgang til den fulde nydelse af borgerlige og politiske rettigheder.
Art. 5 fastslår, at deltagerstaterne har pligt til at sikre, at  

 personer, der tilhører nationale mindretal, kan vedligeholde og udvikle deres  

 kultur og bevare de vigtigste elementer af deres identitet især i henseende  

 til religion, sprog, traditioner og kulturel baggrund.
Endvidere fastslås  

 det, at sådanne personer ikke må assimileres mod deres vilje.
 I art. 6, stk. 1 fastslås vigtigheden af at fremme den gensidige  

 respekt, forståelse og samarbejde mellem alle, der bor i staten, uden hensyn  

 til disse personers etniske, kulturelle, sproglige eller religiøse identitet,  

 især inden for uddannelse, kulturlivet og medierne, medens stk. 2  

 fremhæver forpligtelsen til at beskytte personer, som kan blive udsat for  

 trusler, diskrimination, fjendtlighed eller vold som følge af disse personers  

 særlige identitet.
 Med hensyn til Danmarks opfyldelse af sidstnævnte bestemmelse kan navnlig  

 henvises til straffelovens §§ 136, 266, 266 a og 266 b, lov om forbud mod  

 forskelsbehandling på grund af race m.v. samt straffelovens kapitel 25 om  

 forbrydelser mod liv og legeme.
Formålet med art. 7 er at sikre respekten for de grundlæggende  

 friheder, der nævnes i artiklen, for enhver person, der tilhører et nationalt  

 mindretal.
De omhandlede friheder er af universel karakter, jf. de  

 tilsvarende bestemmelser i artikel 9, 10 og 11 iDen europæiske  

 Menneskerettighedskonvention, men har særlig betydning for beskyttelsen af  

 nationale mindretal.
Af de grunde, der er omtalt foran vedrørende præamblen,  

 besluttedes det ved udarbejdelsen af rammekonventionen at medtage visse  

 forpligtelser, der allerede indeholdes i menneskerettighedskonventionen.  

 Visse af de omhandlede friheder er dog givet en videre beskyttelse i artikel  

 8 og 9, jf. nedenfor.
 De omhandlede rettigheder i artikel 7 er i øvrigt helt eller delvist  

 sikret ved grundlovens regler om ytrings-, forenings- og forsamlingsfrihed,  

 jf. grundlovens §§ 77-79, samt med hensyn til religionsfriheden grundlovens  

 §§ 67 og 70.
Art. 8 fastsætter mere detaljerede regler for beskyttelsen af  

 religionsfriheden, idet det fremhæves, at enhver person, der tilhører et  

 nationalt mindretal, ikke blot har ret til at udøve sin religion eller tro,  

 men også ret til at oprette religiøse institutioner, organisationer og  

 foreninger.
De omhandlede friheder følger dog allerede af  

 ikke-diskriminationsbestemmelsen i artikel 4.
Det følger af Den europæiske Menneskerettighedskonventions artikel 9, at  

 enhver har ret til at tænke frit og til samvittigheds- og religionsfrihed.  

 Friheden til at udøve sin religion eller tro kan efter artiklens stk. 2  

 underkastes sådanne begrænsninger, som er foreskrevet ved lov og er  

 nødvendige i et demokratisk samfund af hensyn til den offentlige  

 orden, sundheden eller sædeligheden eller for at beskytte andres  

 rettigheder og friheder.
Bestemmelsen giver »enhver«, dvs. også  

 nationale mindretal, ret til religionsfrihed.
 Af grundlovens § 67 følger, at borgerne har ret til at forene sig i  

 samfund for at dyrke Gud, dog således at intet læres eller foretages, som  

 strider mod sædeligheden eller den offentlige orden.
I henhold til rammekonventionens artikel 23 skal de rettigheder og  

 friheder, der følger af rammekonventionen, i det omfang, de er genstand for  

 en tilsvarende bestemmelse i Den europæiske Menneskerettighedskonvention  

 eller i protokollerne hertil, forstås således, at de svarer til sidstnævnte  

 bestemmelser.
Under henvisning til denne bestemmelse sammenholdt med  

 menneskerettighedskonventionens artikel 9, stk. 2 anses rammekonventionens  

 artikel 8 for at stemme overens med grundlovens § 67. Der forudses således  

 ikke behov for ændringer i dansk lovgivning i forbindelse med ratifikation af  

 konventionen.
Art. 9 indeholder mere detaljerede regler for ytringsfriheden og  

 er udarbejdet på grundlag af artikel 10 i Den europæiske  

 Menneskerettighedskonvention.
Den fremhæver i stk. 1 retten til at  

 modtage og meddele oplysninger og tanker på mindretalssproget uden  

 indblanding fra offentlige myndigheder og forpligtelsen til at sikre, at der  

 ikke sker forskelsbehandling med hensyn til adgangen til medierne.
Dette skal  

 dog kun ske i det omfang, de respektive landes forfatningsmæssige  

 bestemmelser måtte give mulighed for at regulere adgangen hertil.
Stk.  

 2 indeholder en bestemmelse om, at foranstående ikke må forhindre krav  

 om, at radio- og fjernsynsvirksomhed eller filmvirksomhed kun må drives i  

 henhold til bevilling, der skal gives uden forskelsbehandling og på grundlag  

 af objektive kriterier.
Stk. 3 omhandler adgangen til at oprette og  

 bruge trykte medier samt forpligtelsen til at sikre, at personer, der  

 tilhører nationale mindretal, gives mulighed for at drive egen radio- og  

 fjernsynsvirksomhed.
Endelig fremhæves i stk. 4 behovet for særlige  

 forholdsregler med det dobbelte formål at lette adgangen til medierne for  

 personer, der tilhører nationale mindretal, og at fremme tolerance og  

 kulturel pluralisme.
Bestemmelsen supplerer sidste punktum i stk. 1, jf.  

 foran.
 Reglen om ytringsfrihed findes i grundlovens § 77, og adgangen til at ytre  

 sig på et mindretalssprog er ikke begrænset i gældende dansk ret.  

 Bestemmelsen antages imidlertid ikke at være til hinder for, at der gribes  

 ind, såfremt det, der kommunikeres på mindretalssproget, er i strid med  

 materielle regler, herunder straffelovens § 264 d, § 266 b, § 152, § 267 samt  

 forvaltningslovens § 27. Bestemmelsen i artikel 9 må i øvrigt i det omfang,  

 artiklen ikke fastsætter særlige rettigheder, fortolkes i overensstemmelse  

 med menneskerettighedskonventionens artikel 10. Med hensyn til nationale  

 mindretals ret til i et vist omfang at kunne henvende sig til administrative  

 myndigheder på mindretalssproget henvises til rammekonventionens artikel 10,  

 stk. 2, jf. nedenfor.
Med hensyn til adgang til medierne bemærkes, at lov om radio- og  

 fjernsynsvirksomhed, jf. lovbekendtgørelse nr. 578 af 24. juni 1994, åbner  

 mulighed for, at selskaber, foreninger og lignende kan få tilladelse til at  

 drive deres egen lokalradio- eller -fjernsynsvirksomhed.
Desuden kan alle,  

 der ikke har tilladelse til lokal programvirksomhed, få tilladelse til radio-  

 og fjernsynsvirksomhed ved hjælp af satellit eller kabelanlæg.
 Nationale mindretal kan således på lige fod med alle andre opnå tilladelse  

 til at oprette og drive deres egne radio- og tv-stationer.
For det tyske mindretal i Sønderjylland har mulighederne for adgang til  

 medierne i det lokale område særlig interesse.
Lokalradioordningen har som  

 udgangspunkt, at der er mindst en sendemulighed til rådighed i hver kommune.  

 Tilladelser udstedes af lokale nævn, der skal have en alsidig repræsentation  

 af det lokale foreningsliv.
Det er praksis, at flere tilladelseshavere deles  

 om sendemulighederne, så det samlede mediebillede bliver så alsidigt som  

 muligt.
Det er således muligt for mindretallet at få adgang til at drive egen  

 radio/tv-virksomhed.
Lokalradioen »Grænseegnens Lokalradio« sender  

 programmer på både tysk og dansk.
Danmarks Radio og TV 2, inkl.
DR's regionalradioer og TV 2's regionale  

 tv-stationer, er public service institutioner, der er forpligtet til at  

 betjene hele befolkningen, og som i deres programvirksomhed skal lægge  

 afgørende vægt på informations- og ytringsfriheden.
TV 2's regionale  

 tv-stationer - herunder TV-Syd, som dækker Syd- og Sønderjylland - skal  

 endvidere lægge vægt på tilknytningen til regionen.
Ifølge loven skal der i  

 forbindelse med oprettelse af en regional tv-station dannes et  

 repræsentantskab med en alsidig repræsentation af det regionale kultur- og  

 samfundsliv.
 Det tyske mindretal i Sønderjylland er repræsenteret i TV-Syds  

 repræsentantskab og i det amtsprogramråd, som følger Danmarks Radios  

 regionale radiostation Radio Syd's virksomhed.
Både Radio Syd og TV-Syd beskæftiger sig regelmæssigt med det tyske  

 mindretals forhold i programvirksomheden.
Radio Syd har, foruden den daglige  

 dækning af regionens begivenheder, hver 14. dag udsendelsen  

 »Grænseland«, som omhandler emner fra det tyske mindretal i  

 Sønderjylland og det danske mindretal i Sydslesvig.
En gang om måneden sendes  

 programmet »Grænseland Europa« på P1 - altså landsdækkende.
Det har  

 udgangspunkt i mødet mellem dansk og tysk og debatterer såvel nationale som  

 europæiske spørgsmål.
En repræsentant for det tyske mindretal har gennem et  

 par år været fast debatdeltager i programmet.
TV-Syd har ingen fast programsatte udsendelser, der beskæftiger sig  

 specielt med grænselandsemner.
Men stationen har jævnligt udsendelser og  

 indslag om det tyske mindretals forhold og har planer om et fælles dansk/tysk  

 magasinprogram i samarbejde med NDR i Kiel.
Begge stationer har regelmæssig  

 kontakt med det tyske mindretal for at diskutere sager af fælles interesse.
Art. 10 fremhæver i stk. 1 retten for enhver person, der  

 tilhører et nationalt mindretal, til frit og uden indblanding at bruge sit  

 mindretalssprog privat og offentligt, mundtligt såvel som skriftligt.
Af  

stk. 2 fremgår, at deltagerstaterne under visse betingelser så vidt  

 muligt skal søge at sikre, at mindretalssproget kan bruges i forholdet til de  

 administrative myndigheder.
Endelig fastslås i stk. 3 , at personer,  

 der tilhører nationale mindretal, i tilfælde af anholdelse m.v. har ret til  

 at blive underrettet om grundene hertil på et sprog, som vedkommende forstår.  

 Sidstnævnte bestemmelse giver dog ikke en videregående beskyttelse end de  

 garantier, der indeholdes i artikel 5 og 6 i Den europæiske  

 Menneskerettighedskonvention.
 For så vidt angår begrebet »administrative myndigheder« i  

 artiklens stk. 2 antages dette at være offentlige myndigheder i traditionel  

 forvaltningsretlig forstand, men forudsættes dog også at gælde f.eks.  

 Folketingets Ombudsmand.
 Kontakt mellem en person fra et nationalt mindretal og en offentlig  

 myndighed i traditionel forvaltningsretlig forstand kan enten finde sted i  

 forbindelse med, at den offentlige myndighed skal træffe en afgørelse eller i  

 forbindelse med myndighedens udøvelse af faktisk forvaltningsmyndighed.
Der findes ikke i dansk ret særlige regler om offentlige  

 forvaltningsmyndigheders vejledningspligt over for nationale mindretal.  

 Derimod findes der regler om offentlige myndigheders vejledningspligt på et  

 fremmedsprog over for udlændinge.
Det følger af den almindelige  

 vejledningspligt efter forvaltningslovens § 7, stk. 1, at de danske  

 forvaltningsmyndigheder i almindelighed må sikre sig, at de er i stand til at  

 forstå og blive forstået af udlændinge, der retter henvendelse til  

 myndighederne om sager, der skal tages under behandling af myndighederne og  

 om fornødent stille tolk til rådighed, når den, der retter henvendelse til  

 myndighederne, ikke behersker det danske sprog tilstrækkeligt godt.
Art. 11 omhandler i stk. 1 retten til at bruge vedkommendes  

 efternavn og fornavne på mindretalssproget og i stk. 2 retten til at  

 fremvise skilte og lignende af privat karakter på dette sprog.
Efter stk.  

 3 forpligter deltagerstaterne sig til under visse betingelser også at  

 gengive stednavne, gadenavne m.v. beregnet for offentligheden på  

 mindretalssproget.
Med hensyn til retten til at bruge sit slægtsnavn og fornavne på  

 mindretalssproget bemærkes, at de danske myndigheder i alle relationer  

 anerkender det tyske mindretals tysklydende navne.
Bogstaver som f.eks. u og  

 o anerkendes således også.
Vedrørende retten til at fremvise skilte og lignende af privat karakter på  

 mindretalssproget bemærkes, at der i den danske færdsels-, vej- og  

 miljølovgivning er regler, der indeholder en række restriktioner med hensyn  

 til borgernes muligheder for at opsætte skilte, og en række krav til disses  

 udseende, størrelse, indhold m.v.
Sådanne restriktioner vil også gælde for  

 skiltning på et mindretalssprog, og det forudsættes derfor, at bestemmelsen  

 fortolkes således, at skiltning på mindretalssproget alene kan ske i samme  

 omfang som landets øvrige borgere.
Med hensyn til den i stk. 3 indeholdte bestemmelse bemærkes, at skønnet  

 med hensyn til, om der er et tilstrækkeligt behov for den omhandlede  

 skiltning på mindretalssproget, tilkommer den pågældende vejbestyrelse.
Det  

 antages i denne forbindelse, at der ikke vil være noget behov for en sådan  

 skiltning i Danmark.
En dobbeltsproget skiltning vil i øvrigt medføre  

 problemer vedrørende skiltenes overskuelighed og læsbarhed, hvilket vil have  

 en negativ indvirkning på trafiksikkerheden.
Formålet med art. 12 er at søge at fremme kendskabet både til  

 nationale mindretals og flertalsbefolkningens kultur, historie, sprog og  

 religion, jf. også art. 6. Dette skal bl.a. ske ved at der gives passende  

 muligheder for læreruddannelse og adgang til lærebøger, og ved at kontakter  

 mellem studenter og lærere fra forskellige samfund lettes.
Endelig fremhæves  

 forpligtelsen til at fremme lige muligheder for adgangen til uddannelse.
I bestemmelserne om statens uddannelsesstøtte er der fastsat særlige  

 vilkår for det tyske mindretal i Danmark.
Efter Styrelsens nærmere  

 bestemmelse kan der således gives uddannelsesstøtte til uddannelser i  

 Tyskland, jf. bekendtgørelse nr. 671 af 7. august 1995, § 50. I praksis gives  

 der støtte til uddannelser til børnehavepædagog, lærer (herunder  

 gymnasielærer), præst og bibliotekar.
I art. 13 fastslås, at personer, der tilhører nationale mindretal,  

 har ret til at oprette og drive deres egne private undervisnings- og  

 uddannelsesinstitutioner.
Dette skal dog ske inden for de rammer, der er  

 fastlagt i det almindelige uddannelsessystem, herunder især med hensyn til  

 tvungen skolegang.
Samtidig fastslås det, at den omhandlede ret ikke medfører  

 nogen økonomiske forpligtelser for deltagerstaterne, men udelukker dog heller  

 ikke muligheden for sådanne bidrag.
I henhold til lovbekendtgørelse nr. 524 af 22. juni 1995 om friskoler og  

 private grundskoler (friskoleloven) er der generelt meget fri adgang til at  

 oprette skoler som selvejende institutioner med statstilskud.
Der findes i  

 dag 15 tyske skoler i Danmark, som får statstilskud efter denne lov.
Efter  

 lovens § 19 er det en betingelse for at få statstilskud, at skoler, der  

 oprettes efter friskoleloven, skal have 28 elever på 1.- 7. klassetrin - i  

 det første og andet skoleår dog kun 12 og 20 elever.
Undervisningsministeren  

 kan dog fravige elevtalskravene i særlige tilfælde.
Bestemmelsen er anvendt  

 til at give de tyske mindretalsskoler i Danmark en generel dispensation fra  

 elevtalskravet ned til 10 elever.
Efter § 14 yder staten supplerende tilskud til tyske mindretalsskoler  

 inden for en årlig bevilling, der fastsættes på finansloven.
Det Tyske Skole-  

 og Sprogforbund fordeler tilskuddet til skolerne.
Efter bekendtgørelse om  

 tilskud m.v. til friskoler og private grundskoler m.v. § 18 skal det ekstra  

 tilskud til de tyske mindretalsskoler dække det særlige udgiftsbehov, som er  

 nødvendigt for opretholdelse og sikring af det tyske mindretals skolevæsen  

 ved Deutscher Schul- und Sprachverein fur Nordschleswig.
I udgiftsbehovet  

 indgår timer til den dobbelte modersmålsundervisning, et særligt  

 driftstilskud til sikring af skolernes eksistens og andre  

 mindretalsspecifikke ordninger.
Det tyske mindretal har sit eget gymnasium i Aabenraa, der drives som  

 privatgymnasium efter de almindelige regler herom.
Uddannelsen er principielt  

 identisk med en dansk studentereksamen, såvel indholdsmæssigt som  

 kompetencemæssigt, bortset fra at eleverne har et højere kompetenceniveau i  

 tysk.
Dette svarer til situationen i Sydslesvig, hvor Duborgskolen (det  

 danske gymnasium) også har dobbelt kompetence, dvs. anerkendes både i Danmark  

 og Tyskland.
Art. 14 fastslår indledningsvis forpligtelsen til at anerkende, at  

 personer, der tilhører nationale mindretal, har ret til at lære vedkommendes  

 mindretalssprog.
Medens denne forpligtelse ikke i sig selv medfører særlige  

 krav til staten, især af økonomisk karakter, fremhæves det dog videre, at  

 staterne under visse betingelser så vidt muligt skal søge at sikre, at  

 personer, der tilhører nationale mindretal, har passende muligheder for at få  

 undervisning i mindretalssproget eller for at blive undervist på dette sprog.  

 Dette bør dog ske uden skade for indlæringen af det officielle sprog eller  

 for undervisningen på dette sprog.
 Der henvises til bemærkningerne foran til art. 13.
Art. 15 indeholder en forpligtelse for deltagerstaterne til at  

 skabe de nødvendige forudsætninger for, at personer, der tilhører nationale  

 mindretal, kan deltage aktivt i det kulturelle, sociale og økonomiske liv og  

 i offentlige anliggender, især dem, der vedrører dem.
Formålet med  

 bestemmelsen er at fremme den reelle ligestilling mellem personer, der  

 tilhører nationale mindretal, og dem, der udgør flertallet.
Formålet med art. 16 er at beskytte mod forholdsregler, som ændrer  

 befolkningssammensætningen i områder, der bebos af personer, der tilhører  

 nationale mindretal, og som har til formål at begrænse de rettigheder og  

 friheder, der følger af rammekonventionen.
Som eksempler på sådanne  

 forholdsregler kan nævnes ekspropriation, udsættelser af boliger,  

 fordrivelser eller ændring af administrative grænser.
 Art. 17 indeholder dels en forpligtelse til at respektere retten  

 til at etablere og vedligeholde frie og fredelige kontakter over  

 landegrænserne, dels retten til at deltage i ikke-statslige organisationers  

 aktiviteter.
 I art. 18 opfordres deltagerstaterne til, hvis omstændighederne  

 tilsiger det,at indgå to- eller flersidige aftaler med henblik på  

 beskyttelsen af nationale mindretal, ligesom artiklen tilskynder til  

 samarbejde over landegrænserne.
 Art. 19 indeholder en generel bestemmelse om muligheden for at  

 foretage begrænsninger eller lignende ved gennemførelsen af  

 rammekonventionen.
Afsnit III Art. 20 - 23 indeholder fortolkningsregler bl.a. vedrørende  

 forholdet mellem rammekonventionen og Den europæiske  

 Menneskerettighedskonvention.
Afsnit IV Art. 24 - 26 indeholder regler for kontrollen med gennemførelsen  

 af rammekonventionen.
Det fastsættes således, at Europarådets Ministerkomite  

 skal overvåge konventionens gennemførelse.
Ministerkomiteen skal i denne  

 forbindelse bistås af en rådgivende komite, hvis medlemmer skal have  

 anerkendt ekspertise inden for området vedrørende beskyttelse af nationale  

 mindretal.
Inden et år efter konventionens ikrafttræden skal Ministerkomiteen  

 træffe beslutning om sammensætningen af og procedurerne for den omhandlede  

 komite.
Deltagerstaterne forpligter sig i øvrigt til at aflægge periodiske  

 rapporter til Europarådets generalsekretær om de foranstaltninger, de har  

 taget for at gennemføre konventionen.
Den første rapport skal afgives inden  

 for et år efter konventionens ikrafttræden for den pågældende stat.
De  

 omhandlede rapporter vil blive videresendt til Ministerkomiteen.
Afsnit V Art. 27 - 32 indeholder bestemmelser om konventionens  

 undertegnelse, ratifikation og tiltrædelse, ikrafttræden m.v.  

 Rammekonventionen vil ifølge art. 27 efter indbydelse af Europarådets  

 Ministerkomite kunne undertegnes af andre end Europarådets medlemsstater,  

 ligesom sådanne stater i henhold til art. 29 senere vil kunne indbydes til at  

 tiltræde konventionen.
Rammekonventionen træder i henhold til art. 28 i kraft  

 3 måneder efter at være blevet ratificeret af 12 af Europarådets  

 medlemslande.
Skriftlig fremsættelse (27. november 1996) Udenrigsministeren (Niels Helveg Petersen):
 Herved tillader jeg mig for det høje Ting at fremsætte:
 Forslag til folketingsbeslutning om Danmarks ratifikation af  

 Europarådets rammekonvention af 1. februar 1995 om beskyttelse af nationale  

 mindretal.
(Beslutningsforslag nr.
B 69).
 Teksten til rammekonventionen blev vedtaget på Europarådets 95.  

 ministermøde den 10. november 1994, og konventionen åbnet for undertegnelse i  

 Strasbourg den 1. februar 1995. Den blev på denne dato undertegnet på  

 Danmarks vegne af Danmarks faste repræsentant ved Europarådet i Strasbourg.  

 Undertegnelsen skete under forbehold af ratifikation.
Det afgørende initiativ til rammekonventionen udgik fra Europarådets  

 topmøde i Wien den 8.- 9. oktober 1993. Stats- og regeringscheferne vedtog  

 ved denne lejlighed en særlig erklæring om nationale mindretal.
Det udtales  

 heri, at de nationale mindretal, som omvæltningerne i historien har skabt i  

 Europa, bør beskyttes og respekteres som et bidrag til stabilitet og fred.
Rammekonventionen er det første juridisk bindende multilaterale  

 instrument, der omhandler den generelle beskyttelse af nationale mindretal.  

 Dets formål er at specificere de juridiske principper, som staterne  

 forpligter sig til at respektere for at sikre beskyttelsen af nationale  

 mindretal.
Konventionen indeholder ingen definition af begrebet  

 "nationalt mindretal", idet det ved udarbejdelsen af konventionen  

 erkendtes, at det på indeværende tidspunkt ikke var muligt at udarbejde en  

 definition, der ville kunne opnå generel støtte hos alle Europarådets  

 medlemsstater.
Rammekonventionen omfatter dels en række grundlæggende rettigheder som  

 forsamlings- og foreningsfrihed, religions- og ytringsfrihed, dels  

 rettigheder på det sproglige og undervisningsmæssige område, således retten  

 til at lære vedkommendes mindretalssprog og muligheden for at blive undervist  

 heri.
Endvidere indeholder rammekonventionen en generel pligt for parterne  

 til at sikre, at personer, der tilhører nationale mindretal, kan vedligeholde  

 og udvikle deres kultur og bevare de vigtigste elementer af deres identitet,  

 især med hensyn til religion, sprog, traditioner og kulturarv.
Rammekonventionen vil træde i kraft, når den er blevet ratificeret af 12  

 af Europarådets medlemsstater.
Hidtil har 5 stater ratificeret konventionen.  

 Konventionen vil endvidere kunne undertegnes eller tiltrædes af stater, der  

 ikke er medlemmer af Europarådet.
Det er i rammekonventionen fastsat, at Europarådets Ministerkomite skal  

 overvåge de kontraherende parters gennemførelse af konventionen.
De  

 kontraherende parter forpligter sig i denne forbindelse til at fremsende  

 periodevise rapporter til Europarådets generalsekretær om de  

 lovgivningsmæssige- og andre foranstaltninger, de har taget for at gennemføre  

 principperne i rammekonventionen.
Ved vurderingen af hensigtsmæssigheden af  

 de omhandlede forholdsregler skal Ministerkomiteen bistås af en rådgivende  

 komite, der skal have anerkendt ekspertise vedrørende spørgsmål om  

 beskyttelse af nationale mindretal.
Sammensætningen af den omhandlede komite  

 skal fastlægges inden et år efter konventionens ikrafttræden.
 Af konventionens forhistorie fremgår, at rammekonventionen i første række  

 er udarbejdet med henblik på at skabe regler for beskyttelsen af de nationale  

 mindretal, som omvæltningerne i historien har skabt i Europa.
På denne baggrund er det i bemærkningerne til forslaget til  

 folketingsbeslutning anført, at konventionens anvendelsesområde i Danmark  

 efter regeringens opfattelse bør være det tyske mindretal i Sønderjylland.
I  

 forbindelse med Danmarks ratifikation af rammekonventionen bør der således  

 afgives en erklæring om, at ratifikationen omfatter dette mindretal.
 Derimod bør konventionens bestemmelser efter regeringens opfattelse ikke  

 finde anvendelse i forhold til Færøernes og Grønlands befolkninger, der som  

 følge af hjemmestyreordningerne ikke kan betegnes som mindretal i det danske  

 rige.
 Rammekonventionen bør imidlertid territorialt også omfatte Færøerne og  

 Grønland, og spørgsmålet om rammekonventionens udstrækning til disse områder  

 vil derfor samtidig med forelæggelsen for Folketinget blive forelagt for de  

 respektive hjemmestyremyndigheder.
 Danmarks ratifikation af rammekonventionen forventes på denne baggrund  

 ikke at nødvendiggøre lovændringer, ligesom forslaget heller ikke ventes at  

 medføre statsfinansielle konsekvenser.
 Idet jeg i øvrigt henviser til de bemærkninger, der ledsager forslaget,  

 skal jeg anbefale dette til det høje Tings velvillige behandling.
