Nr BSF 41 Forslag til folketingsbeslutning om stop for yderligere  

 flygtningebevillinger i 1987 Fremsat af Behnke (FP) Dohrmann (FP) Glistrup (FP) Pia Kjærsgaard (FP) den 12. november 1987 Folketinget opfordrer socialministeren til at trække aktstykke nr. 67 i folketingsåret 1987-88 tilbage fra Finansudvalget, hvori ministeren søger tilslutning til, at der kan ydes integrationsbistand til yderligere 3.300 flygtninge i 1987, at der ydes integrationsbistand til 669 flygtninge fra 1986, og at Danmarks bidrag til den internationale flygtningeorganisation JCM forhøjes med 7,2 mill. kr. til dækning af udgifterne til transport af flygtninge til Danmark.
BEMÆRKNINGER TIL FORSLAGET Danmark modtager i disse år fortsat mange flygtninge.
Flygtningenes familiesammenføringer giver problemer, idet integrationsomkostningerne ved disse konstant stiger i takt med, at familiesammenføringerne tager fart.
Danmark må derfor sige nej til flere familiesammenføringer, således at eksisterende integrationsbevillinger kan anvendes til de oprindelige flygtninge - eller bedre spares - og ikke til stærkt stigende familiesammenføringer.
Bilag 67 Socialministeriet, København, den 10. november 1987.
a.
Socialministeriet søger Finansudvalgets tilslutning til, at Dansk Flygtningehjælps bevilling på FL 1987 forhøjes, således at der bliver bevillingsmæssig mulighed for, at Dansk Flygtningehjælp kan modtage og yde integrationsbistand til yderligere 3.300 flygtninge i 1987.
Dansk Flygtningehjælps bevillinger i 1987 søges endvidere forhøjet til dækning af udgifter i integrationsbistand til 669 flygtninge, der blev modtaget i 1986 udover det antal, der blev forudsat modtaget ved udarbejdelsen af FL 1987.
Merudgiften herved anslås til i alt 518,1 mio. kr. (1987 PL-niveau), hvoraf 238,1 mio. kr. afholdes i 1987.
Socialministeriet søger endvidere om, at bevillingen til den internationale flygtningsorganisation ICM forhøjes med 7,2 mio.
kr. til dækning af udgifterne ved et større antal transporter af flygtninge m.fl. til Danmark end budgetteret på FL 1987.
De samlede udgifter ved ovennævnte forslag anslås til 525,3 mio. kr., hvoraf 245,3 mio. kr. afholdes i 1987.
Af merudgiften i 1987 dækkes 22,2 mio. kr. af et mindreforbrug vedrørende de eksisterende bevillinger.
Den resterende merudgift dækkes ved træk på Finansministeriets flygtningereserve.
b Dansk Flygtningehjælp har på FL 1987 fået bevillinger til modtagelse af 1.200 flygtninge i 1987. Den 10. september 1987 havde Dansk Flygtningehjælp fået overgivet 3.007 flygtninge.
Justitsministeriet skønner, at der kan forventes overgivet i størrelsesordenen ca. 4.500 personer til Dansk Flygtningehjælp i 1987. Skønnet er behæftet med betydelig usikkerhed.
Dansk Flygtningehjælps bevillinger søges på denne baggrund forhøjet, således at Dansk Flygtningehjælp kan modtage i alt 4.500 flygtninge i 1987 eller 3.300 flere end forudsat.
Ved udarbejdelsen af ændringsforslag til FFL 1987 i efteråret 1986 blev det skønnet, at Dansk Flygtningehjælp i 1986 ville få overgivet 6.612 flygtninge.
Det faktiske tal blev 7.281 eller 669 flere flygtninge end forudsat.
Dansk Flygtningehjælps udgifter i 1987 og i 1988 bliver som følge heraf større end forudsat på FL 1987.
Dansk Flygtningehjælps udgifter i 1987 og årene herefter ved at modtage yderligere 3.300 flygtninge i 1987 og 669 flere flygtninge i 1986 end forudsat andrager i alt 518,1 mio. kr. i 1987 PL-niveau.
 Udgifterne og personaleforøgelsen fordeler sig således:
 Der er herved regnet med en gennemsnitlig integrationsudgift pr.
flygtning på ca. 132.000 kr., hvilket er lidt mindre end ved de foregående aktstykker.
Baggrunden herfor er, at integrationsarbejdet nu i højere grad kan foregå i allerede eksisterende integrationscentre.
Integrationsperioden er som tidligere på 18 måneder i gennemsnit.
Dansk Flygtningehjælps udgifter i integrationsperioden omfatter udgifter til indkvartering og udbetaling af kontanthjælp til flygtninge, løn til Dansk Flygtningehjælps personale og diverse driftsudgifter i øvrigt.
Udgifter til flygtninges ophold på (amts)kommunale dag- og døgninstitutioner og til kommunale serviceforanstaltninger m.v. afholdes i integrationsperioden af (amts)kommunerne med 100 pct. statsrefusion.
Dansk Flygtningehjælps udgifter i 1987 til de nuværende og nye flygtninge skønnes herefter at andrage 880,6 mio. kr.
Det samlede personaleforbrug, opgjort i årsværk, anslås til 1.337,3. Skønnet kan specificeres således:
Andre ændringer vedrører nyt skøn over udgifterne i 1987 til flygtninge, modtaget i henhold til tidligere bevillinger.
Heri indgår konsekvenserne af, at antallet af personer under forsorg er steget med 122 på grund af fødsler m.v.
Når flygtningene har gennemgået integrationsprogrammet, vil de overgå til at modtage hjælp fra kommunen, hvis de ikke er i stand til at klare sig selv.
Det må antages, at langt den overvejende del vil have behov for fortsat hjælp.
Kommunernes udgifter til bistandshjælp vil derved stige.
Stigningen vil på årsbasis højst være ca. 200 mio. kr. svarende til, at alle flygtningene ville have behov for hjælp fra kommunen.
Staten refunderer kommunernes udgifter hertil med 100 pct. i 6 1/2 år regnet fra datoen for opholdstilladelsen.
På FFL 1988 er kommunernes udgifter til bistandshjælp til flygtninge anslået til 398 mio. kr. i 1987 og 669 mio. kr. i 1988 (1987 PL-niveau). Virkningen af den her forudsatte øgede tilgang af flygtninge til Dansk Flygtningehjælp vil på kalenderårsbasis først slå fuldt ud igennem i kommunernes udgifter i 1989.
Udgifterne til den internationale flygtningeorganisation ICM, der efter anmodning fra Dansk Flygtningehjælp sørger for transporten af flygtninge til Danmark, har i 1987 været stærkt stigende som følge af stigningen i antallet af familiesammenføringer.
Siden 1981 har der under Socialministeriet på de årlige finanslove været opført et beløb til dækning af ICM's udgifter ved transport af flygtninge til Danmark.
I udlændingeloven findes ikke hjemmel til afholdelse af rejseudgifter for flygtninge.
Alene de årlige finanslovsbevillinger giver grundlag for, at den danske stat kan betale for flygtningetransport til Danmark.
Beløbet dækkede indtil 1985 udgifterne ved transport af flygtninge, der blev modtaget under den daværende flygtningekvote på 500.
Familiesammenførte ægtefæller og børn til herboende flygtninge var omfattet af denne kvote og havde sædvanligvis flygtningestatus ved indrejsen til Danmark.
Som følge af det store antal spontane flygtninge, der begyndte at komme til landet fra 1984, blev den hidtidige kvoteordning ændret med virkning fra 1985. Kvoten er herefter på 250 pladser og omfatter kun flygtninge, der modtages efter aftale med FN's Flygtningehøjkommissær (UNHCR). Familiesammenførte ægtefæller og børn er ikke omfattet af denne kvote.
Bevillingen til ICM omfattede efter 1985 fortsat transport af kvoteflygtninge, dvs. nu 250 personer.
Efter ikrafttrædelsen af udlændingeloven i 1983 skete der i løbet af 1984 og 1985 endvidere den udvikling, at familiemedlemmer normalt ikke indrejste med flygtningestatus, men med opholdstilladelse efter familiesammenføringsreglerne i udlændingelovens § 9. Efter ankomsten til Danmark har en del af de pågældende imidlertid søgt flygtningestatus.
Efter Dansk Flygtningehjælps vurdering har i størrelsesordenen 30 pct. af de indrejste familiemedlemmer søgt og fået flygtningestatus.
Den bevillingsmæssige situation fra 1985 var herefter således, at familiesammenførte ægtefæller og børn, der indrejser uden flygtningestatus, ikke er omfattet af bevillingen til Dansk Flygtningehjælp til integration af flygtninge og heller ikke af bevillingen til ICM til transport af flygtninge til Danmark.
Hvis de pågældende efter ankomsten søger og får flygtningestatus, vil de blive overgivet til Dansk Flygtningehjælp til integration.
Hver enkelt transport gennemføres efter aftale med Dansk Flygtningehjælp og ICM.
Dansk Flygtningehjælp har fortsat i 1985, 1986 og 1987 aftalt transporter med ICM for familiesammenførte ægtefæller og børn.
Det betyder, at der i disse år er transporteret ægtefæller og børn uden direkte bevillingsmæssig hjemmel.
Socialministeriet har ikke givet accept til disse transporter.
I 1985 er transporteret 105 familiesammenførte og i 1986 234 familiesammenførte uden flygtningestatus til en udgift på ca. 1,0 mio. kr.
I 1987 frem til ultimo september er der transporteret 850 familiesammenførte uden flygtningestatus.
Udgiften herved anslås til ca. 2,8 mio. kr.
På grund af fejlkonteringer mellem ICM og Dansk Flygtningehjælp og sene afregninger fra ICM fandt Socialministeriet først i sommeren 1987 ud af disse forhold og bad derfor i august 1987 Dansk Flygtningehjælp om at standse transporterne af familiesammenførte ægtefæller og børn.
På FL 1987 er under konto § 15.04.22.52.03. afsat 1,0 mio. kr. til dækning af ICM's udgifter ved transport af flygninge til Danmark i 1987. Antallet af tranporter blev forudsat at ville blive 250.
Heri er ikke medregnet transport af bådflygtninge, der søges på tillægsbevillingslov i henhold til tekstanmærkning nr. 3 til § 15 på FL 1987.
Antallet af transporter i 1987 indtil ultimo september andrager 1.073. Udgiften herved anslås til ca. 3,6 mio. kr.
Hertil kommer en udgift på ca. 1,0 mio. kr., som ICM har til gode vedrørende transporter i 1985 og 1986 af familiesammenførte.
Ultimo september er der således afholdt udgifter på ca. 4,6 mio. kr. eller ca. 3,6 mio. kr. mere end budgetteret. Årsagen til denne stigning (inkl.
ICM's tilgodehavende vedrørende 1985 og 1986) er som nævnt et stort antal transporter af personer, der familiesammenføres med herboende flygtninge.
Det drejer sig i 1987 indtil ultimo september om 850 ægtefæller og mindreårige børn uden flygtningestatus med opholdstilladelse efter udlændingelovens § 9, stk. 1, nr. 2 og nr. 3, og 12 ægtefæller og mindreårige børn, som er indrejst med flygtningestatus efter udlændingelovens § 7, stk.
4. Hertil kommer 39 personer, som har fået udstedt billet, men som endnu ikke er indrejst.
Udgiften herved andrager ca. 0,1 mio. kr.
Socialministeriet søger Finansudvalgets tilslutning til at afholde ovennævnte udgifter på i alt 4,7 mio. kr. til ICM og til fremover at betale rejseomkostninger for UNHCR-kvoteflygtninge og for ægtefæller og børn, der familiesammenføres med herboende flygtninge.
Såfremt dette medfører, at der kommer flere familiesammenførte til landet, end der ville være kommet, hvis familiesammenførte selv skulle betale rejsen, vil det medføre øgede statslige og kommunale udgifter til bistandshjælp m.v.
 I resten af året 1987 forventes ICM herefter at transportere ca.
 1.000 ægtefæller og mindreårige børn og ca. 51 kvoteflygtninge.
 Udgiften herved anslås til ca. 3,5 mio. kr.
ICM skønnes således i alt at transportere ca. 2.160 personer til Danmark i 1987. Den samlede udgift til ICM i 1987 anslås til 8,2 mio. kr. eller 7,2 mio. kr. mere end bevilget på FL 1987.
 I 1988 skønnes antallet af transporter nu at blive ca. 1.500.
Udgiften herved andrager ca. 5,0 mio. kr. eller 4,0 mio. kr. mere end skønnet på FFL 1988.
Socialministeriet vil ændre rapporteringsprocedurerne for rejser ved ICM, så det sikres, at der kun gennemføres rejser svarende til bevillingens forudsætninger.
Socialministeriet vil stille ændringsforslag til FFL 1988 i overensstemmelse hermed.
c.
Sagen forelægges Finansudvalget, da man ikke inden for de på finansloven for 1987 givne bevillinger kan yde integrationsbistand til de yderligere 3.300 flygtninge, der forventes overgivet til Dansk Flygtningehjælp i 1987.
e.
Under henvisning til ovenstående anmodes om tilslutning til at forhøje bevillingen til modtagelse og integration af flygtninge til dækning af merudgifter ved modtagelse af yderligere 3.300 flygtninge i 1987 samt 669 flere flygtninge i 1986 end forudsat ved FL 1987. Endvidere søges bevillingen til den internationale flygtningeorganisation ICM forhøjet til dækning af udgifterne ved transport af flygtninge m.fl. til Danmark.
Forslaget vil give anledning til, at der på forslag til tillægsbevilling for 1987 skal opføres følgende:
