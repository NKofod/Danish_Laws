Skriftlig fremsættelse (15. marts 2006) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
Forslag til lov  

 om  

 ændring af lov om tilskud til afvikling af  

 studiegæld og om eftergivelse af studiegæld (Forenkling af reglerne om  

 eftergivelse af studiegæld samt forsøg med eftergivelse af gæld til det  

 offentlige for socialt udsatte grupper) (Lovforslag nr.
L 174).
 Lovforslaget har for det første til formål at forenkle  

 reglerne for eftergivelse af studiegæld på baggrund af de erfaringer, der er  

 indvundet siden revisionen af regelsættet i 1998, hvor kriterierne for  

 eftergivelse blev objektiviseret.
 Lovforslaget har for det andet til formål, på forsøgsbasis  

 at etablere mulighed for eftergivelse af gæld til det offentlige for  

 skyldnere,  

 der har modtaget kontanthjælp, starthjælp eller introduktionsydelse i 4 år  

 eller mere, og dermed styrke incitamentet for denne gruppe til at søge ud på  

 arbejdsmarkedet eller gå i gang med en uddannelse.
Eftergivelse af studiegæld Reglerne om eftergivelse af studiegæld blev revideret i  

 1998, jf. lov nr. 1087 af 29. december 1997, og i lyset af de siden da  

 indvundne erfaringer foreslås det nu for det første, at reglen i lovens § 15  

 om  

 muligheden for en forhåndstilkendegivelse om eftergivelse på et senere  

 tidspunkt ophæves.
 Som kompensation for bortfaldet af muligheden for  

 forhåndstilkendegivelse foreslås det for det andet, at fristen for ansøgning  

 om  

 eftergivelse nedsættes til 9 år efter, at låntager har afsluttet eller  

 afbrudt  

 sin uddannelse mv.
 Det foreslås for det tredje, at en række begrænsninger for  

 muligheden for at få genoptaget en eftergivelsessag, som tidligere er afgjort  

 efter de indtil 1. januar 1998 gældende regler, ophæves.
Forsøg med eftergivelse af gæld til det  

 offentlige for socialt udsatte grupper På finansloven for 2005 blev der afsat 25,0 mio. kr. årligt  

 i fire år til et forsøg med gældslempelse/gældseftergivelse for socialt svage  

 grupper, jf.
FL 2005, § 15.75.28.50. Baggrunden herfor var, at en  

 spørgeskemaundersøgelse foretaget af Social Forsknings Instituttet (SFI)  

 pegede  

 på, at gæld til det offentlige for de svageste kontanthjælpsmodtagere kan  

 være  

 en barriere for at komme i beskæftigelse, fordi en evt. økonomisk fremgang  

 som  

 følge af beskæftigelse vil blive mødt med krav om afdrag på den offentlige  

 gæld  

 fra inddrivelsesmyndighederne.
Sigtet med forsøgsordningen er således på forsøgsbasis i 4  

 år at etablere et regelsæt, som giver mulighed for gennem eftergivelse af  

 gæld  

 til det offentlige at sikre, at de økonomiske incitamenter til at komme i  

 arbejde for personer, der har været i langvarig offentlig forsørgelse, ikke  

 bliver fjernet ved krav om tilbagebetaling af gæld, samtidig med at der  

 sikres  

 incitamenter til at fastholde skyldneren i beskæftigelse.
Forslaget skal  

 således ses som et målrettet beskæftigelsesfremmende initiativ for de  

 langvarige kontanthjælpsmodtagere.
 Med disse bemærkninger skal jeg anbefale forslaget til  

 Folketingets velvillige behandling.
