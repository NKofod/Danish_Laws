Skriftlig fremsættelse (28. maj 2013) Ministeren for forskning, innovation og videregående uddannelser (Morten Østergaard):
 Herved tillader jeg mig for Folketinget at fremsætte:
 Forslag til lov om ændring af universitetsloven, lov om erhvervsakademiuddannelser og professionsbacheloruddannelser, lov om videregående kunstneriske uddannelsesinstitutioner, lov om maritime uddannelser og lov om statens voksenuddannelsesstøtte (SVU). (Obligatorisk tilmelding til fag og prøver svarende til et fuldt studieår, afskaffelse af muligheden for at melde fra prøver, etablering af bedre rammer for merit ved studieophold på en anden institution eller studieskift og bedre overgange mellem bachelor- og kandidatuddannelser m.v.).
(Lovforslag nr.
L 226) Lovforslaget fremsættes som opfølgning på aftalen af 18. april 2013 mellem regeringen (Socialdemokraterne, Radikale Venstre og Socialistisk Folkeparti) og Venstre, Det Konservative Folkeparti, Dansk Folkeparti og Liberal Alliance om Reform af SU-systemet og rammerne for studiegennemførelse.
I forlængelse af denne aftale er partierne bag universitetsloven  regeringen (Socialdemokraterne, Det Radikale Venstre og Socialistisk Folkeparti), Venstre og Det Konservative Folkeparti enige om at stille klarere krav til både de studerende og universiteterne for at sikre en hurtigere studiegennemførelse.
Med lovforslaget fremmes en aktiv studiekultur samt gode rammer og færrest mulige barrierer for de studerendes uddannelsesforløb.
Universiteterne skal sikre tilrettelæggelsen af uddannelserne sådan, at de studerendes muligheder for at gennemføre inden for normeret tid understøttes.
Dette har til hensigt at skabe de bedste rammer for en hurtigere studiegennemførelse.
Lovforslaget medvirker til at fremme en aktiv studiekultur gennem obligatorisk tilmelding til fag og prøver svarende til et fuldt studieår samt afskaffelse af muligheden for at melde fra til disse prøver.
Der bliver etableret bedre rammer for merit ved studieophold på en anden institution eller studieskift, øget brug af vinteroptag og vinterstart samt bedre overgange mellem bachelor- og kandidatuddannelser.
En række af lovforslagets initiativer skal gælde for alle videregående uddannelser under Ministeriet for Forskning, Innovation og Videregående Uddannelser.
Med lovforslaget justeres reguleringen for de øvrige videregående uddannelser derfor også for så vidt angår initiativerne om obligatorisk tilmelding til fag og prøver svarende til et fuldt studieår, merit ved studieophold på anden institution eller studieskift og øget brug af vinterstart.
Initiativet om større fleksibilitet mellem bachelor- og kandidatuddannelser gælder desuden for de kunstneriske uddannelser.
 Herudover gives de videregående uddannelsesinstitutioner mulighed for at indføre en studiestartsprøve, som den studerende har to forsøg til at bestå.
Lovforslaget skal ses i sammenhæng med det samtidigt fremsatte lovforslag nr.
L 225 om ændring af SU-loven, lov om befordringsrabat til studerende ved videregående uddannelser og lov om befordringsrabat til uddannelsessøgende i ungdomsuddannelser mv.
Her foreslås på baggrund af SU-reformens initiativer en række ændringer, der blandt andet giver de uddannelsessøgende incitament til at blive hurtigere færdig med deres uddannelse.
Den politiske aftale om reformen blev indgået den 18. april 2013, hvorefter lovforslaget har været i 3 ugers ekstern høring.
Det har derfor ikke været muligt at fremsætte lovforslaget tidligere.
Af hensyn til at de uddannelsessøgende og institutionerne skal have en rimelig mulighed for at indstille sig på ændringerne og for at give tilstrækkelig tid til ændring af eventuelle studieordninger samt de bekendtgørelser, som lovforslaget tilsiger, ønskes lovforslaget derfor vedtaget inden Folketinget går på sommerferie.
 Lovforslaget foreslås at træde i kraft den 15. juli 2013.
 Idet jeg i øvrigt henviser til lovforslaget med tilhørende bemærkninger, tillader jeg mig at anbefale forslaget til velvillig behandling i det høje Ting.
