 Anpartserhvervelse af landbrugsejendom på ca. 162 ha afslået, da ingen  

 af ansøgerne agtede at tage fast bopæl på ejendommen, og da det ikke blev  

 anset for muligt at dispensere fra bopælspligten uden at forringe muligheden  

 for fælles drift i overensstemmelse med hensigterne bag reglerne om  

 etablering af andelsbrug.
 Bestyrerreglen giver alene adgang til dispensation fra det sædvanlige  

 uddannelseskrav og ikke fra bopælskravet.
De har i skrivelse af 7. december 1989 (Deres j.nr. 08.6835 MP) på vegne  

 af Hans Jørgen Nielsen, Jan Vedel Hansen og Claus Burmølle påklaget  

 Jordlovsudvalgets afgørelse af 14. november 1989, hvorefter der meddeltes  

 afslag på ansøgning om tilladelse til erhvervelse af landbrugsejendommen  

 matr. nr. 1 a m.fl.
Elvedgård  Hdg., Veflinge af areal 162,2796 ha.
 Det fremgår af sagen, at Deres klienter ved endeligt skøde underskrevet  

 den 22. juni 1989 har erhvervet ovennævnte ejendom med hver 1/3 anpart.  

 Formålet med erhvervelsen er at realisere planerne om oprettelse af et  

 kursuscenter på et 5,0053 ha stort areal, som Kort- og Matrikelstyrelsen i  

 april 1989 har godkendt udstykket.
Det frastykkede areal, hvorpå befinder sig ejendommens hovedbygning, er  

 fraskilt uden landbrugspligt, hvorfor Deres klienters ansøgning om  

 erhvervelsestilladelse alene drejer sig om den ca. 162,3 ha store ejendom.  

 Ejendommen ønskes senere genafhændet, men der er foreløbig søgt dispensation  

 for en periode af 4 år.
Den hidtidige ejer ønskes for dette tidsrum ansat som  

 bestyrer.
Det er hensigten at søge etableret en golfbane på en del af  

 ejendommens areal.
 Ansøgerne opfylder ikke landbrugslovens uddannelseskrav, og ingen af  

 ansøgerne agter at tage bopæl på ejendommen.
 Jordlovsudvalget anfører som begrundelse for afgørelsen, at den manglende  

 opfyldelse af kravene om uddannelse og bopæl medfører, at betingelserne i  

 landbrugslovens § 18a ikke er opfyldt.
 Jordlovsudvalget bemærker, at tilladelse i medfør af bestyrerreglen ikke  

 kan forventes, da der ikke findes det tilstrækkelige antal boliger på  

 ejendommen.
 De har i Deres klageskrivelse anført, at ejendommen kan drives af en  

 person med hjælp i høstperioden, og at der på ejendommen findes to boliger,  

 ligesom der er mulighed for beboelse i den nu frastykkede hovedbygning.
 Jordlovsudvalget har i forbindelse med sagens oversendelse til  

 Landbrugsministeriet oplyst, at man ikke finder, at der i klagen er fremført  

 nye oplysninger, der kan begrunde, at afgørelsen ændres.
 Allerede fordi ingen af erhververne ønsker at tage bopæl på ejendommen  

 stadfæster Landbrugsministeriet Jordlovsudvalgets afgørelse.
Både efter landbrugsloven som gældende fra 15. juli 1986 og efter den  

 nugældende udformning af loven, jf.
Landbrugsministeriets lovbekendtgørelser,  

 henholdsvis nr. 424 af 1. juli 1986 og nr. 504 af 17. juli 1989, forudsætter  

 erhvervelse i sameje som ansøgt ifølge § 18a, stk. 2, at mindst en af  

 erhververne tager fast bopæl på ejendommen.
Efter de i 1989 lempede regler  

 gælder, at den pågældende desuden skal opfylde landbrugslovens  

 uddannelseskrav og de øvrige krav for personlig erhvervelse af ejendommen,  

 mens de øvrige anpartshavere herefter alene behøver at opfylde den  

 betingelse, at de enten tager bopæl på ejendommen eller deltager i den  

 daglige drift.
Også den manglende opfyldelse af uddannelseskravet og den  

 manglende opfyldelse af kravet om, at alle anpartshavere enten tager bopæl på  

 ejendommen eller deltager i den daglige drift af denne, begrunder således det  

 meddelte afslag.
Med hensyn til bestyrerreglen bemærkes, at anvendelse af denne regel, der  

 følger af § 1 i Landbrugsministeriets bekendtgørelse nr. 549 af 15. august  

 1989 om uddannelseskrav og bopælskrav m.v. i henhold til landbrugsloven,  

 forudsætter, at ejendommen er af en sådan størrelse og beskaffenhed, at den  

 kan give fuld beskæftigelse til mindst 2 personer, hvilket efter Deres  

 oplysninger ikke er tilfældet i den foreliggende sag.
Anvendelse af  

 bestyrerreglen giver alene adgang til dispensation fra det sædvanlige  

 uddannelseskrav og ikke fra bopælskravet.
Med hensyn til muligheden for at opnå dispensation fra kravene i  

 landbrugslovens § 18a, stk. 2, jf. 1986-lovens § 18a, stk. 4, og 1989-lovens  

 § 18a, stk. 6, henvises til Landbrugsministeriets tidligere gældende  

 cirkulære nr. 54 af 19. marts 1987, pkt. 20.4.2 og Landbrugsministeriets  

 nugældende cirkulære nr. 38 af 8. marts 1990, § 71, jf. §§ 53-57. Det fremgår  

 heraf, at dispensation kun kan forventes meddelt i tilfælde, hvor en  

 fravigelse af reglerne ikke vil forringe muligheden for fælles drift i  

 overensstemmelse med hensigterne bag reglerne om etablering af andelsbrug.  

 Det fremgår endvidere, at der som hovedregel ikke kan dispenseres fra  

 bopælskravet.
Der ses ikke i den foreliggende sag, at foreligge sådanne  

 forhold, som efter praksis kan tale for en dispensation.
Landbrugsministeriet stadfæster Jordlovsudvalgets afgørelse af 14.  

 november 1989, hvorefter der er meddelt Hans Jørgen Nielsen, Jan  

  Vedel Hansen og Claus Burmølle påbud om at genafhænde hver en 1/3 del anpart  

 i ejendommen matr. nr. 1 a m.fl.
Elvedgård Hdg.,  Veflinge i henhold til  

 landbrugslovens regler.
Fristen for genafhændelse forlænges til 6 måneder fra  

 nærværende skrivelses dato.
 P.M.V.
 e.b.
