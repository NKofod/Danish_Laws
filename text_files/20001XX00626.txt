Skriftlig fremsættelse (6. november  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om arbejdsmarkedsuddannelser m.v.
(Lovforslag nr.
L 73).
 Forslag til lov om ændring af lov om åben  

 uddannelse (erhvervsrettet voksenuddannelse) m.v., lov om godtgørelse  

 ved deltagelse i erhvervsrettet voksen- og efteruddannelse og forskellige  

 andre love.
(Lovforslag nr.
L 74).
 De to lovforslag fremsættes samlet som en  

 sammenhængende del af regeringens målsætning om at  

 øge arbejdskraftens kvalifikationer gennem de erhvervsrettede grund-,  

 efter- og videreuddannelser.
Forslagene indgår i regeringens handlingsplan  

 "Bedre uddannelser" fra juni 2002 og er tredje fase i den  

 forstærkede indsats for et bredt, fleksibelt og gennemsigtigt udbud af  

 erhvervsrettet voksen- og efteruddannelse.
Første fase indebar  

 omlægning af økonomistyringen til bevillingsrammer på de  

 årlige finanslove kombineret med en række styringsredskaber,  

 herunder deltagerbetaling.
Anden fase gav grundlaget for en enstrenget  

 institutionsstruktur for erhvervsrettet voksen- og efteruddannelse, og tredje  

 fase vedrører primært en samordning af arbejdsmarkedsuddannelser  

 og enkeltfag fra de grundlæggende erhvervsrettede uddannelser som led i  

 en beskæftigelsesrelevant erhvervsrettet voksen- og  

 efteruddannelsesindsats.
 Den erhvervsrettede voksen- og efteruddannelse, der  

 omfattes af forslagene, består af arbejdsmarkedsuddannelser og udvalgte  

 enkeltfag fra grundlæggende erhvervsrettede uddannelser, dvs.  

 erhvervsuddannelser, landbrugsuddannelser og de grundlæggende social-  

 og sundhedsuddannelser.
 Den foreslåede fornyelse af rammerne for  

 erhvervsrettet voksen- og efteruddannelse indebærer dynamiske  

 udviklingsmuligheder, lokale tilpasningsmuligheder og en målrettet  

 anvendelse af ressourcerne til opnåelse af grundlæggende  

 arbejdsmarkedsrelevant kompetenceudvikling for voksne.
Forslag til lov om arbejdsmarkedsuddannelser m.v.  

 indebærer, at rammerne for arbejdsmarkedsuddannelsernes udvikling og  

 styring omlægges og ajourføres.
Samtidig vil relevante enkeltfag  

 fra erhvervsuddannelser, landbrugsuddannelser og de grundlæggende  

 social- og sundhedsuddannelser sammen med arbejdsmarkedsuddannelserne blive  

 optaget i fælles kompetencebeskrivelser, der bygger på behovet  

 for arbejdsmarkedsrelevant kompetenceudvikling inden for større  

 beskæftigelsesområder m.v.
Det nye lovgrundlag skal desuden  

 medvirke til, at udviklingsarbejdet på området for erhvervs- og  

 arbejdsmarkedsuddannelser koordineres.
 Uddannelser og enkeltfag optaget i en fælles  

 kompetencebeskrivelse får principielt lige økonomiske og andre  

 vilkår, og arbejdsmarkedsuddannelserne og enkeltfagene vil efter  

 forslaget komme til at supplere hinanden på en ny måde og derved  

 bidrage til at opfylde regeringens mål om fleksible, relevante og  

 fagligt stærke uddannelsestilbud, der kan imødekomme såvel  

 virksomhedernes som medarbejdernes behov.
De fælles kompetencebeskrivelser udarbejdes af  

 efteruddannelsesudvalg og indstilles til ministerens godkendelse gennem et  

 nyt Råd for erhvervsrettet voksen- og efteruddannelse, som er en  

 sammenlægning af Uddannelsesrådet for arbejdsmarkedsuddannelserne  

 og Bestyrelsen for Arbejdsmarkedets UddannelsesFinansiering.
Rådet  

 tillægges med forslaget en række rådgivningsopgaver med  

 hensyn til uddannelsernes indhold og funktion samt om behovet for og tilskud  

 til uddannelserne.
De fælles kompetencebeskrivelser angiver rammer for  

 den grundlæggende arbejdsmarkedsrelevante kompetenceudvikling på  

 bestemte jobområder.
Arbejdsmarkedsuddannelser nyudvikles inden for den  

 fælles kompetencebeskrivelses rammer og optages i denne på enkel  

 og hurtig vis, ligesom der optages relevante enkeltfag.
Som udgangspunkt vil  

 de enkeltfag, der optages i de fælles kompetencebeskrivelser,  

 være erhvervsrettede område- og specialefag og lignende.  

 Arbejdsmarkedsuddannelserne udvikles dels til kortuddannede, dels til  

 personer med erhvervsuddannelse eller uddannelse, der kan sidestilles hermed.
Der kan ikke indgå arbejdsmarkedsuddannelser med  

 samme mål som uddannelsesmålene for enkeltfag fra de  

 grundlæggende erhvervsrettede uddannelser.
Med forslaget  

 indføres således et princip, som hindrer overlap og  

 dobbeltudvikling.
 De fælles kompetencebeskrivelser vil dels give  

 grundlag for et samarbejde med virksomhederne, dels danne rammen om  

 eksisterende og kommende uddannelser med det fælles formål at  

 sikre arbejdsmarkedsrelevant kompetenceudvikling til voksne.
 Forslag til lov om arbejdsmarkedsuddannelser m.v. skal  

 bl.a. give grundlag for:
 - En samlet vurdering af og rådgivning om behovet  

 for voksnes kompetenceudvikling inden for arbejdsmarkedsuddannelserne og  

 udvalgte enkeltfag.
 - At udbuddet af enkeltfag fra de grundlæggende  

 erhvervsrettede uddannelser og af arbejdsmarkedsuddannelser  

 effektiviseres.
 - Lige vilkår ved adgang, ved tilrettelæggelse  

 og ved markedsføring m.v. i forbindelse med arbejdsmarkedsuddannelse  

 og enkeltfag optaget i fælles kompetencebeskrivelser.
 - Udbudsgodkendelser til arbejdsmarkedsuddannelser, der  

 tager hensyn til, om uddannelsesinstitutionerne er godkendt til at udbyde  

 grundlæggende erhvervsrettet uddannelse, geografiske forhold og  

 institutionernes faglige profil, herunder grundlag for aftaler om  

 udbudsplacering mellem godkendte udbydere, grundlag for en  

 underleverandørordning til godkendte institutioner fra private  

 udbydere og mulighed for virksomhedsforlagt undervisning.
 - Ensartede muligheder for tilskud til befordring, kost og  

 logi ved deltagelse i arbejdsmarkedsuddannelse og enkeltfag optaget i en  

 fælles kompetencebeskrivelse.
Forslag til lov om ændring af lov om åben  

 uddannelse (erhvervsrettet voksenuddannelse) m.v., lov om godtgørelse  

 ved deltagelse i erhvervsrettet voksen- og efteruddannelse og forskellige  

 andre love indebærer først og fremmest en samling af  

 taxametertilskud til arbejdsmarkedsuddannelser og enkeltfag i lov om  

 åben uddannelse (erhvervsrettet voksenuddannelse) m.v.  

 (ÅU-loven). Den sammenhængende økonomistyring og  

 rådgivningen herom vil også indeholde de øvrige  

 områder inden for erhvervsrettet voksen- og efteruddannelse, som  

 bestyrelsen for Arbejdsmarkedets UddannelsesFinansiering hidtil har  

 rådgivet om, herunder visse deltidsuddannelser, enkeltfag fra  

 deltidsuddannelser, merituddannelse på pædagogisk grunduddannelse  

 m.v.
Rådgivningsopgaven overgår som nævnt til det  

 foreslåede Råd for erhvervsrettet voksen- og efteruddannelse.
De økonomiske styringsredskaber, der i dag er til  

 rådighed for bestyrelsen for Arbejdsmarkedets UddannelsesFinansiering,  

 vil efter forslaget være til rådighed for Rådet for  

 erhvervsrettet voksen- og efteruddannelse på tilsvarende vis ved deres  

 rådgivning af ministeren på området.
Det drejer sig om  

 deltagerbetaling, aktivitetslofter, tilskudslofter og reduceret  

 godtgørelse.
Rådgivningen om styringsredskabernes anvendelse  

 på den erhvervsrettede voksen- og efteruddannelse skal ses i  

 sammenhæng med rådgivningen om aktivitet, behov, fælles  

 kompetencebeskrivelser og udbud af arbejdsmarkedsuddannelser.
Det er min hensigt, at styringsredskaberne skal anvendes  

 med henblik på at skabe en høj grad af budgetsikkerhed og  

 således, at de samlede midler, der stilles til rådighed for den  

 erhvervsrettede voksen- og efteruddannelsesindsats på de årlige  

 finanslove, fleksibelt kan imødekomme efterspørgslen.
Valget af  

 styringsredskaber skal således også ske på baggrund af  

 hensynet til efterspørgselsstyring og fleksibilitet, samt til, at  

 uddannelsesmålene i de nye fælles kompetencebeskrivelser skal  

 kunne bruges aktivt af den meget store del af arbejdsstyrken, som ikke har  

 fået en grundlæggende erhvervsrettet uddannelse i deres  

 ungdom.
 Ændringerne i ÅU-loven skal sikre mulighed for  

 lige vilkår for arbejdsmarkedsuddannelser og udvalgte enkeltfag og  

 fortsat fritagelse for deltagerbetaling for ledige dagpengeberettigede med  

 ret til seks ugers selvvalgt uddannelse.
 Med disse lovforslag kan kursusdeltagere, virksomheder og  

 uddannelsesinstitutioner fremover i samarbejde sammensætte relevante  

 forløb med anvendelse af en vifte af uddannelsesmål, så  

 der bliver sammenhæng mellem den læring, der finder sted på  

 uddannelserne og uddannelsesaktiviteterne, og den formelle og uformelle  

 læring på deltagernes daglige job.
 Idet jeg henviser til lovforslagene med tilhørende  

 bemærkninger, tillader jeg mig at anbefale lovforslagene til hurtig og  

 velvillig behandling i det høje Ting.
