Offererstatningslovens § 1  nævnets stillingtagen til, om skaden skyldes en overtrædelse af straffeloven, nævnets j.nr. 19-520-04077 Ansøger, der var norsk statsborger, var i perioden fra januar til oktober 2009 udsat for et antal voldtægter i Danmark og Norge af samme skadevolder.
Hændelserne blev efterforsket i Norge, og den norske Lagmannsret afsagde den 23-03-2017 dom.
Skadevolder blev dømt for mindst 10 voldtægter.
Lagmannsretten lagde i dommen til grund, at voldtægterne havde fundet sted i Norge såvel som i Danmark.
Ansøger blev i dommen tilkendt 350.000 NOK i godtgørelse for tort.
Kontoret for Voldsoffererstatning i Norge traf den 25-09-2017 afgørelse om godtgørelse efter norske regler og tilkendte ansøger 200.000 NOK.
Samtidig blev ansøger henvist til at søge erstatning hos Erstatningsnævnet for så vidt angik de voldtægter, der havde fundet sted i Danmark.
Ansøger søgte herefter om godtgørelse for tort for de resterende 150.000 NOK ved Erstatningsnævnet.
Nævnet fandt, at hændelserne i Danmark var omfattet af offererstatningsloven.
Nævnet lagde ved afgørelsen vægt på den norske dom, hvorefter skadevolder blev dømt for hændelser, som, den norske domstol havde fundet bevist, var sket i Danmark.
Nævnet tilkendte ansøger 75.000 DKK. i godtgørelse for tort i overensstemmelse med dansk praksis på gerningstidspunkterne.
Ved udmålingen af godtgørelsen lagde nævnet vægt på, at Lagmannsretten havde fundet det bevist, at ansøger var blevet voldtaget mere end én gang i Danmark.
