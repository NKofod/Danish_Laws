Nr BSF 25 Forslag til folketingsbeslutning om fisketegn Fremsat af Lone Dybkjær (RV) Dagmar Mørk Jensen (RV) Niels Helveg Petersen  

 (RV) den 22. oktober 1985 Folketinget opfordrer regeringen til i folketingssamlingen 1985-86 at fremsætte lovforslag om indførelse af fisketegn.
BEMÆRKNINGER TIL FORSLAGET I perioden 1972-83 har det danske samfund investeret 15,6 mia kr.
(målt i 1977-priser) i anlæg og drift af rensningsanlæg til spildevand.
Formålet med denne meget betydelige investering har været at forbedre miljøtilstanden i vore ferske og salte vande, herunder at fremme levevilkårene for de danske fiskebestande.
Det kan imidlertid konstateres, at mange af vore fiskearter fortsat har meget vanskelige eksistensvilkår.
Der ofres årligt meget store midler af frivillige organisationer på at udsætte laksefisk, uden at dette har kunnet sikre en opretholdelse af laksefiskebestanden.
Ved indførelse af fisketegn vil det sikres, at den store personkreds, der har glæde af lystfiskeri, også alle yder et bidrag til opretholdelsen af en fortsat alsidig fiskebestand.
Fisketegnet skal løses af alle, der udøver fiskeri i danske salte, brakke og ferske vande.
Undtaget herfra skulle være personer under 18 år og de fiskere og deres medhjælpere, som oppebærer mindst 3/5 af deres indkomst ved registreret erhvervsfiskeri.
Ordningen skal også omfatte det stadig stigende antal udenlandske turister, der kommer hertil for at drive sportsfiskeri.
Ordningen tænkes etableret administrativt særdeles enkelt, idet fisketegnet erhverves ved indbetaling på et girokort, hvor den af posthuset afstemplede talon således udgør tegnet.
Såfremt den årlige afgift for tegnet bliver sat til 100 kr., kan det forsigtigt anslås, at provenuet vil udgøre ca. 25 millioner kroner.
Dette provenu skal anvendes til ophjælpning, vedligeholdelse og forøgelse af fiskebestandene, samt til forbedring af fiskenes levesteder.
Forslagsstillerne er opmærksomme på, at fiskeriministeren i den skriftlige del af statsministerens åbningsredegørelse har foreslået »fisketegn« for fritidsfiskere.
Det her fremsatte forslag til folketingsbeslutning omfatter både fritidsfiskere og sportsfiskere.
