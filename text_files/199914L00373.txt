Betænkning afgivet af  

 Uddannelsesudvalget den 29. februar 2000 Betænkning over Forslag til lov om  

 ændring af lov om ungdomsskoler (Aftaler om ungdomsskolevirksomhed) Udvalget har behandlet lovforslaget i nogle møder  

 og har herunder stillet et spørgsmål til  

 undervisningsministeren, som denne har besvaret skriftligt.
Udvalget har  

 ønsket spørgsmålet tillige med ministerens besvarelse  

 heraf optrykt som bilag til betænkningen.
 Herefter indstiller  

udvalget lovforslaget til vedtagelse uændret.
Et mindretal (Dansk Folkepartis  

 medlem af udvalget) havde dog gerne set, at man i lovforslaget havde  

 åbnet mulighed for en egentlig sammenlægning af  

 ungdomsskoletilbud.
Det mener Dansk Folkeparti er en mangel.
 Efter Dansk Folkepartis opfattelse kunne det have  

 været med til at styrke ungdomsskolevirksomheden blandt andet i  

 områder, hvor det er små kommuner, som støder op til  

 hinanden.
Hans Peter Baadsgaard (S) fmd.  

  Peder Sass (S)  Jeppe Kofod (S)  

  Frode Sørensen (S)  Carsten Hansen (S)  

  Aage Frandsen (SF) Susanne Clemensen (CD)  

  Henrik Svane (RV)  Søren Kolstrup (EL)  

  Ulrik Kragh (V)  Hanne Severinsen (V)  

  Else Winther Andersen (V)  Karen Rønde (V)  

 Brian Mikkelsen (KF)  Knud Erik Kirkegaard (KF)  

  Christian H.
Hansen (DF)  

  Tove Videbæk (KRF) Frihed 2000 havde ikke medlemmer i udvalget.
Bilag Udvalgets spørgsmål til  

 undervisningsministeren og dennes svar herpå Spørgsmål 1:
Hvordan vil ministeren sikre, at ungdomsskoleelever ikke  

 bliver pålagt stor rejsetid og store rejseudgifter, og hvilken  

 øvre grænse for transporttid og -omkostninger vil ministeren  

 lægge i forbindelse med implementering af L 96? Svar:
Det er fastsat i § 2, stk. 1, i ungdomsskoleloven, at  

 kommunalbestyrelsen skal sikre kommunens unge et alsidigt tilbud om  

 ungdomsskolevirksomhed, og at det skal stå åbent for unge mellem  

 14 og 18 år, der er tilmeldt kommunens folkeregister.
Denne bestemmelse  

 berøres ikke af lovforslaget, som alene går ud på, at  

 kommunerne får hjemmel til at opfylde forpligtelsen ved at samarbejde  

 om tilbud over kommunegrænsen.
At ungdomsskolen skal stå åbent for kommunens  

 unge, betyder bl.a., at aktiviteterne skal udbydes således, at de unge  

 har reel mulighed for at tage imod dem.
Kravet vil ikke være opfyldt,  

 hvis ungdomsskolens tilbud er placeret geografisk på en sådan  

 måde, at de unge udsættes for urimelig lang transporttid eller  

 urimeligt store transportudgifter.
Lovforslaget indebærer ikke, at der herefter kan  

 sættes en ny standard for, hvad der er en acceptabel afstand.
Men det  

 kan selvfølgelig ikke udelukkes, at en ændret  

 ungdomsskolestruktur med tiden kan føre til, at der bliver  

 længere til ungdomsskolen fra nogle lokalområder og kortere fra  

 andre.
Jeg bemærker herved, at det er en klar forventning, at det  

 systematiske kommunale samarbejde, som loven åbner mulighed for, vil  

 føre til, at unge med bopæl forholdsvis nær ved en  

 kommunegrænse kan få nedsat deres transporttid ved at bruge  

 nabokommunens nærmereliggende ungdomsskole i stedet for en fjernere  

 beliggende ungdomsskole i egen kommune.
Jeg forestiller mig derfor ikke, at den foreslåede  

 lovændring vil medføre væsentligt forøgede  

 transportomkostninger/transporttid i forhold til den gældende lov.
Jeg  

 finder derfor heller ikke, at der er grundlag for at indlede overvejelser om  

 en eventuel øvre grænse for transporttid og  

 transportomkostninger for elever i ungdomsskolen.
Forholdet er jo også  

 det, at der ikke i den gældende lovgivning er regler om afstandskrav  

 eller befordringsordning på dette område.
Kun hvor elever som led i deres undervisning i folkeskolen  

 henvises til undervisning i ungdomsskolen evt. i enkelte fag, skal  

 kommunalbestyrelsen sørge for elevernes befordring.
Det skal i givet  

 fald ske i overensstemmelse med de regler, der gælder herom for  

 folkeskolen, herunder at skolevejen skal være længere end 7 km  

 for elever på 7. - 9. klassetrin og 9 km for elever på 10.  

 klassetrin.
