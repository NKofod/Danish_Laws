Skriftlig fremsættelse (8. november  

 2002) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om social  

 pension (Supplerende engangsydelse til folkepensionister) (Lovforslag nr.
L 83).
 Lovforslaget er et led i finanslovsaftalen mellem  

 Regeringen og Dansk Folkeparti.
 Formålet med lovforslaget er at sikre en  

 skattepligtig supplerende engangsydelse til de økonomisk svagest  

 stillede folkepensionister.
Forslaget indebærer, at folkepensionister, som er  

 fyldt 67 år inden den 1. januar 2003, får udbetalt en supplerende  

 engangsydelse på op til 5.000 kr. før skat, såfremt de og  

 en eventuel ægtefælle eller samlever har en samlet likvid formue  

 på mindre end 53.100 kr.
Engangsydelsen aftrappes med 100 pct. af  

 indkomstgrundlaget udover folkepensionens grundbeløb og  

 pensionstillæg, dvs. en krone for krone aftrapning.
For  

 folkepensionister, der er gift eller samlevende med en anden folkepensionist,  

 nedsættes engangsydelsen for hver pensionist med 50 pct. af parrets  

 samlede indkomstgrundlag udover folkepensionen, således at parrets  

 samlede ydelse aftrappes krone for krone.
Engangsydelser på under 200  

 kr. kommer ikke til udbetaling.
Folkepensionister, som har boet i Danmark i mindre end 40  

 år mellem det 15. og 67. år, og som dermed ikke har optjent ret  

 til fuld pension men til et antal fyrretyvendedele af fuld folkepension,  

 får nedsat den beregnede engangsydelse i forhold til det fastsatte  

 antal fyrretyvendedele, Den supplerende engangsydelse kommer automatisk til  

 udbetaling sammen med pensionsudbetalingen i februar måned på  

 baggrund af kommunens oplysninger pr. 1. januar 2003. Hvis kommunen ikke har  

 de nødvendige oplysninger om likvid formue og indtægtsgrundlag,  

 udbetales den supplerende engangsydelse, når de nødvendige  

 oplysninger foreligger.
Forslaget skønnes samlet set at ville  

 medføre en offentlig merudgift på 417 mill. kr. i 2003.  

 Udgifterne fordeler sig med 411 mill. kr. til pensionister bosiddende i  

 Danmark og 6 mill. kr. til pensionister bosiddende i udlandet.
Udgifterne  

 afholdes af staten.
 Forslaget forventes samlet at medføre visse  

 administrative merudgifter i 2003 til behandling af sager på det  

 internationale pensionsområde i Den Sociale Sikringsstyrelse og til  

 behandling af sager for pensionister bosiddende i Danmark.
 De økonomiske konsekvenser af forslaget skal  

 forhandles med de kommunale parter.
 Med disse bemærkninger skal jeg indstille  

 lovforslaget til Folketingets velvillige behandling.
