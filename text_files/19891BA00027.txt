Nr BSF 27 Forslag til folketingsbeslutning om virkemidler i energisektoren Fremsat af Riishøj (SF) Margrete Auken (SF) Gade (SF) Ole Henriksen (SF)  

 Leif Hermann (SF) Bjørn Poulsen (SF) Stillinger (SF) den 8. november 1989 Folketinget pålægger regeringen at foretage de nødvendige initiativer til 1) at omlægge energiafgifterne på brændsel til miljøafgifter  

 afhængigt af brændslets miljøskadelige virkninger, 2) at begrænse de faste afgifter på elektricitet og fjernvarme  

 kraftigt samt indføre forbrugsafhængige eltariffer, 3) at pålægge elselskaberne medansvar for tekniske elbesparelser og  

 effektiv brændselsudnyttelse.
4) at gennemføre mærkning af elforbrugende apparater, 5) at pålægge den offentlige sektor at gennemføre væsentlige  

 energibesparelser.
 De lovændringer og indgreb, der er nødvendige for at gennemføre dette,  

 pålægges det regeringen at fremsætte i Folketinget i folketingsåret 1989-90.
Bemærkninger til forslaget Almindelige bemærkninger Målet i energiplanlægningen bør være en halvering af energiforbruget over  

 en 40-års-periode og en anvendelse af vedvarende energi i størst mulig  

 udstrækning.
Denne målsætning er meget klart angivet i Brundtlandrapporten,  

 og fra en lang række internationale konferencer er det uholdbare i den  

 nuværende udvikling inden for energisektoren fremhævet.
Baggrunden for målsætningen er de miljømæssige trusler fra vores store  

 energiforbrug.
Forsuring af miljøet på grund af udslip af svovldioxid og  

 kvælstofilter har længe været kendt og er årsag til, at der efterhånden er  

 stillet større og større krav til rensning af røggas fra store energianlæg.  

 Hertil er kommet voksende forståelse for, at det store energiforbrug også vil  

 medføre en ændring af atmosfæren, som kan medføre katastrofale  

 klimaændringer.
En effektiv indsats mod energiforbrugets miljøskadelige virkninger  

 forudsætter naturligvis internationale aftaler og handlingsplaner.
Men det må  

 ikke afholde os fra at gå i gang.
På en række områder gælder det, at vi kan  

 opnå samfundsmæssige fordele ved at gennemføre nødvendige ændringer.
Det er  

 således ofte billigere at spare en kW-time elektricitet, end det er at  

 producere en.
Det er samfundsøkonomisk langt mere fordelagtigt at bruge  

 naturgas til samtidig produktion af el og varme end at afbrænde den i  

 individuelle fyr, og samtidig vil det nedsætte brændselsforbruget og  

 miljøbelastningen.
 En kraftig reduktion af det danske energiforbrugs miljøskadelige  

 virkninger kræver en indsats på forskellige områder:
 1) Begrænsning af energiforbruget i slutleddet gennem tekniske besparelser  

 og ændret adfærd.
 2) Øget anvendelse af vedvarende energi som sol, vind og biomasse.
 3) Forbedret udnyttelse af fossile brændsler.
 4) Øget rensning af røggas.
 Der må i planlægningen tages hensyn til, at der på alle områder dels er  

 behov for at fremme den miljøvenlige teknologi, som er moden til anvendelse,  

 dels er behov for forskning og udvikling for på lang sigt at kunne opfylde  

 målsætningen om en halvering af energiforbruget og en væsentlig anvendelse af  

 vedvarende energi.
 Beslutningsforslaget er direkte rettet mod en forbedring af vilkårene for  

 de miljøvenlige teknologier, som er klar til anvendelse i større omfang.  

 Indirekte vil dette imidlertid også have en stor effekt på forskning og  

 udvikling, fordi det er et klart signal om den fremtidige retning i  

 energiplanlægningen.
 Nødvendigheden af at forbedre vilkårene for miljøvenlig teknologi er  

 efterhånden dokumenteret meget grundigt. »Energihandlingsplan 90«  

 (Serup, Hvelplund og Bjerregård, 1989) er den seneste dokumentation for, at  

 vi med den nuværende struktur og de økonomiske forhold i energisektoren  

 spænder ben for en miljømæssigt fornuftig udvikling og ofte oven i købet  

 samfundsøkonomisk betaler en unødvendig ekstrapris for det.
Samtidig er forslagsstillerne overbevist om, at markedet for miljøvenlig  

 energiteknologi vil vokse voldsomt i den nærmeste fremtid.
En satsning på den  

 anførte målsætning vil derfor have en positiv effekt på helt centrale områder  

 som: valutabesparelser, beskæftigelse og forøgelse af eksporten ud over den  

 mindre miljøbelastning.
Det årlige forbrug af fossile brændsler svarer til ca. 10 mia. kr. med de  

 nuværende priser.
I løbet af 90'erne kan priserne forventes forøget  

 væsentligt.
Besparelser vil direkte påvirke betalingsbalancen, enten ved  

 mindre import eller ved øgede eksportmuligheder.
Et forsigtigt skøn over  

 mulighederne for en eksport af energiteknologi, hvis der satses på  

 besparelser og vedvarende energi, kunne være 5 mia. kr./år. (Udredning om  

 vedvarende energi i Danmark, Fysisk Laboratorium III, Danmarks Tekniske  

 Højskole.
Foreløbig udgave, september 1989).
 Planerne for udvidelse af de økonomiske forbindelser med de østeuropæiske  

 lande vedrører i høj grad energi- og miljøområdet.
Bemærkninger til forslagets enkelte punkter ad 1. Miljøafgifter Afgifter er et kendt og prøvet virkemiddel i dansk politik.
Energiafgifter  

 på fossile brændsler til opvarmning og elafgift har været anvendt i en  

 årrække, men der er ingen konsekvent systematik bag størrelsen af de  

 forskellige afgifter.
F.eks. er afgiften på det mest forurenende brændsel,  

 kul, meget lavere end afgiften på olie og den indirekte afgift på naturgas.  

 Desuden rammer disse afgifter kun private husholdninger, mens hele  

 erhvervslivet går fri.
Den voksende erkendelse af miljøproblemernes omfang og alvor gør det  

 naturligt at omlægge afgifterne til et afgiftssystem baseret på brændslernes  

 relative miljøskadelige virkninger.
Selv om afgifterne baseres på  

 miljøhensyn, kan de både støtte bestræbelserne på at spare på energien og på  

 at anvende vedvarende energi.
Både besparelser og anvendelse af vedvarende  

 energi giver mindre miljøbelastning og kan påvirkes i positiv retning af de  

 samme styringsmidler.
De nuværende energiafgifter skal derfor erstattes af miljøafgifter på  

 fossilt brændsel, og miljøafgifternes størrelse skal have sammenhæng med  

 brændslernes forurening med kuldioxid og svovldioxid.
Afgifterne skal  

 fastlægges ud fra brændslets energiindhold og den gennemsnitlige forurening  

 med de omtalte stoffer.
Større energianlæg såsom kraftværker,  

 fjernvarmeværker og industrianlæg kan få reduceret afgiften på grund af  

 renseforanstaltninger.
Miljøafgifterne skal også pålægges erhvervsvirksomheder.
Servicesektoren  

 skal betale fuld afgift efter en kort årrække.
For øvrige sektorer laves en  

 overgangsordning, som i en årrække giver virksomhederne mulighed for at undgå  

 afgifter mod at gennemføre samfundsmæssigt set rentable energibesparelser.
 Sideløbende med omlægning af afgifterne bør der indføres forbud mod  

 etablering af nye kulforbrændingsanlæg og påbud om afvikling af  

 kulforbrænding inden for naturgas- og fjernvarmeområder over en kort årrække.
Afgiftsharmonisering i EF har været brugt som argument mod høje  

 energiafgifter.
Talen om afgiftsharmonisering og den usikkerhed, der er  

 knyttet hertil, har allerede hæmmet udnyttelsen af vedvarende energi og af  

 energibesparelsespotentialet.
Det er derfor påkrævet med en hurtig afklaring.  

 Miljøhensynet må prioriteres højest ved at fastlægge høje miljøafgifter på  

 brændsler og ved sideløbende at arbejde for tilsvarende høje miljøafgifter i  

 EF.
 Det skal bemærkes, at meget taler for, at Vesttyskland som følge af den  

 uholdbare miljøsituation vil forhøje benzin- og oliepriserne meget kraftigt.
ad 2. Fjerne faste afgifter og indføre progressive eltariffer En meget væsentlig hindring for besparelser er, at forbrugeren ikke får  

 hele den økonomiske gevinst, som besparelsen er udtryk for.
Både elselskaber  

 og fjernvarmeselskaber anvender høje faste afgifter.
Begrundelsen herfor er,  

 at energiproduktionen er forbundet med høje faste udgifter.
En  

 omkostningsrigtig afregning må afspejle dette.
De høje faste afgifter er i direkte modstrid med ønsket om at spare på  

 energien.
Det siger sig selv, at afgifterne fjerner en stor del af  

 motivationen hos brugeren.
Derfor må de faste afgifter væk, og alle  

 omkostninger må afregnes som en forbrugsafhængig pris.
For elselskaberne er dette uproblematisk, men for nogle  

 fjernvarmeselskaber kan en forøget spareiver give økonomiske problemer.  

 Derfor må ændringen følges op af garantiordninger, som sikrer, at varmeprisen  

 ikke overstiger prisen for individuel olie- eller naturgasfyring, at  

 ressourcebesparelser ikke straffes økonomisk, og at der skal ydes rådgivning  

 og vejledning til fjernvarmeselskaberne om, hvordan tilslutningen til nettet  

 kan forøges.
Desuden må der fastlægges en mindstebetaling pr. bruger, men  

 denne skal være så lav, at besparelser ikke hindres.
Formålet med sidstnævnte  

 er alene at sikre fjernvarmen en fortrinsstilling, når boligen er tilsluttet.
 SF vil fremsætte et særskilt forslag til en prisgarantiordning for  

 fjernvarmekunder.
Elpriserne er for de fleste elselskabers vedkommende degressive: jo højere  

 elforbrug, des lavere kW-time-pris.
Dette prissystem er naturligvis også en  

 hindring for besparelser og i modstrid med ønsket om at nedsætte  

 energiforbruget.
Den ideelle afregning for husholdninger ville være progressive tariffer,  

 der f.eks. kunne bestå af en kvote til lav pris pr. person i husstanden og en  

 betydelig højere pris pr. kilowatt-time ved overskridelse af kvoten.
Der kan  

 imidlertid være betænkeligheder ved sådanne tariffer med hensyn til deres  

 virkning og administration.
Derfor bør der forud gennemføres (vellykkede)  

 forsøg eller grundige overvejelser for at klarlægge mulighederne.
 ad 3. Elselskabernes medansvar for besparelser m.m.
En nødvendig forudsætning for elbesparelser i større stil er, at  

 elselskaberne er motiverede for besparelser.
Derfor må elforsyningsloven  

 ændres.
Elselskaberne skal have medansvar for, at besparelsespotentialet i  

 selskabets område er rimeligt udnyttet.
Dette forudsætter, at selskaberne har de nødvendige midler til at påvirke  

 udviklingen.
Et effektivt middel er at tillade elselskaberne at finansiere  

 tekniske elbesparelser i erhvervslivet og i den offentlige sektor.
Hermed  

 stilles besparelser og kapacitetsudbygning mere lige, idet elselskaberne kan  

 investere midler i besparelser som et alternativ til udbygning.
En sådan  

 ordning vil fjerne en af de store skævheder i den danske energisektor.
 Elselskaberne skal forpligtes til at støtte og finansiere omlægning fra  

 elvarme til andre forsyningssystemer.
Det er ofte fordelagtigt at producere elektricitet der, hvor der er behov  

 for varme.
Samtidig produktion af el og varme kan give en  

 brændselsudnyttelse, der er langt bedre end produktion af el alene.
 Derfor må det sikres, at samtidig produktion af el og varme uden for  

 elværkernes regi får samme vilkår, hvad angår finansiering og effektbetaling,  

 som gælder for de store kraftværker.
Elselskaberne skal derfor pålægges, at henlæggelser til nye kraftværker  

 eller renovering af gamle skal bruges, hvor det samfundsøkonomisk er bedst.  

 Er dette uden for elværksregi, må elselskaberne tilbyde finansiering på samme  

 vilkår, som gælder inden for elsektoren.
Den samfundsøkonomiske vurdering  

 skal tage hensyn til de miljømæssige forskelle på de forskellige  

 alternativer.
ad 4. Mærkning m.v. af elforbrugende apparater Der er ofte meget stor forskel på ellers sammenlignelige elapparaters  

 energiforbrug.
F.eks. bruger det af DTH udviklede og af en dansk virksomhed  

 markedsførte køleskab mindre end halvt så meget el som gennemsnittet for nye  

 køleskabe.
Tilsvarende kan lavenergipærer af lysstoftypen give samme  

 lysudbytte med kun en femtedel af elforbruget for traditionelle glødelamper.
Ofte er elapparater med lavt energiforbrug dyrere i indkøb, men billigst  

 set over en årrække på grund af det lavere forbrug.
Men det er næsten umuligt  

 for ikke-sagkyndige forbrugere at sammenligne energiforbrug og privatøkonomi  

 for forskellige apparater.
Derfor foreslås indført obligatorisk mærkning af apparater med årligt  

 kWh-forbrug ved normalt brug.
Desuden skal de enkelte apparater tydeligt og  

 pædagogisk klassificeres efter relativ eleffektivitet.
Endvidere skal  

 betegnelsen »lavenergi« kun kunne anvendes for de mest eleffektive  

 apparater.
Endelig skal energiklassen angives i forbindelse med annoncering.  

 Klassificeringen skal løbende ajourføres for at motivere udvikling og  

 markedsføring af stadig mere energieffektive apparater.
Som tidligere nævnt skal elselskaberne have medansvar for, at  

 besparelsespotentialet udnyttes.
Elselskaberne skal derfor kunne rådgive om  

 de mest energieffektive apparater og f.eks. gennem tilskud kunne opmuntre og  

 stimulere forbrugerne til at anskaffe de mest energieffektive apparater (i  

 stil med SEAS m.fl.s uddeling af lavenergipærer), begrundet i sparet  

 kapacitetsudbygning.
ad 5. Besparelser i den offentlige sektor Det er vigtigt, at det offentlige viser et godt eksempel ved at gennemføre  

 energibesparende foranstaltninger.
Der skal derfor pålægges alle offentligt  

 ejede bygninger i kollektivt forsynede områder tilslutningspligt.
Desuden skal der udarbejdes en el og varmesynsrapport for alle offentligt  

 ejede bygninger.
Heri skal der foretages en beregning af rentabiliteten af  

 relevante energibesparende investeringer.
På baggrund af el- og varmesynsrapporten pålægges ejeren at gennemføre  

 energibesparende investeringer med en tilbagebetalingstid, der fastlægges ud  

 fra besparelsesområdet (elbesparelser, efterisolering af bygninger osv.) på  

 f.eks. 5 år for elbesparelser.
Senere kan kravene skærpes.
 For at skabe basis for de nævnte investeringer gives mulighed for  

 finansiering uden for de sædvanlige lånerammer.
 Der indføres sanktionsforanstaltninger over for ejere af offentlige  

 bygninger, som ikke inden for en nærmere fastsat frist får udarbejdet el- og  

 varmesynsrapport og efterfølgende foretager de ovennævnte energibesparende  

 investeringer.
