I forbindelse med stiftelsen af et anpartsselskab blev indgået en  

 skriftlig aftale, hvorefter stifterens søster inden 5 år kunne købe  

 anparterne til kurs 100. Efter salg af en ejendom var kursen på anparterne  

 970 i handel og vandel.
Inden søsteren havde gjort sin forkøbsret gældende,  

 døde broderen, og søsteren var enearving efter ham.
Landsskatteretten gav  

 boet medhold i, at anparterne kunne indgå i boopgørelsen til den i køberetten  

 aftalte kurs på 100, idet der ikke var misforhold mellem denne kurs og  

 værdien ved aftalens indgåelse, og forholdet blev derfor anset for omfattet  

 af punkt 14, 3. afsnit, i Skattedepartementets cirkulære af 17. november 1982  

 (værdiansættelsescirkulæret).
 Boet efter ejendomsmægler A, der var afgået ved døden i februar 1986,  

 klagede over, at skatterådet havde forhøjet arvebeholdningen med 696.000 kr.  

 Dette skyldtes, at nominelt 80.000 kr. anparter i B ApS var ansat til kurs  

 970, eller 776.000 kr., medens de i boopgørelsen var medregnet til kurs 100,  

 eller 80.000 kr.
Det fremgik af sagens oplysninger, at afdøde A i sommeren 1984 havde  

 stiftet et anpartsselskab med en egenkapital på 80.000 kr.
Da afdøde som  

 lønnet ejendomsmægler ikke var interesseret i at stå som ejer, havde han  

 ladet en ven anmelde selskabet til Aktieselskabsregisteret, ligesom vennen  

 var anmeldt som direktør.
A's søster C forklarede, at hun og broderen havde haft den plan, at de  

 skulle købe en ældre ejendom, som skulle sættes i stand.
Hun kunne ikke stå  

 som ejer, da hun på det pågældende tidspunkt var studerende ved Universitetet  

 og var modtager af Statens Uddannelsesstøtte.
De havde derfor valgt at stifte  

 nævnte anpartsselskab, men der var indgået en skriftlig aftale mellem de to  

 søskende i juli 1984, hvorefter C kunne købe de omhandlede anparter til kurs  

 100 inden 5 år.
Selskabet havde herefter erhvervet en ældre ejendom ret tæt  

 på X's centrum, hvor der var et par ledige lejligheder og i alt 10 lejemål.  

 Det var videre oplyst, at C da boede i en andelslejlighed, hun havde  

 erhvervet i året 1981, og at afdøde da boede i lejet lejlighed sammen med en  

 veninde.
C forklarede videre, at det var lykkedes for hende at overtale de  

 resterende lejere i ejendommen til fraflytning, bl.a. ved at skaffe dem bolig  

 andetsteds.
Hun havde fået den ide, at der kunne indrettes ældreboliger i  

 ejendommen.
Hun havde fået X kommune interesseret i planen, således at  

 selskabet havde solgt det tomme hus samt planerne om indretning af  

 ældreboliger for 3,6 mio. kr. i efteråret 1985.
 A var imidlertid afgået ved døden, og C, der var enearving efter broderen,  

 havde i dennes bo gjort sin forkøbsret gældende til nominelt 80.000 kr.  

 anparter i nævnte anpartsselskab til kurs 100. Denne værdi påstod hun således  

 lagt til grund ved boopgørelsen.
De stedlige skattemyndigheder havde været af den opfattelse, at  

 overdragelsen af anparterne til C måtte sidestilles med et arveudlæg, således  

 at kursen på anparterne måtte sættes til kursen i handel og vandel, eller  

 970. Skattemyndighederne havde begrundet dette synspunkt med, at der i  

 kildeskatteloven ved succession ikke sondredes mellem, hvorvidt et aktiv  

 arvedes eller erhvervedes ved køb.
Der var herved henvist til  

 Skattedepartementets værdiansættelsescirkulære af 17. november 1982,  

 punkterne 17 og 14. Punkt 14 omhandlede køberettigheder generelt, medens  

 punkt 17, der var placeret i afsnittet om værdipapirer, fremhævede, at  

 såfremt medaktionærer, der ikke var lodtagere i boet, udnyttede en  

 forkøbsret, måtte man acceptere salgssummen.
De stedlige skattemyndigheder havde fundet, at der havde været tale om et  

 såkaldt gavemiljø, og at det ikke var forretningsmæssige dispositioner, der  

 lå til grund for indrømmelse af køberetten.
Man hævdede således, at  

 værdiansættelsen ved opgørelsen for unoterede aktier skulle ske til aktiernes  

 handelsværdi, idet man som nævnt sluttede modsætningsvis fra ovennævnte  

 bestemmelse, således at salgssummen kunne tilsidesættes, når køberen af  

 aktierne var arving i boet.
 Boets advokat anførte, at køberetten skulle respekteres af  

 skattemyndighederne, medmindre det var klart, at der på det tidspunkt, hvor  

 køberetten var indrømmet, var et misforhold mellem købesum og handelsværdi.  

 Endvidere anførtes, at dødsbosituationen ikke var anderledes, end hvis C  

 havde gjort sin forkøbsret gældende, medens A var i live.
Landsskatteretten lagde til grund, at der i juli 1984 var indgået en  

 egentlig køberetsaftale mellem de to søskende om ret for søsteren til køb af  

 anparterne i B ApS til kurs 100, og at denne køberet var gældende i 5 år,  

 således at anparterne ikke kunne disponeres til anden side.
Det lagdes  

 endvidere til grund, at der ved køberettens stiftelse var overensstemmelse  

 mellem den aftalte købesum og anparternes værdi ved aftalens indgåelse.  

 Endelig var Landsskatteretten enig i, at værdiansættelsen af anparterne  

 skulle foretages i overensstemmelse med reglerne i Skattedepartementets  

 cirkulære af 17. november 1982.
Som det fremgik af cirkulærets punkt 2, skal værdiansættelsen ske til  

 værdien i handel og vandel på det tidspunkt, der var afgørende for  

 afgiftsberegningen.
Dette blev uddybet i de følgende punkter for forskellige  

 aktiver.
Landsskatteretten fandt, at de generelle retningslinier, som var  

 anført under de enkelte aktiver, ligeledes kunne anvendes for andre aktiver,  

 såfremt der ikke var givet modstridende retningslinier for disse.
Herefter fandt Landsskatteretten, at udgangspunktet for værdiansættelsen  

 af de af sagen omhandlede anparter måtte søges i cirkulærets punkt 14, 3.  

 afsnit.
Herefter kunne ejendommens (aktivets) værdi, såfremt der på  

 dødsfaldstidspunktet hvilede en aktuel køberet over ejendommen, sættes til  

 den ved køberetsaftalen fastsatte købesum, såfremt der ikke, da retten  

 tidligst kunne gøres gældende, var et misforhold mellem købesummen og  

 ejendommens værdi.
Bestemmelsen i punkt 14, 6. afsnit, fandtes for ubetingede  

 køberetter alene at vedrøre de tilfælde, hvor der var et sådant misforhold Landsskatteretten fandt ikke, at der for værdipapirer var givet  

 retningslinier, der var i modstrid med dette generelle udgangspunkt, idet  

 specielt bemærkedes, at cirkulærets punkt 17, 3. afsnit, alene fandtes at  

 vedrøre de tilfælde, hvor der var vedtægtsmæssige begrænsninger i aktiernes  

 omsættelighed.
Landsskatteretten fandt således ikke, at der i nærværende sag  

 var holdepunkter for at fravige den angivne hovedregel, hvorefter  

 værdiansættelsen måtte foretages til den i køberetsaftalen aftalte købesum.  

 Klageren fik således medhold i, at værdien af anparterne skulle sættes til  

 kurs 100, eller til 80.000 kr.
