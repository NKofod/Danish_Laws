Skriftlig fremsættelse (10. december 2015) Miljø- og fødevareministeren (Eva Kjer Hansen):
 Herved tillader jeg mig for Folketinget at fremsætte:
Forslag til lov om ændring af lov om ændring af lov om planlægning og lov om naturbeskyttelse (Ophævelse af forbud mod gødskning og sprøjtning på § 3-beskyttede arealer) (Lovforslag nr.
L 82) Danmark har en stærk fødevare- og landbrugssektor, som skaber arbejdspladser og eksport.
Fødevareerhvervet er vækstmotor i dele af Danmark, der er ramt af mangel på arbejdspladser og muligheder for udvikling.
Sektoren er under stigende pres fra den globale konkurrence.
I en tid hvor erhvervet er presset økonomisk, vil regeringen sikre, at erhvervet ikke pålægges nye økonomiske byrder, men understøttes i at blive bedre rustet til at øge råvaregrundlaget, og samtidig se på, hvordan man kan opnå mest miljø for pengene.
Med dette lovforslag leverer regeringen en del af indholdet af Fødevare- og Landbrugspakken og Vækst og Udvikling i hele Danmark.
Lovforslag indeholder en tilbagerulning af det forbud mod gødskning og sprøjtning på § 3-beskyttede arealer, som den tidligere regeringen indførte i februar 2015.
Venstre anførte sammen med Dansk Folkeparti, Liberal Alliance og Konservativt Folkeparti i betænkning til lovforslag L 94, der bl.a. indeholdt forbuddet mod gødskning og sprøjtning på § 3-beskyttede arealer, at partierne ville trække ændringen vedrørende § 3-arealerne tilbage, såfremt der skete et regeringsskifte efter det næste folketingsvalg.
Partierne fandt, at L 94 ikke levede op til ønsket om en målrettet naturindsats, men at pengene i stedet burde anvendes, hvor man får mest natur for pengene ved at pleje den natur, som i forvejen er tilgroet og har behov for pleje.
Regeringen har anført i regeringsgrundlaget Sammen for fremtiden fra juni 2015, at regeringens miljøpolitik bygger på grøn realisme, og at indsatsen skal lægges, hvor det er mest relevant.
Med dette lovforslag følger regeringen op på ovennævnte erklæring i betænkningen til L 94 og bidrager til, jf. regeringsgrundlagets afsnit om grøn realisme i miljøpolitikken, herunder regeringens tilkendegivelse om at ville lempe den nuværende § 3-beskyttelse af eng- og græsarealer.
Det er regeringens intention, at landbrugserhvervet ikke skal pålægges yderligere økonomiske byrder.
Forbuddet mod gødskning og sprøjtning på § 3-beskyttede arealer ophæves derfor forud for ikrafttræden den 1. september 2017, sådan at ingen landbrugsbedrifter bliver berørt af forbuddet.
 Idet jeg i øvrigt kan henvise til lovforslaget med tilhørende bemærkninger, skal jeg anbefale lovforslaget til Folketingets velvillige behandling.
