Skriftlig fremsættelse (8. oktober 2020) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om folkeskolen (Mulighederne for andet udtræk af prøvefag og etablering af fælles ledelse i forbindelse med skolesammenlægning m.v.) (Lovforslag nr.
L 51) Formålet med lovforslaget er at etablere en løsning med hensyn til idrætsprøven for den meget lille gruppe af elever, som er ude af stand til at deltage i idrætsundervisningen, så de kan få udtrukket et andet prøvefag i den naturfaglige blok.
Lovforslaget indebærer derfor, at elever med en langvarig funktionsnedsættelse eller alvorlig sygdom kan få udtrukket et andet prøvefag, hvis deres funktionsnedsættelse eller sygdom har en karakter og sværhedsgrad, som gør dem ude af stand til at deltage i idrætsundervisningen, og skolen har opfyldt sin pligt til undervisningsdifferentiering og supplerende undervisning.
 Det foreslås endvidere, at der sker en tydeliggørelse af, hvad der allerede gælder, nemlig at der kun kan ske nyt udtræk af prøvefag i den humanistiske fagblok, hvis eleven ikke har fulgt undervisningen i det udtrukne fag i det pågældende skoleår, fordi eleven har været fritaget fra undervisningen efter folkeskolelovens § 5, stk. 3, om fritagelse for tysk eller fransk, eller efter folkeskolelovens § 6, stk. 2, om fritagelse for kristendomskundskab.
 Derudover indeholder lovforslaget et forslag om udvidelse af adgangen til at aflægge folkeskolens prøver som privatist, således at der også kan aflægges prøve på 8. klassetrin i det praktiske/musiske valgfag, samt en konsekvensrettelse i forlængelse af tidligere vedtaget lovgivning.
 Lovforslaget indeholder endelig et forslag om forenkling af reglerne om skolesammenlægning med en skole med fælles ledelse med en anden institutionsform, så det sikres, at fælles ledelse mellem en skole og et dagtilbud eller fritidshjem eller en ungdomsskole på en enkel og ubureaukratisk måde kan videreføres i forbindelse med en sammenlægning af skolen med andre skoler.
Det foreslås, at loven skal træde i kraft dagen efter offentliggørelse i Lovtidende.
Det skyldes, at lovforslag vil skulle finde anvendelse for prøver afholdt i skoleåret 2020/21, og at den første prøvetermin starter allerede i december 2020. Det er derfor nødvendigt, at lovforslaget træder i kraft hurtigst muligt efter vedtagelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
