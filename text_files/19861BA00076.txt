Nr BSF 76 Forslag til folketingsbeslutning om etableringsmuligheder for nye  

 virksomheder i ikkeudnyttede landbrugsbygninger m.v.
Fremsat af Poulsgaard (FP) Dohrmann (FP) Pia Kjærsgaard (FP) den 18. december 1986 Folketinget opfordrer regeringen til i denne folketingssamling at fremsætte lovforslag med henblik på ændring af gældende lovgivning, således at mulighederne for at starte ny virksomhed i landzone lettes.
BEMÆRKNINGER TIL LOVFORSLAGET Den gældende lovgivnings restriktioner for landzoneområder har ført til, at den naturlige udvikling i landzoner som følge af strukturforandringer i landbruget er blevet forvredet til skade for hele samfundet.
Udviklingen i landbruget med sammenlægninger, nedlægninger eller kvægløst landbrug har medført, at der findes mange ubenyttede landbrugsbygninger i landzoner.
Under frie forhold ville sådanne bygninger i mange tilfælde blive benyttet til nye erhvervsformål, da det ofte ville være billige bygninger at erhverve eller leje.
 Mange virksomheder er kun kommet i gang ved at starte i det små.
Dette lader sig vanskeligere gøre i dag på grund af den gældende lovgivning, men da samfundet kun kan være interesseret i øget aktivitet og beskæftigelse - tilmed for et minimum af fejlinvesteringer - må lovgivningen ændres på dette område.
Da Danmark er et af de lande i verden, der har flest opfindelser (patenter) pr. indbygger, må det være relevant at antage, at en større del af disse patenter vil komme til udnyttelse, hvis etablerings- og produktionstilladelse kunne opnås langt flere steder, end den gældende lovgivning tillader.
Forslagsstillerne er ikke i tvivl om, at forslaget vil medføre, at der bliver bedre balance i samfundsstrukturen, således at landsbysamfundet kan vedblive at bestå som en aktiv del af samfundet.
Forslagsstillerne gør også opmærksom på, at beslutningsforslaget er i nøje overensstemmelse med de udtalelser, der faldt ved Miljøministeriets konference den 23. oktober 1986 om landsbyer.
