Bilag 1 Beretning afgivet af Udvalget for Fødevarer, Landbrug og Fiskeri den 4. juni 2008 Beretning om forbud mod azofarvestoffer 1. Indledning En engelsk undersøgelse fra 2007, Southamptonundersøgelsen, har sået tvivl om sikkerheden af de såkaldte azofarvestoffer.
Undersøgelsen antydede, at børn blev mere hyperaktive af stofferne, også selv om de kun fik doser under den anbefalede grænseværdi.
2. Udvalgsarbejdet Møder Udvalget har behandlet sagen i 2 møder.
Samråd Fødevareudvalget har under udvalgets behandling af sagen stillet 1 spørgsmål til fødevareministeren til mundtlig besvarelse, som denne har besvaret i et samråd med Fødevareudvalget den 7. maj 2008.
Spørgsmål Fødevareudvalget har under udvalgets behandling af sagen stillet 3 spørgsmål til fødevareministeren til skriftlig besvarelse, som denne har besvaret.
 En oversigt over bilag, spørgsmål og fødevareministerens svar herpå, som har relevans for beretningen, er optrykt som bilag til beretningen.
3. Politiske bemærkninger Et flertal i udvalget (S, DF, SF, RV og EL) noterer sig, at fødevareministeren ikke ønsker at forbyde og ej heller arbejde for et europæisk forbud mod fem sundhedsskadelige azofarvestoffer og farvestoffet kinolin gult (E 104) i fødevareproduktionen.
Det mener flertallet er stærkt kritisabelt.
 Flertallet ønsker, at regeringen skal arbejde for et hurtigst muligt forbud mod disse farlige farvestoffer.
 For det første er farvestofferne unødvendige, da de udelukkende er kosmetiske og nemt kan udfases eller erstattes af andre farvestoffer.
For det andet har Southamptonundersøgelsen vist, at miks af farvestofferne og konserveringsmidlet natriumbenzoat kan gøre raske børn hyperaktive, hvilket har negative konsekvenser for bl.a. deres indlærings- og koncentrationsevne.
Det har længe været kendt, at azofarvestoffer kan forårsage allergilignende symptomer såsom høfeber, nældefeber og astma.
 For det tredje er en række danske og internationale virksomheder allerede i gang med en udfasning af stofferne.
 Og for det fjerde ønsker forbrugerne ikke azofarvestofferne.
 Alt i alt mener flertallet derfor, at regeringen skal arbejde for et europæisk forbud mod farvestofferne og i mellemtiden benytte sig af forsigtighedsprincippet, så Danmark kan gennemføre et forbud.
Et mindretal i udvalget (V og KF) noterer sig, at regeringen allerede har taget problemstillingen omkring azofarvestoffer alvorligt.
Ligeledes konstaterer mindretallet med tilfredshed, at regeringen, straks efter at Southamptonrapporten blev kendt, har forholdt sig til rapporten og dens indhold.
Ligesom regeringen henholder mindretallet sig til Fødevareinstituttets og EFSAs vurderinger af Southamptonrapporten.
Disse vurderinger giver ikke grundlag for at forbyde farvestofferne.
Mindretallet tilslutter sig fuldt og helt regeringens intention om at fremskynde EFSAs egen revurdering af azofarvestofferne.
 Mindretallet henholder sig yderligere til, at der fra dansk side er foranlediget, at azo-farvestofferne drøftes i en ekspertgruppe i regi af Kommissionen, og at Kommissionen allerede vil indkalde til møde herom i forsommeren 2008.
 Mindretallet finder således, at regeringen allerede har taget hånd om problemstillingen og noterer sig, at reglerne vedrørende tilsætningsstoffer er fuldt EU-harmoniserede, hvorfor det er i EU, at beslutningen om et eventuelt forbud eller ændrede grænseværdier skal træffes.
