Skriftlig fremsættelse (30. marts 2016) Social- og indenrigsministeren (Karen Elleman):
 Herved tillader jeg mig for Folketinget at fremsætte:
Forslag til lov om voksenansvar over for anbragte børn og unge (Lovforslag nr.
L 162) Lovforslaget om voksenansvar over for anbragte børn og unge udmønter sammen med forslag til lov om ændring af lov om social service, lov om socialtilsyn og lov om folkeskolen (Konsekvensændringer som følge af lov om voksenansvar over for anbragte børn og unge m.v.) aftalen om Klare rammer for voksenansvar over for anbragte børn og unge, som regeringen, Socialdemokraterne, Dansk Folkeparti, Liberal Alliance, Alternativet, Radikale Venstre, Socialistisk Folkeparti og Det Konservative Folkeparti indgik i november 2015.
Lovforslagene skal medvirke til at skabe klarhed over reglerne om voksenansvar over for anbragte børn og unge og styrke retssikkerheden for de anbragte børn og unge samt for plejefamilier og personalet på anbringelsesstederne.
Samtidig skal ændringerne bidrage til, at plejefamilier og personale på anbringelsesstederne har de nødvendige redskaber til at sikre de anbragte børns og unges trivsel og den nødvendige socialpædagogiske behandling.
Med lovforslaget om voksenansvar over for anbragte børn og unge tydeliggøres reglerne på området.
Det sker ved at fastsætte regler om voksenansvar og adgangen til at foretage indgreb som led i den daglige omsorg.
Desuden lovfæstes adgangen til at fastsætte en husorden, og de eksisterende regler om magtanvendelse og andre indgreb i selvbestemmelsesretten over for anbragte børn og unge videreføres og præciseres.
Herudover tydeliggøres adgangen til at anvende rusmiddeltest med samtykke.
Det foreslås samtidig at foretage en række udvidelser af adgangen til at anvende magt over for anbragte børn og unge.
Udvidelserne omfatter bl.a., at personalet på interne skoler på anbringelsessteder, der udfører pædagogisk arbejde eller undervisning, får adgang til at anvende de samme indgrebsmuligheder, som gælder på den øvrige del af institutionen.
Derudover etableres en klar hjemmel til, at døgninstitutioner, opholdssteder og kommunale plejefamilier kortvarigt kan fastholde eller føre et barn eller en ung til et andet rum for at forhindre eller afværge, at barnet eller den unge gør skade på genstande.
Endvidere etableres en hjemmel til, at medarbejdere på anbringelsessteder kan tilbageføre et anbragt barn eller en ung, der stikker af fra anbringelsesstedet, når tilbageførelsen sker som led i omsorgspligten, og hvor barnet eller den uge udviser en adfærd, der medfører en risiko for skade på barnet eller den unge selv eller på andre.
Desuden foretages en udvidelse af den eksisterende adgang til tilbageholdelse i op til 14 dage med yderligere 14 dage, også undervejs i et anbringelsesforløb på opholdssteder og døgninstitutioner.
Endelig foretages en udvidelse af den eksisterende adgang til undersøgelse af opholdsrum på sikrede døgninstitutioner, så der også kan ske undersøgelse af barnets eller den unges person i forbindelse med ankomst fravær og besøg, uden at der foreligger en konkret mistanke.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
