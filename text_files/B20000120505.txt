Bekendtgørelse om uddannelsen til  

 Master i Management  

 Development I medfør af § 2, stk. 9, og § 18, stk. 2, i lov  

 om åben uddannelse (erhvervsrettet voksenuddannelse) m.v., jf.  

 lovbekendtgørelse nr. 861 af 2. september 2000, og § 2,  

 stk. 1, § 11, stk. 2, og § 12 i lov om universiteter m.  

 fl. (universitetsloven), jf. lovbekendtgørelse nr. 1177 af 22.  

 december 1999, fastsættes:
Kapitel 1 Uddannelsens formål og struktur § 1. Formålet med uddannelsen til Master i  

 Management Development (MMD-uddannelsen) er at give studerende med praktisk  

 erhvervserfaring grundlag for at udvikle kompetencer i forhold til  

 virksomhedens forskelligartede behov for ledelses- og organisationsudvikling  

 med henblik på, at de kan tage ansvar for komplekse og forgrenede  

 udviklingsprocesser i forbindelse med virksomhedens strategiske mål og  

 satsninger.
Stk. 2. Uddannelsen skal på videnskabeligt grundlag  

 sætte de studerende i stand til at 1)	analysere, designe og implementere ledelses- og  

 organisationsudviklingsprocesser rettet mod et videnssamfund præget af  

 kompleksitet, turbulens og nye kommunikationsteknologier, 2)	analysere og udvikle personlige erfaringer og kompetencer, for  

 så vidt angår procesledelse og konsultative roller, 3)	skabe en reflekteret og virksomhedsrettet sammenhæng mellem  

 moderne teoridannelser, konkrete ledelsessystemer og en resultatorienteret  

 praksis samt 4)	konstruere IT-baserede ledelses- og  

 organisationsudviklingsværktøjer, der udmønter teorier og  

 modeller i målrettet forandringsledelse.
 § 2. Uddannelsen udbydes af  

 Handelshøjskolen i København i et samarbejde med en række  

 udenlandske forskningsmiljøer.
 Stk. 2. Undervisningsministeriet kan godkende, at uddannelsen  

 eller dele af uddannelsen udbydes af andre institutioner.
§ 3. Uddannelsen er en erhvervsrettet  

 videregående deltidsuddannelse, der udbydes som åben uddannelse.  

 Uddannelsen er normeret til 1 studenterårsværk.
Et  

 studenterårsværk er en fuldtidsstuderendes arbejde i 1 år.  

 Et studenterårsværk svarer til 60 point i European Credit  

 Transfer System (ECTS-point).
 Stk. 2. Uddannelsen tilrettelægges som  

 deltidsundervisning inden for en tidsramme på 2 år.
 Stk. 3. Uddannelsen kan tilrettelægges som  

 heltidsundervisning, jf. lov om åben uddannelse § 2,  

 stk. 5.
Stk. 4. Uddannelsen skal være afsluttet senest 6  

 år efter studiestart.
Institutionen kan, hvor der foreligger  

 usædvanlige forhold, dispensere herfra.
§ 4. Den, der har gennemført uddannelsen,  

 har ret til at betegne sig MMD.
På engelsk anvendes titlen Master of  

 Management Development.
Kapitel 2 Adgangskrav m.v.
§ 5. Adgang til uddannelsen forudsætter, at  

 ansøgeren har bestået en videregående uddannelse på  

 mindst bachelorniveau eller den erhvervsøkonomiske diplomuddannelse  

 (HD) og har mindst 3 års relevant erhvervserfaring.
Institutionen kan  

 fastsætte krav om aflæggelse af supplerende prøver.
Stk. 2. Institutionen kan på grundlag af en individuel  

 vurdering give adgang til uddannelsen for ansøgere, der ikke opfylder  

 betingelserne i stk. 1, men som på andet grundlag skønnes  

 at have de nødvendige forudsætninger for at kunne  

 gennemføre uddannelsen.
Kravet om erhvervserfaring kan dog ikke  

 fraviges.
 Stk. 3. Institutionen kan fastsætte nærmere regler  

 for, efter hvilke kriterier ansøgere optages, hvis der er flere  

 ansøgere, som opfylder adgangskravene, end der er optagelsespladser  

 til rådighed.
Kapitel 3 Uddannelsens tilrettelæggelse og indhold § 6. Uddannelsen består af forskningsbaseret  

 konfrontationsundervisning, IT-baserede læreprocesser, case- og  

 øvelsesbaserede forløb, feltarbejder og rejser.
 Stk. 2. Undervisningen kan meddeles på engelsk,  

 afhængigt af den pågældende fagansvarlige lærer.
 § 7. Uddannelsen omfatter følgende  

 fag:
 1)	Samfundsteori og vidensudvikling, der som minimum skal have et  

 omfang svarende til 4 ECTS-point.
 2)	Styringsteori og strategisk udvikling, der som minimum skal have et  

 omfang svarende til 4 ECTS-point.
 3)	Organisationsteori og virksomhedsudvikling, der som minimum skal  

 have et omfang svarende til 4 ECTS-point.
 4)	Læreprocesteori og ledelsesudvikling, der som minimum skal  

 have et omfang svarende til 4 ECTS-point.
 5)	Anvendelsesfagene Knowledge Management, Systems Management, Process  

 Management samt Change Management, der tilsammen som minimum skal have et  

 omfang svarende til 17 ECTS-point.
 6)	Netbaserede læreprocesser, der som minimum skal have et omfang  

 svarende til 3 ECTS-point.
 Stk. 2. Som afslutning på uddannelsen udarbejdes et  

 afgangsprojekt med et omfang svarende til mindst 12 ECTS-point.
 § 8. I uddannelsen indgår i det omfang, det  

 er relevant for det pågældende fagområde, undervisning i  

 miljømæssige problemstillinger og i samspillet mellem  

 forskellige kulturformer.
Kapitel 4 Eksamen § 9. For eksamen, herunder  

 prøveformer, bedømmelse, eksamensbeviser, klage over eksamen  

 m.v. gælder i øvrigt reglerne i bekendtgørelse om eksamen  

 ved visse videregående uddannelser under Undervisningsministeriet  

 (eksamensbekendtgørelsen), bekendtgørelse om  

 censorinstitutionen for visse videregående uddannelser under  

 Undervisningsministeriet (censorbekendtgørelsen) samt  

 bekendtgørelse om karakterskala og anden bedømmelse.
Kapitel 5 Studieordningen § 10. Institutionen fastsætter inden for  

 bekendtgørelsens rammer nærmere regler om uddannelsen i en  

 studieordning, jf. § 8 i universitetsloven.
 Stk. 2. Studieordningen skal indeholde regler om:
 1)	Mål for og indhold af de enkelte fag samt fagenes placering i  

 studieforløbet.
 2)	Omfanget af fag og øvrige studieelementer opgjort i  

 ECTS-point, jf. § 3, stk. 1.
 3)	Hvilke fag der er obligatoriske, og hvilke fag der er valgfrie.
 4)	Eventuelle særlige krav til undervisnings- og arbejdsformer,  

 herunder andelen af ECTS- point, der anvendes på skriftlige  

 arbejder.
 5)	Krav til undervisning og eksamen, herunder eventuelle bundne  

 forudsætninger i studieforløbet.
 6)	Undervisningssproget i de enkelte fag, jf. § 6,  

 stk. 2.
 7)	Meritoverførsel.
 Stk. 3. Det skal fremgå af studieordningen, at  

 institutionen, når det er begrundet i usædvanlige forhold, kan  

 dispensere fra regler i studieordningen, der alene er fastsat af  

 institutionen.
Stk. 4. Inden en studieordning fastsættes og ved  

 væsentlige ændringer heri, tager institutionen kontakt til  

 aftagerrepræsentanter.
Der indhentes udtalelse fra censorformandskabet,  

 jf. censorbekendtgørelsen.
 Stk. 5. Studieordningen og væsentlige ændringer  

 heri træder i kraft ved et studieårs begyndelse.
 Stk. 6. Ved udstedelse af nye studieordninger og ved  

 væsentlige ændringer heri fastsættes overgangsregler i  

 studieordningen.
 Stk. 7. Gældende studieordninger skal være  

 offentligt tilgængelige på institutionens hjemmeside.
Kapitel 6 Andre regler § 11. Gennemførte uddannelseselementer ved  

 en institution, som udbyder uddannelsen efter denne bekendtgørelse,  

 ækvivalerer tilsvarende uddannelseselementer ved andre  

 uddannelsesinstitutioner, der udbyder uddannelsen, jf. § 2,  

 stk. 2.
 Stk. 2. Institutionen kan herudover i hvert enkelt  

 tilfælde eller ved regler i studieordningen godkende, at  

 gennemførte uddannelseselementer fra en anden dansk eller udenlandsk  

 videregående uddannelse træder i stedet for uddannelseselementer,  

 eller dele heraf, der er omfattet af denne bekendtgørelse.  

 Afgørelsen træffes på grundlag af en faglig vurdering af  

 ækvivalensen mellem de berørte uddannelsesdele.
 Stk. 3. Ved godkendelse efter stk. 2 anses  

 uddannelseselementet for gennemført, hvis det er bestået efter  

 reglerne om den pågældende uddannelse.
§ 12. Undervisningsministeriet kan tillade  

 fravigelse af bekendtgørelsen som led i forsøg.
Samtidig  

 fastsættes forsøgets varighed og rapporteringsformen.
 Stk. 2. Undervisningsministeriet træffer  

 afgørelse om at dispensere fra bekendtgørelsens bestemmelser,  

 når det findes begrundet i usædvanlige forhold, bortset fra de  

 tilfælde der er nævnt i § 3, stk. 4, § 5,  

 stk. 2, og § 11, stk. 2.
§ 13. Institutionens afgørelser i henhold  

 til denne bekendtgørelsen kan indbringes for Undervisningsministeriet,  

 når klagen vedrører retlige spørgsmål.
Klagen  

 indgives til institutionen, der afgiver en udtalelse, som klageren skal have  

 lejlighed til at kommentere inden for en frist af 1 uge.
Institutionen sender  

 klagen til Undervisningsministeriet vedlagt udtalelsen og klagerens  

 eventuelle kommentarer hertil.
 Stk. 2. Fristen for at indgive klage efter stk. 1 er 2  

 uger fra den dag, afgørelsen er meddelt den  

 pågældende.
 § 14. Hvis ikke andet følger af denne  

 bekendtgørelse, gælder reglerne i bekendtgørelse om  

 åben uddannelse.
Kapitel 7 Ikrafttræden.
 § 15. Bekendtgørelsen træder i kraft den 1.  

 januar 2001.
