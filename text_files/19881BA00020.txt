Nr BSF 20 Forslag til folketingsbeslutning om nedsættelse af et udvalg til  

 undersøgelse af magtforholdene og demokratiets vilkår i Danmark Fremsat af Aage Frandsen (SF) Carsten Andersen (SF) Lilli Gyldenkilde (SF)  

 Leif Hermann (SF) Birgitte Husmark (SF) Hanne Thanning Jacobsen (SF) Jes  

 Lunde (SF) Rahbæk Møller (SF) Bjørn Poulsen (SF) Ebba Strange (SF) den 15. november 1988 Folketinget pålægger regeringen at nedsætte et udvalg til undersøgelse af magtforholdene samt demokratiets vilkår i Danmark efter følgende retningslinier:
1. Der nedsættes et udvalg på 12 medlemmer.
Medlemmerne udpeges efter  

 indstilling af Københavns, Århus og Odense Universiteter, Roskilde og Ålborg  

 Universitetscentre, Den Polytekniske Læreanstalt, DTH, Handelshøjskolerne i  

 København og Århus, Arbejderbevægelsens Erhvervsråd samt 1 medlem efter  

 fælles indstilling fra de fire organisationer Handelskammeret,  

 Håndværksrådet, Industrirådet og Landbrugsraadet.
Udvalget supplerer sig  

 endvidere med 1 svensk og 1 norsk forsker, der har deltaget i tilsvarende  

 undersøgelser i sit hjemland.
Udvalgets sammensætning skal endvidere være  

 repræsentativt for relevante forskningsområder og med ligelig kønsfordeling.
 Sekretariatsbistand for udvalget udføres enten af Københavns eller Århus  

 Universitet.
 2. Udvalget har til opgave at iværksætte en undersøgelse af følgende:
a.
Hvilke magtressourcer og hvilken indflydelse råder forskellige  

 befolkningsgrupper over? b.
Hvilke muligheder for at udøve magt og indflydelse har forskellige  

 befolkningsgrupper? c.
Hvorledes udøves magt og indflydelse af forskellige befolkningsgrupper? d.
I hvilken udstrækning giver de formelt sikrede demokratiske rettigheder  

 sig reelt udslag ved aktiv medvirken i beslutningsprocesser såvel centralt  

 som lokalt? e.
I hvilken udstrækning består der magtkoncentration inden for de  

 forskellige samfundsområder i Danmark (det private erhvervsliv, den  

 offentlige sektor, arbejdsgiver- og lønmodtagerorganisationer, andre  

 interesseorganisationer, pressen m.fl.) samt på tværs af disse? f.
I hvilken udstrækning har udenlandske kapitalinteresser indflydelse på  

 det danske samfund? g.
I hvilken udstrækning har det danske medlemskab af EF påvirket  

 magtforholdene og demokratiet i Danmark? 3. Udvalget nedsættes umiddelbart efter folketingsbeslutningens vedtagelse  

 og påbegynder sit arbejde 1. januar 1989.
 For finansåret 1989 og de følgende år afsættes en årlig bevilling fastsat  

 efter indstilling fra udvalget.
 4. Udvalgets arbejde forventes afsluttet inden udgangen af 1995. Udvalget  

 påser, at forskningsresultaterne offentliggøres hurtigst muligt, efterhånden  

 som de færdiggøres.
Bemærkninger til forslaget Almindelige bemærkninger Forslaget er inspireret af lignende undersøgelser i Norge og Sverige, hvor  

 undersøgelserne iværksattes på regeringsinitiativ.
I Norge er arbejdet  

 afsluttet, medens undersøgelserne i Sverige stadig er i gang.
Baggrunden for forslaget om at iværksætte undersøgelser om magtforholdene  

 og demokratiets vilkår i Danmark er ikke, at der slet ikke foretages sådanne  

 undersøgelser, men derimod at disse undersøgelser er meget begrænsede, særlig  

 når man sammenligner med tilsvarende undersøgelser i udlandet, f.eks. i de  

 nordiske lande.
Da der allerede foreligger materiale fra Norge fra de  

 afsluttende undersøgelser og fra de igangværende svenske undersøgelser, vil  

 vi i Danmark kunne spare en del egne ressourcer ved at udnytte de erfaringer,  

 der allerede er gjort i Norge og Sverige.
 Beslutningsforslaget er en genfremsættelse af et i folketingsåret 1987-88,  

 1. samling, fremsat beslutningsforslag (B 140), se Folketingstidende 1987-88,  

 1. samling, forhandlingerne sp. 9023 og tillæg A sp. 4949.
Bemærkninger til de enkelte punkter ad 1 For at sikre et godt resultat er det vigtigt, at udvalget sammensættes  

 alsidigt, således at såvel relevante forskningsmiljøer som de forskellige  

 universiteter og højere læreanstalter inddrages i arbejdet.
Endvidere at der  

 ved udvalgets sammensætning tages hensyn til forskellig forskningsmæssig  

 baggrund, f.eks. i følgende videnskabelige områder: statskundskab,  

 nationaløkonomi, sociologi, psykologi, historie, kulturforskning,  

 forvaltningslære og organisationsteori.
 Ved inddragelse af 1 svensk og 1 norsk forsker som foreslået vil udvalget  

 umiddelbart kunne drage nytte af de erfaringer, man har draget under  

 undersøgelserne i Norge og Sverige.
 Det bemærkes, at 1 norsk forsker er medlem af det tilsvarende udvalg i  

 Sverige.
ad 2 Ved belysningen af forskellige befolkningsgruppers indflydelse bør  

 følgende forhold tages i betragtning:
a.
Kvinder i forhold til mænd.
b.
Forholdene mellem forskellige aldersgrupper.
c.
Indvandrergrupper i forhold til danske statsborgere.
d.
Personer med en kortvarig uddannelse i forhold til personer med  

 længerevarende uddannelse.
e.
Forholdet mellem økonomisk dårligt og økonomisk velstillede.
f.
Enlige i forhold til personer, der lever i parforhold.
g.
Landbefolkning i forhold til bybefolkning.
h.
Arbejdere i forhold til funktionærer.
j.
Selvstændige i forhold til lønarbejdere.
k.
Selvstændige med ingen eller kun få ansatte i forhold til selvstændige  

 med mange ansatte.
l.
Almindelige lønarbejdere i forhold til virksomhedsledere.
m.
Folkevalgte i forhold til embedsmænd og eksperter.
n.
Brugere af offentlige systemer i forhold til systemernes  

 repræsentanter.
Det er vigtigt, at magtforholdene og demokratiets vilkår nu gøres til  

 genstand for en grundig undersøgelse inden for alle områder i det danske  

 samfund.
Derfor skal såvel det private erhvervsliv og den offentlige sektor  

 (stat, amter og kommuner) som arbejdsgiver- og lønmodtagerorganisationer,  

 interesseorganisationer i øvrigt, herunder idrætsorganisationer og foreninger  

 med velgørende formål, finansverdenen, offentlige fonde og boligselskaber,  

 samt familien inddrages i undersøgelsen.
Samtidig vil det være naturligt at  

 underkaste udenlandske interessers indflydelse på forholdene i Danmark en  

 nærmere undersøgelse.
En væsentlig del af undersøgelsesarbejdet vil bestå i  

 at sammmenligne, hvad man kan kalde det formelle demokrati, med de reelle  

 muligheder og i tilslutning hertil belyse, i hvilken udstrækning disse  

 muligheder reelt udnyttes.
Det pålægges udvalget aktivt at inddrage relevante forskergrupper i  

 undersøgelserne og aktivt arbejde for, at undersøgelser sættes i gang.
Det  

 forudses, at forskergrupper også henvender sig til udvalget med forslag til  

 konkrete projekter, hvoraf en del vil kunne indgå i det allerede eksisterende  

 forskningsarbejde på universiteter og højere læreanstalter.
I sidstnævnte  

 tilfælde vil udvalgets opgave alene bestå i at træffe beslutning om ydelse af  

 eventuel økonomisk støtte.
ad 3 Udgifterne vil omfatte sekretariatsudgifter, støtte til  

 forskningsprojekter, herunder publiceringsudgifter, samt dækning af  

 omkostninger ved udvalgsarbejdet.
ad 4 Det skønnes, at udvalgsarbejdet vil strække sig over en periode af 5-6 år.  

 Resultaterne af de enkelte projekter vil blive offentliggjort, så snart de  

 foreligger, således at resultaterne hurtigst muligt kan indgå i den  

 offentlige debat om magtforholdene og demokratiets vilkår.
 Det pålægges udvalget at offentliggøre forskningsresultaterne såvel i  

 videnskabelige rapporter som i lettilgængelig form, f.eks. i debatpjecer,  

 således at et større udsnit af befolkningen har mulighed for at drage nytte  

 af forskningen og deltage i offentlige debatter.
Udvalgets medlemmer forpligtes endvidere til at deltage i offentlige  

 debatter om udvalgets arbejde, emner og resultater.
Resulaterne af udvalgets  

 undersøgelser kan bl.a. anvendes af regeringen, Folketinget og Folketingets  

 politiske partier i forbindelse med eventuelt lovgivningsarbejde.
