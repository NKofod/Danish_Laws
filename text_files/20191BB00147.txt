Fremsat den 28. februar 2020 af Hans Andersen (V), Morten Dahlin (V) og Mads Fuglede (V) Forslag til folketingsbeslutning om danskkrav for fuld kontanthjælp Folketinget pålægger regeringen inden udgangen af 2020 at fremsætte lovforslag, så personer, der modtager kontanthjælp, med virkning fra den 1. januar 2022 skal kunne forstå, tale og læse dansk på et operationelt niveau for at kunne modtage fuld kontanthjælp.
Bemærkninger til forslaget Bagrund for forslaget Venstre overtog i sommeren 2015 regeringsansvaret efter 4 år med en regering ledet af Socialdemokratiet.
Der var brug for et markant skifte i den førte udlændinge- og integrationspolitik.
Den tidligere socialdemokratisk ledede regering havde lempet udlændingepolitikken ved bl.a.  med daværende beskæftigelsesminister Mette Frederiksen i spidsen  at sætte ydelserne til arbejdsløse indvandrere markant op (lovforslag nr.
L 36, folketingsåret 2011-12). Det gjorde Danmark til et attraktivt land for asylansøgere og migranter, ligesom det fik negative konsekvenser for integrationen, fordi et stigende antal arbejdsløse indvandrere blev parkeret uden for det arbejdende fællesskab på kontanthjælp, mens Socialdemokratiet havde regeringsansvaret mellem 2011 og 2015, jf.
Beskæftigelsesudvalgets alm. del  svar på spm. 325, folketingsåret 20018-19, 1. samling.
 Derfor indførte Venstre en integrationsydelse, et kontanthjælpsloft og en 225-timersregel, da Venstre overtog regeringsansvaret.
Det sikrede, at der var en mærkbar gevinst for indvandrere ved at tage et arbejde og bidrage til det danske fællesskab.
Og selv om det gik den rigtige vej med at få flere indvandrere i arbejde på Venstres vagt, er der stadig alt for mange, som ikke er kommet med i det arbejdende fællesskab.
Desværre har den socialdemokratiske regering valgt at hæve ydelserne til især arbejdsløse indvandrere med knap 300 mio. kr. om året.
Det betyder, at en indvandrerfamilie på integrationsydelse får omkring 2.000 kr. ekstra skattefrit om måneden »Gennemsnitligt børnetilskud fordelt på ydelser og familietyper«, notat fra Beskæftigelsesministeriet, september 2019.
 Den socialdemokratiske regering har gjort det mindre attraktivt at arbejde og mere attraktivt at forblive på passiv forsørgelse.
Nyt danskkrav for fuld kontanthjælp Med integrationsydelsen og muligheden for at opnå en danskbonus skabte Venstre gode muligheder for at få nytilkomne indvandrere med i såvel det arbejdende som det sproglige fællesskab.
Desværre er der ikke de samme værktøjer, når det gælder den alt for store gruppe af arbejdsløse ikkevestlige indvandrere, som har været her i mange år uden at tage Danmark til sig og lære det danske sprog.
De er på grund af årtiers fejlslagen integrationspolitik blevet parkeret på kontanthjælp  uden at vi som samfund har stillet de nødvendige krav til dem.
Kontanthjælpssystemet skal indrettes, så det tager endnu bedre hånd om dem, som endnu ikke har lært dansk.
For det at kunne dansk er en forudsætning for at integrere sig og blive en aktiv del af samfundet.
Venstre ønsker derfor at indføre et danskkrav for fuld kontanthjælp.
Danskkravet betyder, at kontanthjælpssatsen sænkes med ca. 1.600 kr. om måneden for kontanthjælpsmodtagere, der ikke kan dansk på et operationelt niveau.
Det frigør ressourcer, som kan bruges på at finansiere gratis danskundervisning.
Danskkravet for at få fuld kontanthjælp vil niveaumæssigt svare til det, der i dag kræves for at få danskbonus, når man modtager integrationsydelse.
Det betyder, at man skal kunne forstå, tale og læse dansk på et operationelt niveau, så man kan klare sig på det danske arbejdsmarked og som borger i det danske fællesskab (bekendtgørelse nr. 617 om danskbonus efter lov om aktiv socialpolitik af 27. maj 2018).
 Af hensyn til de kontanthjælpsmodtagere, som i dag ikke kan dansk på et tilstrækkeligt niveau, eller som mangler dokumentation for deres danskkundskaber, vil danskkravet gælde fra den 1. januar 2022.
 Det betyder, at kommunerne fra den 1. januar 2021 skal visitere og tilbyde kontanthjælpsmodtagere relevant danskundervisning gratis, så de har mulighed for at leve op til danskkravet  eller at finde et arbejde og komme væk fra kontanthjælpen  og dermed få fuld kontanthjælp, når danskkravet træder i kraft den 1. januar 2022.
Økonomi Forslaget om gratis danskundervisning vil være fuldt finansieret i Venstres finanslovsprioriteter for 2021, så kommunerne fra den 1. januar 2021 kan tilbyde kontanthjælpsmodtagere relevant danskundervisning.
 De ressourcer, som frigøres, når kontanthjælpen sænkes for de kontanthjælpsmodtagere, der ikke kan dansk på et operationelt niveau, vil Venstre øremærke til udgifterne til danskundervisning.
Forslagsstillernes ønske med forslaget er, at flere indvandrere bliver en del af fællesskabet, og at flere kommer i arbejde.
Forslagsstillerne ved, at når det lykkes os at rykke en kontanthjælpsmodtager til et arbejde, er den gennemsnitlige gevinst for det offentlige 260.000 kr. om året, jf.
Beskæftigelsesudvalget, alm. del  svar på spm. 188, folketingsåret 2018-19, 1.samling.
Gevinsterne for den offentlige økonomi er derfor store, hvis det lykkes os at få flere ikkevestlige indvandrere med i det arbejdende fællesskab.
Skriftlig fremsættelse Hans Andersen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om danskkrav for fuld kontanthjælp.
(Beslutningsforslag nr.
B 147) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
