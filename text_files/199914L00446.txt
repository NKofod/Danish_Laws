Betænkning afgivet af Erhvervsudvalget  

 den 6. april 2000 Betænkning over Forslag til lov om ændring af lov om  

 administration af tilskud fra Den Europæiske Regionalfond og  

 tilhørende statslig medfinansiering Udvalget har behandlet lovforslaget i nogle møder  

 og har herunder stillet spørgsmål til erhvervsministeren, som  

 denne har besvaret skriftligt.
 En oversigt over lovforslagets bilag er optrykt som bilag  

 til denne betænkning.
 Herefter indstiller et  

flertal (Socialdemokratiets, Venstres, Det Konservative Folkepartis,  

 Socialistisk Folkepartis, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) lovforslaget til vedtagelse  

 uændret.
 Et mindretal (Dansk Folkepartis medlem af udvalget)  

 vil ved 3. behandling stemme hverken for eller imod lovforslaget.
Dansk Folkeparti er imod opbygningen af de store  

 strukturfonde inden for EU.
Administrationen af disse medfører, at  

 antallet af administratorer er i fortsat voldsom vækst.
Svindlen med midlerne i fondene er ligeledes i stærk  

 vækst, således at de tiltænkte omfordelingsmidler ofte  

 falder i de forkerte hænder.
Da Danmark imidlertid bidrager til disse  

 fonde, er det efter Dansk Folkepartis opfattelse naturligt, at vi  

 ønsker så mange midler som muligt tilbageført til  

 landet.
 Et andet mindretal (Enhedslistens medlem af  

 udvalget) vil ved 3. behandling stemme hverken for eller imod lovforslaget.
 Et tredje mindretal (Frihed 2000 s medlem af  

 udvalget) indstiller lovforslaget til forkastelse ved 3.  

 behandling.
Frihed 2000 fremførte i forbindelse med den seneste  

 revision af strukturfondene, at der skulle gøres noget alvorligt ved  

 svindlen med fondenes midler, og foreslog derfor, at budgettet for fondene  

 ikke skulle udvides, at landene ikke skulle kunne få udbetalt penge,  

 før de havde bragt svindlen til ophør, og at der skulle ske  

 tilbagebetaling af de uretmæssigt udbetalte penge, førend  der  

 kunne ske tildeling af nye midler.
Men det var der selvfølgelig ikke  

 interesse for, fordi bekæmpelsen af svindel er jo kun noget, man taler  

 om ved festlige lejligheder, og man er bange for at skræmme  

 vælgerne til at være modstandere af Den Europæiske Union.  

 Derfor gør man ikke noget ved det.
Derfor tillader man, at svindlen  

 foregår.
Frihed 2000´s opfattelse er, at Danmark skal gå  

 foran.
Danmark skal vise det gode eksempel.
Danmark skal afstå fra at  

 tage imod penge fra disse fonde, og man skal offentligt erklære,  

 hvorfor man afstår fra det, nemlig fordi man ikke vil deltage i dette  

 svindelcirkus, hvor alverdens såkaldte konsulentfirmaer osv. skummer  

 fløden, og hvor skatteborgere overalt i EU betaler regningen.  

 Regeringens lovforslag piller lidt ved den måde, man administrerer  

 ordningen på, men et bud på, hvordan regeringen vil forhindre den  

 enorme svindel med strukturfondsmidlerne, er totalt fraværende.
Derfor  

 kan Frihed 2000 ikke være med til at støtte lovforslaget.
