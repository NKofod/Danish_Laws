Cirkulære om supplerende jordfordeling I medfør af Aktstykke nr. 157 af 20. august 2018, pkt. b, tekstanmærkning nr. 3 ad 24.21.01 til § 24 på finansloven for 2019, samt tekstanmærkning nr. 190, stk. 1 og stk. 6 ad 24.21.05 til § 24 på finansloven for 2020, kan Landbrugsstyrelsen gennemføre supplerende jordfordelinger uden omkostninger for de deltagende lodsejere.
For disse jordfordelinger gælder følgende retningslinjer:
Formål § 1. Landbrugsstyrelsen kan indenfor rammen af de på finansloven afsatte bevillinger foretage supplerende jordfordeling uden omkostning for de deltagende lodsejere for at sikre gennemførelsen af projekter, hvortil der er givet tilsagn om tilskud i medfør af bekendtgørelse nr. 1523 af 16. december 2019 om tilskud til vådområdeprojekter og naturprojekter på kulstofrige lavbundsjorde.
 Stk. 2. Supplerende jordfordeling kan foretages i det omfang, Landbrugsstyrelsen skønner det nødvendigt og tilstrækkeligt.
Stk. 3. Dækning af omkostninger afholdes i overensstemmelse med kapitel I og artikel 15 i Kommissionens forordning (EU) nr. 702/2014 af 25. juni 2014 om forenelighed med det indre marked i henhold til artikel 107 og 108 i traktaten om Den Europæiske Unions funktionsområde af visse kategorier af støtte i landbrugs- og skovbrugssektoren og i landdistrikter, EU-Tidende, nr.
L-193, s. 1. Der kan ikke ydes tilskud til lodsejere, der ikke har efterkommet et tilbagebetalingspåkrav udstedt af Kommissionen i en afgørelse, hvor en støtte er fundet ulovlig og uforenelig med det indre marked.
Ydelsens afgrænsning § 2. Ved supplerende jordfordeling dækker Landbrugsstyrelsen transaktionsomkostningerne til arronderingsmæssige jordfordelinger, herunder:
1) gennemførelse af planlægningsprocessen, herunder udgifter til afholdelse af møder  med lodsejerne, 2) indhentelse af tingbogsattester og aktudskrifter, 3) gennemførelse af myndighedskontrol af udkast til jordfordelingsplanen, 4) annoncering samt afholdelse af møder i jordfordelingskommissionen, herunder honorar og kørselsgodtgørelse til Jordfordelingskommissionens medlemmer, 5) tinglysningsmæssig berigtigelse af jordfordelingskendelsen, 6) tinglysningsomkostninger, 7) gebyrer til Geodatastyrelsen, samt 8) landinspektør i forbindelse med den matrikulære berigtigelse af jordfordelingskendelsen.
 Stk. 2. Landbrugsstyrelsen kan endvidere, jf. lovbekendtgørelse nr. 31 af 4. januar 2017 om jordfordeling og offentligt køb og salg af fast ejendom til jordbrugsmæssige formål mv., foretage hel eller delvis opkøb af landbrugsejendomme som beholdning af jord til brug for arronderingsmæssige jordfordelinger.
 § 3. Ved supplerende jordfordeling dækker Landbrugsstyrelsen ikke udgifter udover de i § 2 nævnte, herunder lodsejerens udgifter til egen rådgiver, advokat, revisor, bank eller kreditinstitutter eller udgifter til relaksation af pantehæftelser eller berigtigelse af BBR-oplysninger for den sælgende ejendom til brug ved den matrikulære berigtigelse.
Kriterier for tildeling af ydelse § 4. Iværksættelsen af den supplerende jordfordeling forudsætter, at Naturstyrelsen eller kommunen i området har iværksat en jordfordeling, som Landbrugsstyrelsen forestår planlægningen af på baggrund af et tilsagn om tilskud til et primært projekt som nævnt i § 1,  stk. 1. Den supplerende jordfordeling skal kunne virke befordrende for det primære projekt og kan derfor først iværksættes, hvis der skønnes at være et nødvendigt behov herfor, enten som incitament for at fremme lodsejernes opbakning til det primære projekt, eller der foreligger risiko for, at det primære projekt må opgives eller sættes i bero ud fra de i tilsagnet givne forudsætninger.
Stk. 2. Landbrugsstyrelsen skønner og træffer i hvert tilfælde afgørelse om, hvorvidt det findes nødvendigt og forsvarligt at iværksætte en supplerende jordfordeling.
I vurderingen indgår erfaringer fra planlægningsprocessen i det primære projekt, herunder Naturstyrelsens eller kommunens indstilling og lodsejernes stillingtagen til projektet.
 § 5. Opkøb af jordbeholdninger til brug for samt gennemførelse af supplerende jordfordelinger kan alene ske i den udstrækning, det findes nødvendigt og tilstrækkeligt for at kunne gennemføre det primære projekt, som Naturstyrelsen eller kommunen har modtaget tilsagn til som nævnt i § 1, stk. 1.
Stk. 2. Landbrugsstyrelsen skønner og træffer i hvert tilfælde afgørelse om, hvorvidt en lodsejers deltagelse i en supplerende jordfordeling er en afgørende forudsætning for, at det primære projekt kan gennemføres.
I vurderingen indgår den pågældende lodsejers direkte og afledte rolle i den samlede plan.
 Stk. 3. Den supplerende jordfordeling kan ikke anvendes i forhold til en lodsejer, hvis deltagelse ikke har betydning for den samlede plan med henblik på gennemførelse af det primære projekt.
 § 6. Jordfordelingskommissionens afsigelse af kendelse i den supplerende jordfordeling forudsætter, at der enten tidligere er afsagt eller senest samtidig hermed tillige afsiges kendelse i jordfordelingen for det primære projekt, som Naturstyrelsen eller kommunen har modtaget tilsagn om tilskud til som nævnt i § 1, stk. 1.
Ikrafttræden § 7. Cirkulæret træder i kraft den 1. juni 2020.
