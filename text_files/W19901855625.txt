En separeret invalidepensionist genoptog efter ca. 4 års adskillelse  

 samlivet med ægtefællen medio indkomståret.
Da klageren således ved  

 indkomstårets udløb var samlevende med en ægtefælle og derfor ikke opfyldte  

 kravet efter personskattelovens § 10, stk. 2, 2. pkt., kunne der ikke gives  

 personfradrag som enlig pensionist.
Der fandtes heller ikke hjemmel til at  

 indrømme sådant forholdsmæssigt fradrag for første halvdel af året.
A klagede over den for hende for indkomståret 1989 foretagne  

 skatteberegning.
Der var ved denne beregning alene indrømmet personfradrag  

 efter reglerne for gifte pensionister, jf. personskattelovens § 10, stk. 2,  

 1. pkt., sammenholdt med 3. pkt.
Klageren anså sig berettiget til  

 personfradrag som enlig pensionist, jf. personskattelovens § 10, stk. 2, 2.  

 pkt., sammenholdt med 3. pkt.
Subsidiært påstod klageren godkendt  

 forholdsmæssigt personfradrag som enlig pensionist for perioden fra den 1.  

 januar til den 10. juli 1989.
 Det fremgik af sagens oplysninger, at klageren, der var  

 invalidepensionist, havde genoptaget samlivet med sin ægtefælle den 10. juli  

 1989 efter separation ca. 4 år tidligere.
 Skatteankenævnet havde som begrundelse for den påklagede skatteberegning  

 anført, at man var af den opfattelse, at der ikke var ligestilling mellem  

 genoptagelse af samlivet efter separation og indgåelse af ægteskab i  

 indkomståret.
 Skatteankenævnet fandt endvidere ikke mulighed for at indrømme klageren  

 forhøjet personfradrag for perioden fra den 1. januar til den 10. juli 1989,  

 idet det personfradrag, der kan indrømmes for det enkelte indkomstår, afgøres  

 ud fra samlivs- og pensioniststatus ved indkomstårets udløb.
Klageren gjorde gældende, at der efter hendes opfattelse ikke var tale om  

 at give et fradrag, men det modsatte, idet hun efter ca. 4 års separation  

 blev frataget et fradrag - som hun havde været berettiget til i hele perioden  

 - med tilbagevirkende kraft.
Genoptagelse af samliv efter separation burde  

 ifølge klageren sidestilles med indgåelse af ægteskab, idet retsvirkningerne  

 for en separeret var de samme som for en ugift eller fraskilt.
 Landsskatteretten var enig med skatteankenævnet i, at den påklagede  

 skatteberegning var korrekt, idet man lagde vægt på følgende:
Betingelsen for at opnå personfradrag som »enlig pensionist« er,  

 jf. personskattelovens § 10, stk. 2, 2. pkt., at den skattepligtige ved  

 indkomstårets udløb ikke er samlevende med en ægtefælle (eller at ægteskab er  

 indgået i indkomstårets løb). I kildeskattelovens § 4 er der givet nærmere  

 regler for, hvornår samlivet i skattemæssig henseende ophører/indtræder i  

 forbindelse med ændringer i den ægteskabelige status.
Dette er således også  

 tilfældet med hensyn til situationer som den foreliggende, idet det i  

 kildeskattelovens § 4, stk. 5, fastslås, at »Genoptager ægtefæller  

 samlivet efter separation eller samlivsophævelse, anses samlivet også i  

 skattemæssig henseende for genoptaget på dette tidspunkt«.
 Da klageren ved udløbet af indkomståret 1989 var samlevende med ægtefællen  

 i skattemæssig henseende, var der herefter ikke hjemmel til at indrømme  

 klageren personfradrag efter personskattelovens § 10, stk. 2, 2. pkt.  

 Endvidere fandt retten ikke, at der var hjemmel til at indrømme  

 forholdsmæssigt personfradrag efter den nævnte bestemmelse for perioden  

 indtil genoptagelsen af samlivet den 10. juli 1989. Den påklagede  

 skatteberegning blev herefter stadfæstet.
 LV 1989, E 2.4.
