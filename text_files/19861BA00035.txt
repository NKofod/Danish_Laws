Nr BSF 35 Forslag til folketingsbeslutning om en landsdækkende forsøgsordning med  

 tværgående uddannelser for kvinder over 25 år Fremsat af Elisabeth Bruun Olesen (VS) Albrechtsen (VS) den 6. november 1986 Folketinget pålægger regeringen at sikre, at der pr. 1. juli 1987 igangsættes en landsdækkende forsøgsordning med tværgående uddannelser for kvinder over 25 år i henhold til nedenstående retningslinjer:
1. Forsøgsordningens formål er at indhøste erfaringer med uddannelsesforløb, der kombinerer undervisning i almene fag (Undervisningsministeriets regi) med faglig uddannelse (Arbejdsministeriets regi) med udgangspunkt i kvindernes egne erfaringer.
2. Forsøgsordningen skal køre over 3 år med løbende evaluering og opsamling samt en efterfølgende 6 måneders evalueringsperiode.
3. Der skal være økonomiske ressourcer til målrettet opsøgende arbejde for at rekruttere kvinder til forsøgsordningen samt økonomiske ressourcer til vejledning for at fastholde kvinderne i forsøgsordningen.
4. Kursusforløbene skal være 1-årige med mulighed for modulopbygning med afgangstrin undervejs og med undervisningspraktik m.v.
 maksimalt 30 timer pr. uge.
5. Deltagerne modtager kursusgodtgørelse svarende til 40 timers kursusgodtgørelse efter de gældende regler, bl.a. som på specialarbejderskolerne.
Kurset regnes som »død periode« i relation til arbejdsløshedsforsikringen.
 Transport til og fra kursusstedet skal være gratis.
6. Kursusforløbene skal kunne foregå i statslig, amtskommunal/ kommunal og organisationsmæssig sammenhæng, og forsøgsbevillingen skal således også kunne søges af de faglige organisationer.
7. Der afsættes på finansloven et beløb svarende til de årlige udgifter i forbindelse med lærerlønninger, lokaler, undervisningsmidler og midler til opsøgende virksomhed m.v.
 Forsøgsordningen omfatter 1.000 kvinder om året.
BEMÆRKNINGER TIL FORSLAGET Generelle bemærkninger Arbejdsløsheden bliver stadig mere ulige fordelt.
Kvinders arbejdsløshedstal er højere end mænds, både i absolutte og i relative tal (august 1986 sæsonkorrigeret: 125.600 kvinder og 88.100 mænd!), og kvinderne udgør 65 pct. af de langtidsarbejdløse (1. halvår 1986). Undervisningsministeriets handlingsplan (juni 1985) spår, at kvinderne i løbet af en 5-årig periode vil komme til at tegne sig for 3/4 af den samlede arbejdsløshed, hvis kvinders uddannelses- og erhvervsvalg ikke ændres gennemgribende.
At dette arbejdsløshedstal afspejler en borgerlig regerings bevidste politiske valg i form af en nedprioritering af den offentlige sektor, hvor mange kvinder er ansat og ønsker ansættelse, skal ikke sættes specielt i fokus her, men dog nævnes.
Formålet med dette beslutningsforslag er at skaffe midler til forsøgsundervisning, der tager højde for ufaglærte kvinders specielt dårlige forudsætninger for at turde gå i gang med omskoling eller efter- og videreuddannelse.
Det samme gælder voksne kvinder med dårlige skoleerfaringer og dårlig skolebaggrund samt en forældet og ubrugelig uddannelse.
Forslagsstillerne har derfor prioriteret voksne kvinder fra 25 år og opad som målgruppe for denne forsøgsvirksomhed, uden at det dog skal tages så bogstaveligt, at ikke en eneste under 25 kan slippe igennem nåleøjet.
Institut for Uddannelse og Socialisering, Aalborg Universitetscenter, har i en undersøgelse om uddannelsestilbuddene konstateret, at kvinder i alderen 30-40 generelt er motiverede for at prøve noget nyt, herunder at uddanne sig.
Endvidere stiger motivationen til yderligere uddannelse markant efter kursusdeltagelse.
Men samtidig er denne gruppe kvinder meget usikker over for at skulle sidde på skolebænken igen.
De har f.eks. oplevet, at de ikke har kunnet hjælpe deres børn med matematik og sprog, og det har gjort dem usikre.
Kvinder i denne alder står ifølge undersøgelsen ved en korsvej i deres liv.
De vil gerne prøve noget nyt.
De vil gerne have noget med mennesker at gøre.
Men barriererne synes næsten uoverstigelige.
Kvindernes almene kvalifikationsniveau er lavt.
Det betyder bl.a., at de er dårligt stillede med hensyn til hurtigt at kunne omstille sig, og angsten for ikke at slå til, angsten for igen at skulle sidde på skolebænken, overstiger alt for let deres motivation til at gå i gang.
Der skal ikke meget til for at vælte læsset, for at udtrykke det på den måde.
Bare et nederlag kan skræmme dem langt væk.
Forholdet til uddannelse er altså dobbelttydigt.
Men det er vigtigt at udnytte denne gruppes positive holdning, og den bedste måde synes at være at give kvinderne almene kvalifikationer og samtidig tage hensyn til de erfaringer, som kvinderne har, og give kvinderne oplysning om de muligheder, der eksisterer på arbejdsmarkedet.
Kvinder i 40rne og opad er derimod meget lidt motiverede for uddannelse.
De kan ikke se noget perspektiv i at tage en uddannelse på »så sent et tidspunkt i livet«, og frem for alt føler de sig meget fremmede over for uddannelse og undervisning.
 Ingen skal kunne tvinges ind i et kursusforløb eller en uddannelse.
De fleste af disse kvinder har haft en langvarig tilknytning til arbejdsmarkedet og har passet deres arbejde fortrinligt.
Det er jo ikke deres skyld, at arbejdsmarkedet har udviklet sig, så der ikke er plads til dem mere.
Men der må gøres et aktivt opsøgende arbejde for at motivere også denne gruppe til efter- og videreuddannelse.
Gruppens selvtillid skal styrkes.
Man er jo lige ved at græde, når man hører kvinder i begyndelsen af fyrrerne sige: »uddannelse er for de unge - lad os gamle være i fred!» Det er klart, at dette beslutningsforslag om forsøgsundervisning kun er en mikroskopisk del af de foranstaltninger, der skal sættes i gang for at ændre hele dette billede.
Det drejer sig jo også om betalt frihed til uddannelse, som VS vil komme med beslutningsforslag om, det drejer sig om en mindre skarp arbejdsdeling, og det drejer sig om en helt anden folkeskole.
Men hvor mikroskopisk vort forslag end er i denne sammenhæng, er det dog et lille skridt i den rigtige retning.
Der er altså mange barrierer, uformelle som formelle, der skal nedbrydes.
Undersøgelser fra KAD og HK peger på, at kvinder vil have arbejde, ikke uddannelse.
Dette resultat hænger sammen med den manglende selvtillid og angsten, som er beskrevet ovenfor, men så sandelig også med, at den eksisterende uddannelsesydelse afsluttes med nedsatte dagpenge i tilfælde af fortsat arbejdsløshed.
På den måde bliver uddannelse en straf og tvang.
Dette virker naturligvis ikke befordrende på uddannelseslysten og motivationen hos den del af befolkningen, som har et uddannelsesefterslæb og dårlige skoleerfaringer med mange nederlag.
Endelig er det jo også naivt at tro, at ufaglært arbejdskraft med det samme vil juble af begejstring over kursustilbud, når den i årevis har befundet sig under arbejdsbetingelser, hvor kursusvirksomhed og efteruddannelse har været forbeholdt de faglærte og lederne, og hvor ethvert selvstændigt initiativ måske er blevet undertrykt.
En så skarp arbejdsdeling mellem håndens og åndens arbejde, som eksisterer i vort samfund, afspejles naturligvis i motivationen for uddannelse.
Uddannelsestilbudsordningen har været en stor fiasko.
Kun ca. 6 pct.
af målgruppen har indtil nu brugt uddannelsestilbuddene.
Kvinderne tror ikke på, at korte kurser giver arbejde ( det gør de heller ikke), og kvinderne mangler de nødvendige kvalifikationer for at tage en kompetencegivende uddannelse.
Undersøgelsen fra AUC viser samtidig, at 41,5 pct. har 7. kl., 17,5 pct. 8. kl., 23,9 pct. 9. kl. og 8,1 pct. 10. kl. i aldersgruppen 30-ca. 40 år.
Går vi til de over 40-årige, har 82 pct. kun 7. kl.
 (omfatter også mænd).
Loven om arbejdstilbud til ledige duer simpelt hen ikke og slet ikke til omtalte gruppe.
Den tilgodeser hovedsagelig de grupper, som i forvejen har en mellemlang eller videregående uddannelse, fordi disse har lettest ved at komme ind i et uddannelsesforløb, og fordi de samtidig har større samfundsmæssig indsigt, uden at de for så vidt er sikret arbejde bagefter af den grund, men de ville være bedre stillede, hvis man udvidede den offentlige sektor, som mange af dem er uddannet til! Forslagsstillerne forestiller sig i øvrigt også, at de kurser, som rettes ind mod specifikke brancher, skal kvalificere kvinderne fagligt og tælle med i en opkvalificering af kvinderne og give dem fortrinsret til eventuel videreuddannelse inden for pågældende branche.
Bemærkninger til de enkelte punkter Ad 1 og 2 Det eksisterende uddannelsessystem er meget skarpt opdelt, og det er denne skarpe opdeling, der nødvendiggør en forsøgsordning med tværgående uddannelsesmulighed.
De almene uddannelser hører under Undervisningsministeriet (folkeskole, HF), de faglige uddannelser og arbejdsmarkedsuddannelserne hører under Arbejdsministeriet.
Økonomisk er der også en adskillelse, idet der er tale om henholdsvis kommunal/ amtskommunal og statslig finansiering.
Der er til trods for denne skarpe opdeling allerede foretaget spændende eksperimenter netop i stil med vores forslag.
Det er bl.a. sket i henhold til 10-punktsprogrammet, på daghøjskolerne, på kvindeprojekterne ved AMU, i KAD osv.
Men det har taget initiativrige og idealistiske folk oceaner af tid at søge om økonomiske midler fra Herodes til Pilatus.
Dette beslutningsforslag skal derfor også betragtes som en forenkling af processen, således at kræfterne kan bruges på det vigtigste, nemlig at udvikle alternative uddannelsesforløb, i stedet for at finde rundt i en jungle af lovparagraffer.
Det er ligeledes meget vigtigt, at forsøgene samles op og evalueres samlet med henblik på at vurdere, hvilke forsøg der skal arbejdes videre med.
I dag opsamles erfaringerne ikke koordineret og målrettet.
Forslagsstillerne mener, at forsøgene skal have god tid, og har derfor valgt en 3-årig periode med efterfølgende 6 måneders evaluering, netop for at give lejlighed til at samle de løbende evalueringer op og bedømme forsøgsperiodens resultater samlet.
Ad 3 Kvinderne vil ikke bare komme af sig selv.
Der skal et meget aktivt og målrettet opsøgende arbejde til, bl.a. via fagforeningerne, som til dels kender deres medlemmer.
Kvinderne skal have oplysninger og råd om, hvorledes de vil blive stillet økonomisk i perioden, de skal have hjælp til praktiske problemer etc., og der skal være tilknyttet personer, der kan give råd og vejledning i forsøgsperioden, personer, som kvinderne samtidig kan søge hjælp hos, hvis de synes, de er ved at køre fast og ikke kan klare det.
 På den måde kan frafaldet mindskes mest muligt.
Ad 4 Kurserne skal som sagt kombinere undervisning i almene fag (herunder redskabsfag som matematik og dansk) med faglig uddannelse inkl.
praktik og samtidig give en samfundsmæssig indsigt, der giver kvinderne mulighed for at vurdere deres egen situation og egne muligheder.
Der skal sideløbende arbejdes praktisk og teoretisk, og der skal være muligheder for at lave et produkt.
Det vil sige, at økonomien skal række til, at der til undervisningen i de almene fag er mulighed for at bruge video, teater, båndoptagelser etc., og at der skal være redskaber og maskiner til den praktiske del.
At tage udgangspunkt i kvinders situation betyder også, at det er nødvendigt at forholde sig til den virkelighed, at det den dag er kvinder, der i dag har hovedansvaret for mand, børn og hjem.
Det gælder særligt i den gruppe, der her er tale om.
Derfor bør undervisningsdagen ikke overstige maksimalt 30 timer om ugen eller 6 timer om dagen.
Det er psykisk meget krævende at gå i gang med noget nyt og helt fremmed, og der skal ikke mange vanskeligheder til, før læsset væltes.
Det kan være svært at overskue et 1-årigt kursus.
Derfor er det vigtigt, at kurset opbygges sådan, at der er afgangstrin undervejs med papir på kursusdeltagelse, således at kvinderne står med noget konkret i hånden bagefter.
Det giver sig selv, at der skal være mulighed for kvindelige undervisere.
Ad 5 Straffeelementet skal helt væk fra uddannelseselementet.
Derfor skal kursustiden ikke betyde, at deltagerne bruger timer i relation til arbejdsløshedsforsikringen.
Det ville betyde uro, idet mange kvinder i så tilfælde af angst for at falde for 1.040-timers reglen ville forlade kurset for på kort sigt at få et arbejde, hvilket måske ville forværre situationen på lang sigt, fordi disse kvinders udgangspunkt stadig ville være det samme dårlige.
Derfor skal kurset tælle med som »død periode«.
Ad 6 Forslagsstillerne ønsker at give fagforeninger, men selvfølgelig også kvindepolitisk interesserede organisationer mulighed for at søge på lige fod med statslige og (amts)kommunale organer.
Fagforeningerne har som allerede nævnt den største mulighed for at komme i kontakt med medlemmerne og spiller derfor en altafgørende rolle i rekrutteringen af kvinderne.
Det er fagforeningerne, der kender kvindernes forudsætninger bedst, og det er derfor fagforeningerne, der må gå i spidsen i det opsøgende arbejde.
De forsøg, nogle fagforeninger laver i dag, betales af dem selv.
Det er fuldkommen grotesk.
Det vil sige, at den dårligst uddannede del af befolkningen selv skal betale for eksperimenter med hensyn til uddannelse, mens den bedrestillede del af befolkningen har fået uddannelsen betalt af det offentlige.
En bred vifte af udbydere af forsøgsundervisning er samtidig garanten for, at erfaringerne bliver så alsidige som muligt.
Ad 7 Der gives i dag penge til forsøgsundervisning, men de gives i forskellig regi.
Der er f.eks. i 1985 afsat 2-3 mill. kr. til forsøgsuddannelser i Arbejdsministeriet.
Bevillingen er en forsknings- og forsøgsbevilling, og pengene fordeles bl.a. på baggrund af, hvor mange forsøgsordninger, der kommer ind.
Der er givet penge over 10-punktsprogrammet.
Der er givet penge fra EFs socialfond.
Men det er svært at danne sig et overblik over pengenes placering, og pengene bruges samtidig til meget andet.
Det er altså ret tilfældigt, hvor meget der bruges på det formål, forslagsstillerne ønsker fremmet.
Forslagsstillerne mener derfor, at der bør skabes økonomiske rammer for et målrettet forsøgsarbejde med 1.000 kvinder om året i en 3-årig periode.
Det er et stort forsøg.
Det skyldes bl.a., at forsøget samtidig skal afhjælpe den katastrofale kvindearbejdsløshed i bl.a. forslagets målgruppe.
Udgifterne er små i sammenligning med de sociale tragedier, der følger i kølvandet, når mange i denne målgruppe sættes på nedsatte dagpenge.
En forsøgsordning med 1.000 kvinder om året vil i kursusudgifter koste ca. 92 mill. kr. kr. pr. år.
Når hertil lægges penge til opsøgende virksomhed, vejledning etc., vil udgiften komme op på ca. 100 mill. kr. om året.
Denne pris er regnet ud på baggrund af gennemsnitspriser på specialarbejderskolerne.
En uge koster i gennemsnit 24.310 kr. for en gennemsnitlig holdstørrelse på 10,5.
Det svarer til 2.315 kr. om ugen.
Forslagsstillerne regner med, at forsøgsordningen vil strække sig over 40 uger.
Dette svarer til 2 gange de eksisterende LAMU-kurser.
Denne udgift dækker alt ekskl.
kursusgodtgørelse, som ikke er medregnet i prisen, da kvinderne skulle have haft dagpenge, hvis de ikke var på kurset.
Der er således ikke tale om ekstra udgifter af betydning.
