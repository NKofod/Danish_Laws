En gartneriejer havde i ca. 25 år solgt grøntsager fra en lejet  

 stadeplads på Københavns Engros Grønttorv.
Fra 1986 havde lejeren af  

 nabostadepladsen, der handlede med samme type grøntsager, anvendt klagerens  

 stadeplads og betalt for denne.
Klageren havde derefter solgt sine grøntsager  

 gennem en kommissionær.
I 1988 havde klageren solgt retten til stadepladsen  

 til brugeren af denne for 80.000 kr.
Fortjenesten herved blev anset for  

 særlig indkomstskattepligtig som betaling for afståelse af lejemål, jf.
 lov om særlig indkomstskat m.v. § 2, nr. 5.
 A klagede for indkomståret 1988 over, at de stedlige skattemyndigheder  

 ikke havde anset fortjeneste ved overdragelse af rettighed til stadeplads på  

 Københavns Engros Grønttorv som skattefri goodwill, men som skattepligtig  

 særlig indkomst, jf. lov om særlig indkomstskat m.v. § 2, nr. 5.
Klageren, som drev et gartneri i Københavns omegn, havde pr. 1. marts 1988  

 overdraget en stadeplads på Københavns Engros Grønttorv til en kollega B for  

 80.000 kr.
Klageren havde ejet retten til stadet i ca. 25 år, men stadet  

 havde i de senere år ikke været benyttet af klageren, men af ejeren af  

 nabostadet, B, som havde betalt stadelejen fra og med 1986, og som havde  

 solgt grove grøntsager som klageren.
 Klageren havde ikke benyttet stadepladsen i de senere år forud for salget,  

 idet han fra omkring 1986 havde afsat sin produktion gennem en kommissionær,  

 som handlede fra Grønttorvet.
Staderne blev tidligere overdraget uden vederlag, men for ca. 10 år siden  

 var man begyndt at tage en pris for overdragelser.
Københavns Engros  

 Grønttorv A.m.b.a. skulle godkende overdragelser, og klagerens overdragelse  

 af rettigheden til stadepladsen var godkendt af en torveinspektør.  

 Grønttorvet havde oplyst over for den kommunale skattemyndighed, at  

 Grønttorvet ikke gik ind i størrelsen eller fordelingen af købesummen.
Klageren havde ved indkomstopgørelsen for 1988 betragtet fortjeneste ved  

 salget, 77.769 kr., som skattefri goodwill.
Klageren havde oplyst, at køberen  

 ligeledes havde betragtet købet af stadepladsen som køb af goodwill.
 De stedlige skattemyndigheder havde ved ansættelsen af klagerens  

 skattepligtige særlige indkomst for indkomståret 1988 medregnet en avance på  

 77.769 kr., idet der var anset at være tale om afståelse af retten ifølge en  

 lejekontrakt, jf. lov om særlig indkomstskat m.v. § 2, nr. 5.  

 Skattemyndigheden havde henvist til, at salget af stadet var sket på en  

 standardkontrakt, at klageren i nogle år før afhændelsen ikke havde benyttet  

 stadet, samt at klageren fortsatte med sin gartnerivirksomhed efter  

 overdragelsen, således at der ikke i forbindelse med overdragelsen af  

 stadepladsen var overdraget eller opgivet nogen del af virksomheden.
Klageren og hans revisor påstod principalt, at hele vederlaget betragtes  

 som goodwill.
Subsidiært påstod klageren, at 50% af vederlaget blev betragtet  

 som goodwill og 50% som afståelse af lejemål.
Det blev anført, at der til stadet var knyttet en kundekreds, som faktisk  

 blev afstået ved salget, at klageren havde skabt kundekredsen gennem 23  

 aktive år, samt at B rent teknisk havde overtaget kundekredsen i 1986,  

 hvorefter han først havde betalt ved købet af rettigheden til stadepladsen i  

 1988. Det blev endvidere anført, at det for sælger måtte være uden betydning,  

 om køber i forbindelse med købet etablerede en kundekreds, eller om han  

 udvidede en i forvejen bestående kundekreds, samt at der var tale om en  

 aftale truffet mellem to uafhængige parter.
Endelig blev henvist til Østre  

 Landsrets dom af 6. december 1989 (»skat« 1990, nr. 2, side 95).  

 Landsskatteretten bemærkede, at stadepladsen fra og med 1986 havde været  

 benyttet af B, samt at klageren siden ophøret med salg af varer fra  

 stadepladsen havde afsat sine varer gennem en kommissionær, som handlede fra  

 Grønttorvet.
 Retten fandt det herefter ikke godtgjort, at klageren ved overdragelsen af  

 stadepladsen i 1988 havde mistet goodwill, og idet der i øvrigt var tale om  

 overdragelse af rettigheden til en stadeplads, fandtes det modtagne vederlag  

 at være betaling af afståelse af lejemål, omfattet af lov om særlig  

 indkomstskat m.v. § 2, nr. 5.
 Den påklagede ansættelse af den skattepligtige særlige indkomst for  

 indkomståret 1988 blev herefter stadfæstet.
 LV 1990, L 6.2.5.
