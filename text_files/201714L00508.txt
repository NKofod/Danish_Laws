Betænkning afgivet af Ligestillingsudvalget den 17. januar 2018 Betænkning over Forslag til lov om ændring af barselsloven (Fraværsret til fædre og medmødre, hvis barnet er dødfødt, dør eller bliver bortadopteret inden den 32. uge efter fødslen, og fraværsret til begge adoptanter, hvis barnet dør inden den 32. uge efter modtagelsen af barnet) [af beskæftigelsesministeren (Troels Lund Poulsen)]:
1. Udvalgsarbejdet Lovforslaget blev fremsat den 20. december 2017 og var til 1. behandling den 11. januar 2018. Lovforslaget blev efter 1. behandling henvist til behandling i Ligestillingsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 11. december 2017 dette udkast til udvalget, jf.
LIU alm. del  bilag 28. Den 22. december 2017 sendte beskæftigelsesministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til beskæftigelsesministeren til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
 Udvalget finder det glædeligt, at der er bred politisk opbakning i Folketinget til at ligestille forældre i barselsloven i tilfælde af spædbarnsdød, så begge forældre får ret til 14 ugers fravær, hvis barnet er dødfødt, dør eller bortadopteres inden den 32. uge efter fødslen.
Den tidligere lovgivning tilgodeså kun moderen, som havde ret til 14 ugers fravær, mens den anden forælder blot havde ret til 14 dage  hvis de 14 dage ikke allerede var afholdt i forbindelse med dennes barselsorlov.
Det er et område, der har været drøftet mange gange, men som ikke er blevet løst.
Det gør vi så nu.
Udvalget finder det både rimeligt og retfærdigt at ligestille forældrene, så de får lige muligheder og i hvert fald et valg om at kunne holde orlov.
En reel ligestilling mellem kønnene, når det kommer til spædbarnsdød, og en beskyttelse af de familier, som rammes af den ulykkelige situation.
I høringssvarene og under Folketingets 1. behandling af lovforslaget blev der udtrykt bekymring for varslingsfristen.
Det er afgørende for udvalget, at denne ret ikke bortfalder for forældrene, fordi forældrene ikke følger varslingsreglerne til punkt og prikke.
Det er dog partiernes opfattelse, at dette hensyn allerede er taget i den nuværende lovgivning.
Udvalget opfordrer beskæftigelsesministeren til at følge udviklingen nøje og følge op på, om der skulle være tilfælde, hvor forældre oplever problemer med afholdelse af orlov grundet varslingsfristen.
 Udvalget kan på den baggrund støtte lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Karina Adsbøl (DF) fmd.
Marlene Harpsøe (DF) Karina Due (DF) Pernille Bendixen (DF) Per Nørhave (DF) Tilde Bork (DF) Mads Fuglede (V) Louise Schack Elholm (V) Jane Heitmann (V) Anni Matthiesen (V) Peter Juel Jensen (V) Hans Andersen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Lars Aslan Rasmussen (S) Julie Skovsby (S) Troels Ravn (S) Rasmus Horn Langhoff (S) Yildiz Akdogan (S) nfmd.
Johanne Schmidt-Nielsen (EL) Jesper Kiel (EL) Josephine Fock (ALT) Carolina Magdalene Maier (ALT) Roger Courage Matthisen (ALT) Marianne Jelved (RV) Trine Torp (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
