Opfølgning til 2020-20. Manglende hjemmel til at undersøge besøgende og deres effekter på en sikret døgninstitution for børn og unge I brev af 20. maj 2020 oplyste regionen bl.a., at den sikrede døgninstitution i forlængelse af ombudsmandens brev med det samme havde ændret sin praksis om at undersøge besøgende og deres effekter ved karmscanning.
 I brev af 24. juni 2020 meddelte ombudsmanden, at han havde noteret sig det oplyste, herunder at den sikrede døgninstitution havde bragt ovennævnte praksis til ophør.
 Ombudsmanden meddelte samtidig, at han ikke havde taget stilling til den praksis, som den sikrede døgninstitution ifølge regionen nu brugte, men at han i stedet ville sende kopi af regionens svar med bilag til Social- og Indenrigsministeriet, så det kunne indgå i ministeriets arbejde med at tilvejebringe en lovhjemmel i voksenansvarsloven.
 Ombudsmanden meddelte herefter, at han på det foreliggende grundlag ikke foretog sig mere i sagen.
