Skriftlig fremsættelse (28. oktober  

 1998) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om dansk  

 indfødsret, lov om offentlig auktion ved auktionsledere og lov om  

 vagtvirksomhed. (Ratifikation af Europarådskonventionen af 6. november  

 1997 om statsborgerret og ophævelse af  krav om dansk indfødsret  

 m.v.).
(Lovforslag nr.
L 69).
 Lovforslaget har bl.a. til formål at  

 gennemføre Europarådskonventionen af 6. november 1997 om  

 statsborgerret i dansk ret.
Konventionen lægger bl.a. op til en ligestilling  

 mellem børn født i ægteskab og børn født  

 uden for ægteskab.
På den baggrund foreslås det, at  

 indfødsretslovens § 1, stk. 1, ændres, således at et barn  

 erhverver dansk indfødsret ved fødslen, hvis blot én af  

 forældrene er dansk statsborger, uanset om forældrene er gift.  

 Der gøres dog undtagelse for børn født uden for  

 ægteskab i tilfælde, hvor barnet er født i udlandet, og  

 det kun er faderen, der er dansk statsborger.
Efter de gældende regler  

 i indfødsretsloven kan et barn kun erhverve dansk indfødsret  

 efter faderen, hvis forældrene er gift.
Et af de vigtigste principper, der kommer til udtryk i  

 Europarådskonventionen, er, at regler om statsborgerret skal baseres  

 på princippet om, at enhver har ret til at besidde statsborgerret, og  

 at statsløshed skal undgås.
På den baggrund foreslås  

 indfødsretslovens § 8 ændret, således at danske  

 statsborgere, der er født i udlandet, ikke risikerer at miste deres  

 danske indfødsret ved det 22. år, hvis de derved bliver  

 statsløse.
Efter de gældende regler vil en person kunne blive  

 statsløs, hvis den pågældende ikke har haft bopæl  

 her i riget eller ophold, der tyder på samhørighed med Danmark,  

 og ikke inden det fyldte 22. år har indgivet ansøgning om  

 bevarelse af dansk statsborgerskab.
 Udover de ændringsforslag, som fremsættes med  

 henblik på en ratifikation af Europarådskonventionen,  

 foreslås en række andre ændringer af  

 indfødsretsloven, som har til formål at modernisere og  

 præcisere de gældende regler.
I den forbindelse foreslås navnlig en ændring  

 af lovens § 3. Dette forslag har til formål at smidiggøre  

 reglerne om, at unge udlændinge, der har levet det meste af deres liv i  

 Danmark, kan erhverve dansk indfødsret ved at afgive erklæring  

 herom over for statsamtet.
Den gældende bestemmelse i § 3  

 indebærer, at unge mennesker, som f.eks. har suppleret en dansk  

 uddannelse med et kortere ophold i udlandet, bliver afskåret fra at  

 benytte denne enkle og hurtige fremgangsmåde til at erhverve dansk  

 statsborgerskab.
Efter lovforslaget skal unge mennesker kunne erhverve dansk  

 statsborgerskab ved afgivelse af erklæring mellem det fyldte 18. og det  

 fyldte 23. år, hvis de har opholdt sig i Danmark i sammenlagt mindst 10  

 år, heraf mindst 5 år inden for de sidste 6 år.
 Endvidere foreslås lovændringer, der  

 tilstræber at indføre ligestilling i statsborgerretlig henseende  

 mellem børn født i ægteskab og børn født  

 uden for ægteskab og en tilsvarende ligestilling mellem  

 adoptivbørn og biologiske børn.
 De øvrige forslag til ændringer af  

 indfødsretsloven omfatter præcisering af gældende regler  

 og praksis, konsekvensændringer og sproglige ændringer samt  

 ændringer som følge af, at Island nu tiltræder den  

 nordiske overenskomst om statsborgerret.
Endvidere foreslås lov om offentlig auktion ved  

 auktionsledere samt lov om vagtvirksomhed ændret.
Efter disse love er  

 det et krav i forbindelse med beskikkelse som auktionsleder eller  

 autorisation til udøvelse af vagtvirksomhed, at den  

 pågældende har dansk indfødsret.
Da det ikke findes  

 nødvendigt at opretholde dette krav, foreslås det, at kravet om  

 dansk indfødsret i disse tilfælde ophæves.
 Med disse ord anbefaler jeg lovforslaget til det  

 høje Tings velvillige behandling.
