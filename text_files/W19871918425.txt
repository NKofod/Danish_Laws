 En kvinde, som modtog hjælp til uddannelse efter bistandslovens § 42  

 dels som tilskud dels som lån, havde underskrevet lånedeklaration, hvoraf det  

 fremgik, at halvdelen af den hjælp, hun modtog fra socialforvaltningen, blev  

 ydet som lån.
Ankestyrelsen tiltrådte, at låneandelen kunne opgøres som foretaget af  

 socialforvaltningen fra det tidspunkt, hvor ansøgeren fik et  

 udbetalingsbilag, hvoraf det klart fremgik, at låneandelen af  

 socialforvaltningen var opgjort til halvdelen af den udmålte hjælp før  

 fradrag af tilskud fra Statens Uddannelsesstøtte.
Forud herfor kunne alene  

 forlanges tilbagebetaling i overensstemmelse med den oprindelige  

 lånedeklaration - svarende til halvdelen af den udbetalte hjælp. (* 1) REDEGØRELSE FOR SAGEN:
 En enlig kvinde med to mindreårige børn fik i perioden 1. februar 1982 til  

 31. januar 1985 udbetalt hjælp i henhold til bistandslovens § 42 til  

 uddannelse som socialrådgiver, således at hjælp det første år blev ydet som  

 fuldt tilskud og derefter dels som lån dels som tilskud.
Ansøgeren underskrev den 7. december 1982 en af socialforvaltningen  

 udfærdiget lånedeklaration med følgende ordlyd: »Undertegnede erklærer  

 herved, at halvdelen af den hjælp, som jeg i tiden efter 1. februar 1983  

 modtager af social- og sundhedsforvaltningen i forbindelse med min uddannelse  

 - socialrådgiver - ydes mig som lån.« I forbindelse med uddannelsens afslutning skrev ansøgeren under på at  

 ville tilbagebetale den af kommunen opgjorte låneandel.
Efterfølgende blev  

 hun opmærksom på, at låneandelen ikke var beregnet som halvdelen af den  

 udbetalte hjælp, men som halvdelen af den beregnede hjælp, det vil sige før  

 der i beregningen var foretaget fradrag af tilskud fra Statens  

 Uddannelsesstøtte.
 Ansøgeren ankede herefter over socialforvaltningens beregning af  

 låneandelen under henvisning til lånedeklarationens entydige ordlyd.
 Social- og sundhedsforvaltningen fastholdt sin beregning og henviste til  

 Socialministeriets cirkulære af 30. marts 1976 om hjælp efter bistandslovens  

 § 42, som ændret ved cirkulære af 17. oktober 1980.
 Social- og sundhedsforvaltningen oplyste overfor amtsankenævnet, at det  

 ikke fremgik af journalnotater, om ansøgeren på noget tidspunkt var gjort  

 bekendt med indholdet af pkt. 9 i ovennævnte cirkulære; men den  

 sagsbehandler, der havde behandlet pågældendes ansøgning mente på det  

 bestemteste at have gennemgået cirkulæret med ansøgeren og bl.a. at have  

 drøftet rimeligheden i, at stipendium primært modregnes i tilskudsdelen.
Social- og sundhedsforvaltningen oplyste videre, at ansøgeren for det  

 meste fik hjælpen udbetalt pr.
EDB, hvilket ifølge forvaltningens  

 journalnotat af 4. juni 1985 betød, at ansøgeren ikke fik oplysning om,  

 hvilken del, der var lån og hvilken del, der var tilskud.
I nogle tilfælde  

 fik ansøgeren hjælpen udbetalt manuelt, første gang den 5. august 1983  

 vedrørende hjælp for september 1983, hvor ansøgeren underskrev  

 udbetalingsbilag, hvoraf fordelingen på lån og tilskud fremgik.
Det fremgik således bl.a. af udbetalingsbilaget, at den beregnede hjælp  

 ialt (eventuelt til fordeling på 1/2 lån og 1/2 tilskud) var 2270,40 kr.
I  

 rubrikken »Fordeling og eventuelt særlige ydelser« var den  

 beregnede hjælp fordelt med 1135,20 kr. som lån og 1135,20 kr. som tilskud.  

 Det fremgik videre, at beløbet fra Statens Uddannelsesstøtte primært var  

 fradraget i tilskudsandelen og derefter i låneandelen, således at beløbet på  

 762,40 kr. i rubrikken »Samlet udbetaling« svarede til beløbet i  

 rubrikken »Lånedel til udbetaling«.
Forud for ovennævnte udbetaling fik ansøgeren tilsendt hjælpen pr. check  

 med en checktalon.
Ifølge en rekonstrueret checktalon vedrørende hjælp for  

 februar måned 1983, hvor hjælpen første gang var fordelt på lån og tilskud,  

 udgjorde tilskuddet 1271 kr. og lånet 1654 kr. ud af den samlede udbetaling  

 på 3925 kr.
 AFGØRELSEN, DER KLAGES OVER:
Amtsankenævnet ændrede ved sin afgørelse social- og sundhedsforvaltningens  

 opgørelse af låneandelen af den hjælp, der var ydet ansøgeren i henhold til  

 bistandslovens § 42, stk. 1, i perioden 1. februar 1983 til 31. januar 1985.  

 Amtsankenævnet pålagde socialforvaltningen at opgøre låneandelen svarende til  

 halvdelen af den før 5. august 1983 udbetalte hjælp.
For hjælp udbetalt efter  

 den 5. august 1983 blev den af social- og sundhedsforvaltningen foretagne  

 opgørelse af låneandelen stadfæstet.
 Amtsankenævnet begrundede afgørelsen med, at det af det udbetalingsbilag,  

 ansøgeren modtog den 5. august 1983 - i modsætning til for checktalonens  

 vedkommende - med tilstrækkelig klarhed fremgik, hvorledes låneandelen efter  

 socialforvaltningens opfattelse skulle opgøres.
 Amtsankenævnet fandt derfor, at den i lånedeklarationens ordlyd indeholdte  

 begunstigende forvaltningsakt hermed måtte anses for omgjort på en  

 tilstrækkelig klar måde, idet nævnet ikke fandt grundlag for at stille krav  

 om en formel omgørelse i form af udstedelse af en ny lånedeklaration.
 Ud fra princippet om, at tilbagebetalingspligten skal tilkendegives over  

 for hjælpsmodtageren senest på det tidspunkt, hvor § 42 støtten skal ydes som  

 lån og tilskud, fandt amtsankenævnet dog ikke grundlag for at lade omgørelsen  

 have tilbagevirkende kraft.
 KLAGEN TIL ANKESTYRELSEN:
 Agørelsen var indanket af ansøgeren.
 LOVGRUNDLAG:
 Bistandslovens § 42, stk. 1.
 Socialministeriets cirkulære af 30. marts 1976 om hjælp efter  

 bistandslovens § 42, som ændret ved cirkulære af 17. oktober 1980, pkt. 9.
 ANKESTYRELSENS AFGØRELSE:
 Ankestyrelsen tiltræder amtsankenævnets afgørelse med Amtsankenævnets  

 begrundelse.
 (* 1) Se endvidere SM O-051-84.
