Nr BSF 38 Folketingsbeslutning om inkorporering af den europæiske  

 menneskerettighedskonvention i dansk ret Fremsat af Ole Espersen (S) Erling Christensen (S) Pia Gjellerup (S) Søren  

 Hansen (S) Tove Lindbo Larsen (S) Lissa Mathiasen (S) den 10. januar 1989 Vedtaget ved anden (sidste) behandling den 19. maj 1989 Folketinget opfordrer regeringen til at nedsætte et hurtigt arbejdende udvalg med deltagelse fra Det Danske Center for Menneskerettigheder med henblik på at undersøge fordele og ulemper ved inkorporering af den europæiske menneskerettighedskonvention i dansk ret og fremkomme med forslag til, hvorledes en inkorporering rent teknisk kan ske.
Oprindeligt fremsat forslag Folketinget opfordrer regeringen til at nedsætte et hurtigt arbejdende udvalg med deltagelse fra Det Danske Center for Menneskerettigheder med henblik på fremsættelse af lovforslag om at sætte den europæiske konvention til beskyttelse af menneskerettigheder og grundlæggende frihedsrettigheder med tilhørende protokoller i kraft som dansk ret.
Lovforslaget forudsættes fremsat senest den 2. juni 1989.
Bemærkninger til forslaget Med undtagelse af de nordiske lande, Irland og England har samtlige 21  

 Europarådslande optaget den europæiske menneskerettighedskonvention som en  

 bestanddel af deres interne retssystem.
Finland vil gøre det i løbet af dette  

 år.
Danmark har i overensstemmelse med den tidligere almindelige tradition i  

 hovedsagen blot konstateret, at gældende dansk ret efter dansk opfattelse  

 opfylder konventionens krav.
Dette er folkeretsmæssigt lovligt.
 Imidlertid betyder det, at advokater ikke direkte kan påberåbe sig  

 menneskerettighedskonventionens bestemmelser for danske domstole.
 Dette har to følger.
For det første betyder det, at man ikke ved en dansk domstol vil kunne få  

 en autoritativ konstatering af, om menneskerettighedskonventionens krav er  

 opfyldt eller ej.
Man er i den forbindelse henvist til at gå den lange,  

 bekostelige og tidskrævende vej til Menneskerettighedsdomstolen, en proces,  

 der i gennemsnit varer 5 år fra tidspunktet for den endelige nationale  

 afgørelse, som det ofte kan have varet 2 til 3 år at få.
For det andet er der tale om en dynamisk udvikling med hensyn til  

 menneskerettighederne.
Den hidtil anvendte gennemførelsesmetode kan kun  

 vanskeligt tage hensyn hertil.
Udviklingen skabes jo løbende af  

 Menneskerettighedskommissionen og Menneskerettighedsdomstolen og er  

 efterfølgende i forhold til den konstatering af harmoni mellem dansk ret og  

 konventionen, der fandt sted i forbindelse med ratifikationen.
 Såfremt konventionen gøres til en del af dansk ret, vil senere afgørelser  

 af domstolen og kommissionen kunne danne grundlag for stillingtagen ved  

 danske domstole til, om konventionens bestemmelser er iagttaget.
 Det er i øvrigt forslagsstillernes opfattelse, at konventionen, såfremt  

 den gøres til en del af dansk ret, alene derved vil blive mere kendt, og at  

 selve lovgivningsprocessen i øvrigt også vil medvirke hertil.
Det Danske Center for Menneskerettigheder er oprettet ved en beslutning  

 truffet af Folketinget (se Folketingstidende 1986-87, forhandlingerne sp.  

 3887, 5839 og 11175, tillæg A sp. 2581, tillæg B sp. 801 og tillæg C sp.  

 503), og centret har gennemført grundige studier inden for netop det område,  

 som dette forslag vedrører.
Det vil derfor være naturligt, om centret  

 inddrages i arbejdet med at sikre den bedst mulige inkorporering af  

 traktaten.
