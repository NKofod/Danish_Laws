Ankestyrelsens principafgørelse 5-17 om handicappede i erhverv - erhvervets forenelighed - vidensarbejde Principafgørelsen fastslår Kommunen skal ved vurderingen af, om en borger er berettiget til personlig assistance til handicappede i erhverv, tage stilling til, om erhvervet er foreneligt med funktionsnedsættelsen.
 Det er en betingelse for, at der kan ydes personlig assistance til en borger, at denne kan udføre de indholdsmæssige arbejdsopgaver.
 Personer med en psykisk funktionsnedsættelse kan få hjælp til problemer med f.eks. at overskue arbejdsprocesserne, strukturere arbejdet og problemer med hukommelse, opmærksomhed og koncentration.
Dette gælder også for vidensarbejdere.
Det afgørende ved vurderingen af vidensarbejderes erhverv i forhold til funktionsnedsættelsen er, om vidensarbejderen kan foretage de faglige vurderinger, der udgør indholdet i hans eller hendes arbejdsfunktion.
 I en konkret sag havde borgeren, der var registreret revisor, ret til personlig assistance.
Borger havde en hjerneskade som følge af blodpropper.
Han led af udtrætning og deraf følgende svigt af opmærksomhed, koncentrationsevne og overblik.
Han havde sin egen virksomhed med flere ansatte, herunder ansatte, der var uddannede revisorer, og han modtog støtte til sin selvstændige revisionsvirksomhed efter reglerne om nedsat arbejdsevne.
Ankestyrelsens Beskæftigelsesudvalg vurderede, at borgerens erhverv ikke var uforeneligt med funktionsnedsættelsen.
Ankestyrelsens Beskæftigelsesudvalg lagde blandt andet vægt på, at borger selv kunne læse en skattesag igennem og påpege relevante problemstillinger.
 Ankestyrelsens Beskæftigelsesudvalg fandt ikke grundlag for at tilsidesætte kommunens skønsmæssige vurdering af behovets omfang.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at fastlægge praksis ved bevilling af personlig assistance til handicappede i erhverv, særligt i forhold til, hvornår erhvervet er uforeneligt med funktionsnedsættelsen for personer med psykisk funktionsnedsættelse og vidensarbejde.
Reglerne Love og bekendtgørelser Lov om kompensation til handicappede i erhverv, jf. lovbekendtgørelse nr. 727 af den 7. juli 2009:
 § 6, om den personlige assistents opgaver  § 7, om timetallet Beskæftigelsesministeriets bekendtgørelse nr. 817 af 26. juni 2013 om kompensation til handicappede i erhverv m.v.
 § 14, om erhvervets uforenelighed med funktionsnedsættelsen  § 15, om timetallet Praksis Gældende:
 Følgende principafgørelser er brugt ved afgørelsen og gælder stadig:
Principafgørelse 121-11 Principafgørelsen fastslår, at døve ikke har en meget betydelig funktionsnedsættelse.
Det betyder, at der kun er ret til tilskud til personlig assistent i gennemsnitligt 20 timer om ugen.
Et eventuelt behov for yderligere tilskud til personlig assistance ville indebære, at arbejdet som pædagog i en SFO for hørende børn ikke var foreneligt med mandens funktionsnedsættelse som døv.
Principafgørelse 50-16 Principafgørelsen fastslår, at der kan gives personlig assistance til opgaver, der indholdsmæssigt følger stillingsindholdet, når en borger modtager støtte i form af tilskud til selvstændigt erhvervsdrivende på grund af nedsat arbejdsevne.
Der kan ikke gives personlig assistance, hvis den overvejende del af stillingsindholdet ikke kan udføres af borger selv.
Der kan derimod godt bevilges personlig assistance, hvis borger blot skal have hjælp til at udføre en eller flere delopgaver i forbindelse med stillingsindholdet.
 Er det i den selvstændige virksomhed konkret muligt at tage de fornødne skånehensyn, f.eks. ved fordeling af arbejdet til andre ansatte, kan der dog ikke gives personlig assistance til konkrete funktioner, som den pågældende ikke kan bestride.
Hensynet til den nedsatte arbejdsevne må afvejes over for stillingsindholdet.
Der kan ikke kræves fordeling af opgaver i en sådan grad, at stillingsindholdet udhules.
Den konkrete afgørelse Du har klaget over X Kommunes afgørelse om personlig assistance.
 X Kommune afgjorde sagen den 27. november 2015.
 Ankestyrelsens Beskæftigelsesudvalg har nu afgjort din sag.
 Resultatet er:
  Du har ret til personlig assistance fra den 3. august 2015 med 9 timer ugentligt.
 Det betyder, at vi stadfæster kommunens afgørelse, da vi er kommet til samme resultat.
Begrundelse for afgørelsen Sådan vurderer vi sagen Ankestyrelsens Beskæftigelsesudvalg vurderer ud fra de konkrete oplysninger i sagen, at du selv kan udføre de indholdsmæssige arbejdsopgaver i din selvstændige virksomhed.
 Vi vurderer også, at du ikke har en meget betydelig funktionsnedsættelse, der kan begrunde, at der kan ydes personlig assistance med et timetal op til fuld tid.
 Vi vurderer endelig, at der ikke er grundlag for at tilsidesætte kommunens skønsmæssige vurdering af, at du er tilstrækkeligt kompenseret med 9 timers personlig assistance om ugen.
 Vi vurderer i den forbindelse, at det er en forudsætning, at du har udnyttet din mulighed for at uddelegere nogle af de arbejdsopgaver, du ikke selv kan varetage, til dine medarbejdere.
Hvad er afgørende for resultatet Vi lægger vægt på, at du har oplyst, at du selv  uden assistance  er i stand til at læse en skattesag igennem og påpege relevante problemstillinger, men at du har behov for hjælp til at udarbejde udkast til besvarelse af konkrete sager, tjekke mails, besvare telefonopkald, holde overblikket på kontoret og sætte sagerne i system.
Du har også brug for hjælp under møder for at sikre, at alt bliver noteret og husket.
Vi er opmærksomme på, at du har lavet en opgørelse over tidsforbrug i ugerne 48-51 2015, hvoraf det fremgår, at de opgaver, du kan klare uden personlig assistance, alene består af samtaler med medarbejdere samt enkelte korte møder med kunder, hver under en times varighed (to korte møder i løbet af 4 uger). Øvrige opgaver kræver efter opgørelsen deltagelse af personlig assistent.
I denne periode har du selv arbejdet i gennemsnit 17,29 timer og den personlige assistent 16,63 timer.
 Vi lægger dog vægt på, at din virksomhed har flere ansatte, herunder ansatte med revisionsmæssige kompetencer, som du har mulighed for at uddelegere opgaver til.
 Vi lægger videre vægt på, at du nok er kognitivt begrænset og udtrættes let, men at du kan afholde møder med klienter og medarbejdere og at du efter det oplyste ikke har betydelige fysiske begrænsninger.
Om reglerne Efter reglerne kan der ydes personlig assistance til selvstændigt erhvervsdrivende, der på grund af en varig og betydelig fysisk eller psykisk funktionsnedsættelse har behov for særlig personlig bistand.
Den personlige assistent bistå personen med funktioner, der følger af beskæftigelsen, og som den pågældende på grund af funktionsnedsættelsen har behov for særlig personlig assistance til.
Der kan ikke ydes tilskud til personlig assistance, hvis erhvervet er uforeneligt med funktionsnedsættelsen.
Personen med funktionsnedsættelsen skal selv kunne udføre de indholdsmæssige arbejdsopgaver.
Ansættelsen af den personlige assistent må ikke have karakter af vikardækning eller almindelig medhjælp.
Personlig assistance ydes i gennemsnitlig indtil 20 timer pr. uge.
En person, der har mere end én funktionsnedsættelse eller har en meget betydelig funktionsnedsættelse, kan efter en konkret vurdering få tilskud op til fuld tid.
Efter en konkret vurdering kan personer med funktionsnedsættelse, f.eks. døvblinde, få tilskud udover 37 timer pr. uge.
Ifølge lovforarbejderne har personer med bl.a. hjerneskader mulighed for at få personlig assistance, f.eks. til at overkomme problemer med at overskue arbejdsprocesserne, problemer med at strukturere arbejdet problemer med hukommelse, opmærksomhed og koncentration.
Efter Ankestyrelsens praksis kan der ikke gives personlig assistance til en selvstændig til konkrete funktioner, som den pågældende ikke kan bestride, hvis det i den selvstændige virksomhed konkret er muligt at tage de fornødne skånehensyn, f.eks. ved fordeling af arbejdet til andre ansatte.
Hensynet til den nedsatte arbejdsevne må afvejes over for stillingsindholdet.
Der kan ikke kræves fordeling af opgaver i en sådan grad, at stillingsindholdet udhules.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
