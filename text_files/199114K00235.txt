Nr BTL 235 Betænkning over Forslag til lov om ændring af lov om udnyttelse af  

 vedvarende energikilder m.v. og lov om elforsyning   

 Nr L 235 1991-92, 1. samling Afgivet af Det Energipolitiske Udvalg Afgivet: 19920429 Udvalget har behandlet lovforslaget i nogle møder og har herunder stillet spørgsmål til energiministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Alustål, Rudkøbing Havnesmedie A/S, Danske Elværkers Forening, Jensen, Johan, Kraftværket NEFO, og Veng, Niels S, Roslev.
 Der er af energiministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
Et mindretal inden for flertallet (Socialistisk Folkepartis medlem af  

 udvalget) beklager, at udvalget ikke før betænkningsafgivelsen har fået  

 tilstillet bekendtgørelsen, hvorefter lovforslaget skal udmøntes.
Det er SF's  

 opfattelse, at loven skal administreres ud fra det bærende princip, at  

 vindmølleudbygningen fremskyndes, og at det er Energistyrelsen, der skal  

 kunne tage endelig stilling i tilfælde af klager, f.eks. klager fra  

 elværksside over »urimelige« omkostninger i forbindelse med  

 netforstærkning.
Dette vil sikre en ensartet praksis.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og vil stemme imod de  

 stillede ændringsforslag.
Fremskridtspartiet mener, det er direkte forkert at gennemføre dette  

 lovforslag.
Hvis nogle ønsker at producere el på vedvarende energianlæg, skal  

 de selvfølgelig have frihed til at gøre det.
Hvis der opstår en elproduktion,  

 som overstiger behovet hos ejerne af det vedvarende energianlæg, må det  

 selvfølgelig og ud fra enhver rimelighedsbetragtning være således, at denne  

 strøm må sælges til markedspris.
Markedsprisen er, hvad elværkerne ellers  

 kunne have produceret samme strøm for på eget anlæg.
Hverken mere eller  

 mindre.
Tilsvarende gælder for tilslutningsomkostningerne.
Hvis det  

 alternative energianlæg skal tilsluttes det eksisterende elnet, må det  

 selvfølgelig være ejerne af det vedvarende energianlæg, som betaler den fulde  

 omkostning for denne tilslutning.
Konsekvensen af dette lovforslag er, at alle andre elforbrugere kommer til  

 at betale for, at nogle få får en fordel ved en billigere tilslutningspris og  

 en højere afregningspris.
Lovforslaget er således udtryk for rendyrket  

 egoisme, en egoisme, som betyder, at den person eller de personer, som synes  

 det for dem er rart at få et vedvarende energianlæg, nasser på de mange, som  

 ikke har mulighed for at få et vedvarende energianlæg.
Lovforslaget er  

 asocialt og udtryk for en rendyrket socialistisk ideologi, hvor nogle få  

 snylter på de mange.
Oven i købet er det således, at den almindelige  

 elforbruger end ikke har valgfrihed med hensyn til elleverandør.
Forbrugerne  

 er tvangsindlagt til at aftage strøm fra eet sted og dermed også  

 tvangsindlagt til gennem en højere elregning at betale for morskaben hos  

 indehaverne af vedvarende energianlæg.
 ÆndringsforslagAf energiministeren , tiltrådt af et flertal  

 (udvalget med undtagelse af FP):
 Til § 1 1) Nr. 1 affattes således:
 »1. § 10 b affattes således:
»§ 10 b.
Energiministeren kan fastsætte regler om  

 vindkraftanlægs opstilling og tilslutning til elnettet.
 Stk. 2. Omkostninger, som er forbundet med et vindkraftanlægs  

 tilslutning til 10-20 kV-elnettet, påhviler vindkraftanlæggets ejer.
 Stk. 3. Omkostninger til udbygning af 10-20 kV-elnettet eller  

 forstærkning af et eksisterende elnet, der er nødvendiggjort af et  

 vindkraftanlægs tilslutning, påhviler elforsyningsselskabet.
Stk. 4. Energiministeren kan fastsætte nærmere regler om betaling  

 af omkostninger ved tilslutning af vindkraftanlæg til elnettet efter stk. 2  

 og 3.«» 2) Den under nr. 2 foreslåede § 10 c affattes  

 således:
»§ 10 c.
Elektricitet, der leveres fra vindkraftanlæg til  

 elnettet, afregnes med 85 pct. af salgsprisen til almindelige forbrugere  

 opgjort eksklusive afgifter og tilskud hos det elforsyningsselskab, i hvis  

 område vindkraftanlægget er opstillet.
Stk. 2. Energiministeren kan fastsætte nærmere regler om  

 prisafregningen for elektricitet, der leveres fra vindkraftanlæg til elnettet  

 efter stk. 1.« Bemærkninger Til nr. 1 og 2 Ændringsforslagenes baggrund er aftalen af 9. marts 1992  

 mellem regeringen og Socialdemokratiet om tilslutningsvilkår for vindmøller  

 og decentrale kraftvarmeværker og udligning i forbindelse hermed i  

 elsektoren.
 Aftalens ordlyd er følgende:
»I forbindelse med behandlingen af L 235 om udnyttelse af vedvarende  

 energikilder m.v. og lov om elforsyning samt med henvisning til tilsvarende  

 problemer for især de mindre decentrale kraftvarmeværker fastsættes der inden  

 1. juni 1992 regler, hvorefter vindmøller og decentrale kraftvarmeværker  

 alene skal betale for tilslutning til 10 kV-nettet.
Udbygningen af dette skal  

 således være en opgave for elsektoren som sådan, således at det ikke kun skal  

 kunne fungere som et distributionsnet, men også som et effektivt  

 opsamlingsnet for el.
Energiministeren opfordrer Elsam og Elkraft til inden 1. juni 1992 at  

 træffe beslutning om at etablere en økonomisk udligningsordning i henholdsvis  

 Elsam og Elkraft for påvirkningen af vindmøller og decentrale  

 kraftvarmeværker svarende til princippet bag udligningen i brændselspriserne  

 mellem kraftværkerne.
For vindmøllernes vedkommende er det den totale  

 økonomiske belastning for de pågældende kraftværksområder, der skal være  

 grundlaget for udligningen.
Om nødvendigt fremsætter energiministeren lovforslag til sikring af  

 gennemførelsen af ovenstående til oktober 1992.« Formålet med disse ændringsforslag til lov om ændring af lov om udnyttelse  

 af vedvarende energikilder m.v. og lov om elforsyning (L 235) er at sikre en  

 lovmæssig baggrund for gennemførelsen af aftalen af 9. marts 1992 for så vidt  

 angår betaling af omkostninger for vindkraftanlægs tilslutning til elnettet.
For så vidt angår den del af aftalen, som vedrører tilslutning af de  

 decentrale kraftvarmeværker til elnettet, har regeringen fremsat lovforslag  

 herom den 1. april 1992, jf. lovforslag nr.
L 258.
 I overensstemmelse med aftalen har energiministeren den 2. april 1992 i  

 breve til formændene for Elsam og Elkraft opfordret elsektoren til selv at  

 træffe aftale om oprettelse af økonomiske udligningsordninger inden den 1.  

 juni 1992. Regeringen har forventning om, at elsektoren internt vil aftale  

 oprettelse af sådanne ordninger.
Ad nr. 1 Ændringsforslaget skal ses direkte i sammenhæng med aftalen af 9. marts  

 1992 mellem regeringen og Socialdemokratiet.
Det nævnes i aftalen, at ejere af vindkraftanlæg alene skal betale for  

 tilslutning til 10 kV-nettet.
Da elnettene i flere områder er 15-20 kV net,  

 er udtrykket »10-20 kV net« benyttet her.
Med aftalen mellem regeringen og Socialdemokratiet statueres det princip,  

 at for at kunne fungere ikke blot som et distributionsnet for elektricitet,  

 men også som et effektivt opsamlingsnet for denne, skal udbygningen af det  

 overordnede 10-20 kV-elnet være en opgave for elsektoren som sådan, og at  

 omkostningerne forbundet hermed udelukkende påhviler elsektoren.
Det fremgår  

 af bestemmelsen, at elforsyningsselskaberne vil skulle afholde omkostningerne  

 til udbygning eller forstærkning af eksisterende 10-20 kV elnet, der er  

 nødvendiggjort af vindkraftanlægs tilslutning til elnettet.
Samtidig fastslås, at alle lokale omkostninger i forbindelse med den  

 private vindkraftudbygning påhviler vindkraftanlæggenes ejere.
Dette  

 indebærer, at et vindkraftanlægs ejer skal afholdle alle omkostninger, som er  

 forbundet med at lade et vindkraftanlæg tilslutte det overordnede elnet på  

 10-20 kV-spændingsniveauet.
Ejere af vindkraftanlæg vil ifølge bestemmelsen  

 således skulle afholde alle omkostninger i forbindelse med anlæggets egen  

 installation og lokale omkostninger til lavspændingstilslutning,  

 lavspændingsstik, 10-20 kV transformerstation, 10-20 kV stikledning til 10-20  

 kV radial, tilslutning til 10-20 kV-elnettet samt til fasekompensering.
 Der foreslås en bemyndigelse for energiministeren til at kunne fastsætte  

 de nærmere regler herom.
 Såfremt der måtte opstå tvist mellem en ejer af et vindkraftanlæg og det  

 lokale elforsyningsselskab om, hvor vindkraftanlægget skal tilsluttes det  

 overordnede elnet, kan spørgsmålet indbringes for Energistyrelsen, som  

 træffer endelig afgørelse i sagen.
 Reglerne om afholdelse af omkostninger på det overordnede 10-20 kV-elnet  

 vil herefter ikke blive udformet efter den fordelingsnøgle, der fremgår af  

 lovforslagets bemærkninger, hvorefter ejere af vindkraftanlæg skulle afholde  

 65 pct. af de faktiske omkostninger og elselskabet resten.
Ad nr. 2 Den foreslåede ændring indebærer en præcisering af fastlæggelsen af den  

 fremtidige afregningspris for vindkraftproduceret elektricitet, der leveres  

 til elnettet.
Den fremtidige afregningspris for vindkraftproduceret  

 elektricitet fastlægges i bestemmelsen til 85 pct. af det lokale  

 elforsyningsselskabs salgspris til de almindelige forbrugere opgjort  

 eksklusive afgifter og tilskud.
Der foreslås en bemyndigelse til energiministeren til at kunne fastsætte  

 de nærmere regler herom.
I denne forbindelse vil det blive sikret, at ejere  

 af fællesejede vindkraftanlæg opnår samme afregningspris, uanset at ejerne  

 eventuelt måtte have bopæl i forskellige elforsynings- eller  

 kraftværksområder.
 For så vidt angår de vindkraftanlæg, som er eller har været tilsluttet  

 elnettet før lovens ikrafttrædelsestidspunkt, vil prisafregningen på 85  

 pct.-niveauet træde i kraft den 1. oktober 1994 og dermed afløse de nuværende  

 prisafregningaftaler inden for rammerne af den vejledende ti-årsaftale mellem  

 Danske Elværkers Forening, Foreningen af Danske Vindmøllefabrikanter og  

 Danske Vindkraftværker.
Vindkraftanlæg, der tilsluttes elnettet efter lovens ikrafttræden, vil fra  

 tilslutningstidspunktet blive afregnet på 85 pct.-niveauet.
Baggrunden herfor  

 er ønsket om for disse vindkraftanlægs vedkommende straks at fjerne  

 usikkerheden om prisafregningen, som den vejledende aftale mellem elværkerne  

 og vindmølleorganisationerne giver anledning til.
