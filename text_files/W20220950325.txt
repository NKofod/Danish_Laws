Ligebehandlingsnævnets afgørelse om handicap - kompetence - ej medhold J.nr. 20-28238 En mand, der er ordblind, klagede over forskelsbehandling på grund af handicap i forbindelse med, at han ikke kan læse det indklagede trafikselskabs skilte.
Manden klagede desuden over trafikselskabets hjemmeside.
 Nævnet vurderede, at klagen handlede om manglende tilgængelighed.
 Handicapdiskriminationsloven indeholder et forbud mod diskrimination på grund af handicap, men indebærer ikke en pligt til tilgængelighed.
 Nævnet kunne derfor ikke behandle klagen.
 Klagen angår påstået forskelsbehandling på grund af handicap i forbindelse med, at klager, som er ordblind, ikke kan læse det indklagede trafikselskabs skilte, og tilgængeligheden af indklagedes hjemmeside.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Klager, der er ordblind, har klaget over et trafikselskab.
 Klager har oplyst, at han ikke kan læse trafikselskabets skilte, fx hvad stoppestedet hedder, eller hvilke stoppesteder, der er på den pågældende rute.
 Klagen blev modtaget i Ligebehandlingsnævnet den 24. juni 2020.
 Klager har ikke fremsat krav om tilkendelse af et bestemt godtgørelsesbeløb.
Klagers bemærkninger Klager gør gældende, at han bliver udsat for forskelsbehandling på grund af sit handicap.
 Indklagede skal sikre tilgængelighed.
I trafikselskabets køretøjer bliver det sagt højt, hvilke stoppesteder, der er på ruten.
Sådan burde det også være ved stoppestederne.
Klager kan ikke indgive en klage via indklagedes hjemmeside, fordi det skal ske skriftligt.
Dette er ikke ordblindevenligt.
 Når man ringer for mange gange til indklagede, blokerer de ens nummer, så man bliver helt afskåret fra at klage.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap uden for arbejdsmarkedet efter lov om forbud mod forskelsbehandling på grund af handicap (handicapdiskriminationsloven).
Forbuddet mod forskelsbehandling gælder for al offentlig og privat virksomhed på alle områder i samfundet.
Forbuddet gælder dog ikke for udøvelse af aktiviteter af rent privat karakter.
 Handicapdiskriminationsloven indeholder et forbud mod diskrimination på baggrund af handicap, men indebærer ikke en pligt til tilgængelighed.
Det fremgår af forarbejderne til handicapdiskriminationsloven, at der ikke med loven bliver stillet yderligere krav til tilgængelighed, end hvad der til enhver tid gælder efter anden lovgivning.
Det fremgår endvidere af forarbejderne, at det forhold, at en privat eller offentlig virksomhed ikke lever op til reglerne om tilgængelighed mv., skal behandles i den pågældende sektors regelsæt.
En klage over manglende overholdelse af reglerne om tilgængelighed mv. må indgives til de klageinstanser, der måtte være i den pågældende sektor.
Webtilgængelighed Nævnet vurderer, at klagen over trafikselskabets hjemmeside handler om manglende tilgængelighed.
På den baggrund kan nævnet ikke behandle den del af klagen, der vedrører det indklagede trafikselskabs hjemmeside.
Trafikselskabets skilte Nævnet vurderer, at klagen over trafikselskabets skilte handler om manglende tilgængelighed.
På den baggrund kan nævnet ikke behandle den del af klagen, der vedrører det indklagede trafikselskabs skilte.
 Efter indholdet af klagen sammenholdt med oplysningerne i sagen har nævnet ikke fundet anledning til at foretage høring af det indklagede trafikselskab.
Retsregler Afgørelsen er truffet efter følgende bestemmelser:
