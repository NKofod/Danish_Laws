Vedr.: Revideret boligstøttevejledning Flygtninge, asylansøgere m.fl.
 Revideret boligstøttevejledning:
En revideret boligstøttevejledning er netop udarbejdet af Bygge- og  

 Boligstyrelsen.
Vejledningen er dateret 26. juni 1996 og vil blive optaget i  

 Ministerialtidende 11. juli 1996. Vejledningen sælges endvidere af Schultz  

 Information og udsendes automatisk til abonnenter.
Revisionen vedrører lovændringer, udsendte meddelelser og præciseringer  

 vedrørende administrativ praksis.
Det bemærkes, at pkt. 14.5.4. om  

 forrentning er ændret.
 Personer fra Serbien-Montenegro m.v.
 Opmærksomheden henledes på, at der ved lov nr. 290 af 24. april som § 9,  

 stk. 2, nr. 6, i udlændingeloven er indført en bestemmelse om  

 opholdstilladelse for personer fra Serbien-Montenegro m.v.
 Personer med opholdstilladelse efter denne bestemmelse er omfattet af  

 boligstøttelovens § 65, nr. 9, og betragtes således som flygtninge efter  

 boligstøtteloven.
 Asylansøgere m.v.
 Efter § 5 i lov om individuel boligstøtte er retten til boligstøtte  

 (boligsikring, boligydelse til pensionister og beboerindskudslån) betinget  

 af, at ansøgeren har fast bopæl her i landet og benytter en  

 beboelseslejlighed til helårsbeboelse.
 På baggrund af forespørgsel fra flere kommuner kan Bygge- og  

 Boligstyrelsen oplyse, at det er styrelsens opfattelse, at personer, der  

 opholder sig i Danmark alene på grundlag af en ansøgning om opholdstilladelse  

 efter udlændingeloven - herunder asylansøgere - ikke har fast bopæl her i  

 landet, og derfor ikke som støtteansøgere kan opnå boligstøtte efter lov om  

 individuel boligstøtte.
 Det er tilsvarende styrelsens opfattelse, at udbetaling af individuel  

 boligstøtte til en støtteansøger fra det tidligere Jugoslavien forudsætter,  

 at den pågældende har opholdstilladelse efter udlændingeloven, og at der  

 således ikke kan udbetales boligstøtte til eventuelle støtteansøgere med  

 opholdstilladelse efter lov om midlertidig opholdstilladelse til visse  

 personer fra det tidligere Jugoslavien.
 Det kan tilføjes, at styrelsen finder, at sådanne personer heller ikke kan  

 indgå som husstandsmedlemmer med fast ophold i boligen efter  

 boligstøttelovens § 7 ved boligstøtteberegning til en husstand, hvor en anden  

 person med fast bopæl her i landet er ansøger.
------------- Bygge- og Boligstyrelsens meddelelser om individuel boligstøtte udsendes  

 til samtlige kommuners boligstøttekontorer, til samtlige sociale ankenævn og  

 til Kommunedata I/S.
Meddelelserne kan ligeledes findes i ministeriets  

 regelbaser under det statslige EDB-baserede juridiske informationssystem,  

 Retsinformation.
