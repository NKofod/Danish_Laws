Den 15. oktober 1957 har justitsministeriet afsluttet omstående  

 overenskomst med Overbestyrelsen for De Danske Skytte-, Gymnastik- og  

 Idrætsforeninger om opbevaring af skydevåben hos medlemmer af  

 skytteforeninger under overbestyrelsen.
Ved overenskomstens ikrafttræden den  

 1. april 1958 bortfalder den tidligere overenskomst af 24. september 1946.
Man skal henlede opmærksomheden på, at den nu indgåede overenskomst kun  

 omfatter geværer og karabiner, der er stillet til foreningens disposition af  

 forsvarsministeriets, medens den tidligere overenskomst også omfattede  

 pistoler.
Medlemmer af skytteforeningerne skal derfor fremtidig have  

 sædvanlig tilladelse fra politiet til at besidde pistol og andre våben, der  

 ikke er omfattet af den nye overenskomst.
Forsvarsministeriet har oplyst, at de geværer og karabiner, der er stillet  

 til disposition for De Danske Skytte-, Gymnastik- og Idrætsforeninger er af  

 fabrikat Mauser og benævnes 7,92 mm gevær M/98 T.
En del af disse våben er  

 ompibet til 6,5 mm og har herefter af foreningerne fået betegnelserne gevær  

 M/51 og M/52 med 6,5 mm pibe.
 De i overenskomstens § 5 omhandlede genparter af legitimationsbeviser, der  

 afleveres til politiet, skal opbevares i et kartotek, der til stadighed føres  

 a jour.
 Såfremt der af en skytteforenuing er udleveret våben til et medlem, der  

 efter politiets skøn på grund af sine forhold ikke bør være i besiddelse af  

 våben, vil sagen være at forelægge for justitsministeriet.
 Der vil passende tid efter overenskomstens ikrafttræden være at rette  

 henvendelse til de respektive foreninger, der bedes anmodet om at oplyse, om  

 nogen, hvem våben har været overladt i henhold til den ældre overenskomst, er  

 udtrådt af foreningen uden at aflevere våbnet.
 Våben, til hvilke besidderen ikke har tilladelse meddelt af politiet eller  

 tilladelse meddelt af en skytteforening i medfør af overenskomsten af 15.  

 oktober 1957, inddrages.
 Afsnit II B, stk. 3, i justitsministeriets cirkulære nr. 337 af 4.  

 november 1946 om meddelelse af tilladelse til køb af sprængstoffer, våben og  

 ammunition ophæves.
 Justitsministeriet, den 18. marts 1958.
 P.M.V.
 Boas.
 /Mogens Grau.
 Bilag.
 Overenskomst mellem justitsministeriet og Overbestyrelsen for De Danske  

 Skytte-, Gymnastik- og Idrætsforeninger om opbevaring af skydevågen hos  

 medlemmer af de under overbestyrelsen stående foreninger samt opbevaring af  

 foreningernes ammunition og våben iøvrigt.
§ 1 Justitsministeriet tillader, at de under Overbestyrelsen for De Danske  

 Skytte-, Gymnastik- og Idrætsforeninger stående skytteforeninger uden særlig  

 tilladelse fra politiet lader geværer og karabiner, der er stillet til disse  

 foreningers disposition af forsvarsministeriet, opbevare hos foreningernes  

 medlemmer i overensstemmelse med nedenstående regler.
§ 2 Der kan til skytter, der er fyldt 18 år, og som i mindst et år har været  

 medlemmer af en af § 1 omfattet forening, udleveres indtil 2 af de i § 1  

 nævnte våben, nemlig et beregnet til feltskydning og et indrettet til  

 præcisionsskydning på skydebane.
Udleveringen hjemler alene medlemmerne ret  

 til at anvende våbene under øvelses- eller konkurrenceskydninger arrangeret  

 af skytteforeningerne samt ret til at bære våbnene til og fra sådanne  

 skydninger og til at opbevare våbnene i hjemmet.
Opbevaringen i hjemmet skal  

 være forsvarlig; således skal låsen være udtaget af våbnet og opbevaret på et  

 sikkert sted.
§ 3 Udtræder et medlem, til hvem der er udleveret våben, af foreningen, skal  

 våbnet tilbageleveres foreningen og må i intet tilfælde overlades til  

 ikke-medlemmer.
Tilbageleveringen til foreningen kan ske ved, at våbnet med  

 foreningen som mellemled overlades til andet medlem under iagttagelse af de i  

 denne overenskomst givne regler.
§ 4 Medlemmer, til hvem der i henhold til denne overenskomst er udleveret  

 våben, skal være forsynet med et af skytteforeningen (kreds- eller  

 amtsforening) udstedt våbenlegitimationsbevis indeholdende oplysning om  

 medlemmets navn, stilling og bopæl samt våbnets eller våbnenes art, kaliber  

 og nummer samt kreds- eller amtsforeningens navn.
§ 5 Legitimationsbeviser udfærdiges på de af overbestyrelsen fremstillede af  

 justitsministeriet godkendte formularer i 3 eksemplarer, hvoraf det ene  

 udleveres til det pågældende medlem, jfr. § 4, mens det andet inden 14 dage  

 fra udstedelsen af foreningen afleveres til vedkommende politimester (i  

 København politidirektøren), og det tredje opbevares i den udstedende  

 forenings kartotek, der til enhver tid skal være a jour.
§ 6 Når våbnet tilbageleveres foreningen, skal der til vedkommende  

 politimester (i København politidirektøren) indsendes indberetning herom  

 inden 14 dage.
§ 7 Når et medlem af en skytteforening skifter medlemsskab fra en forening til  

 en anden, kan han medføre det eller de ham udleverede våben.
Det gamle  

 våbenlegitimationskort skal da annulleres og nyt kort udstedes.
Vedkommende  

 politimester eller politimestre (i København politidirektøren) underrettes  

 inden for den i § 6 nævnte tidsfrist.
§ 8 Det påhviler skytteforeningerne at søge våben, som ikke afleveres af  

 personer, der udtræder af en forening, jfr. § 3, inddraget og om fornødent at  

 rette anmodning til politiet om bistand hertil.
§ 9 Ammunition eller andre skydevåben end de i § 1 nævnte af  

 forsvarsministeriet udlånte geværer og karabiner, f.eks. pistoler eller  

 automatisk skydevåben, som de i § 1 nævnte foreninger ejer, må ikke uden  

 særlig tilladelse fra politiet opbevares af foreningernes medlemmer, men skal  

 opbevares i vedkommende forenings depoter.
I forbindelse med stævnedeltagelse  

 er det dog tilladt medlemmerne at opbevare indtil 200 patroner.
De nævnte  

 depoter skal på forsvarlig måde være sikret mod, at uvedkommende skaffer sig  

 adgang, og skal underkastes hyppigt tilsyn af foreningerne.
§ 10 Alle skydevåben, som skytteforeningerne ejer eller disponerer over,  

 herunder også våben, der af forsvarsministeriet er stillet til foreningernes  

 disposition, skal af vedkommende kreds- eller amtsforening registreres i et  

 særligt, til enhver tid a jour ført kartotek, der for hvert våben angiver  

 dettes art, fabrikat, kaliber og nummer.
 For så vidt angår våben, der i henhold til nærværende overenskomst er  

 udleveret til medlemmerne, vil registreringspligten være opfyldt ved den i §  

 5 omhandlede registrering.
§ 11 Denne overenskomst træder i kraft den 1. april 1958.
Fra dette tidspunkt ophæves overenskomst af 24. september 1946 om samme  

 emne.
De i henhold til overenskomsten af 24. september 1946 udstedte  

 våbenlegitimationsbeviser mister deres gyldighed ved nærværende overenskomsts  

 ikrafttræden.
 Nærværende overenskomst kan opsiges af justitsministeriet når som helst og  

 uden varsel.
