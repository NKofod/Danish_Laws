Nr BTL 154 Betænkning over Forslag til lov om ændring af lov om arbejdsmiljø   

 Nr L 154 1996-97, 1. samling Afgivet af Arbejdsmarkedsudvalget Afgivet: 19970507 Udvalget har behandlet lovforslaget i en række møder og har herunder stillet spørgsmål til arbejdsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Den Kristelige Fagbevægelse, Herning Kommune, Kommunernes Landsforening, Amtsrådsforeningen i Danmark, Københavns  

 Kommune, Frederiksberg Kommune, Kommunale Tjenestemænd og Overenskomstansatte  

 (KTO) og Rødekro Kommune Der er af arbejdsministeren og af nogle mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal (Venstres, Det Konservative  

 Folkepartis og Fremskridtspartiets medlemmer af udvalget) lovforslaget til  

vedtagelse med de under nr. 5-7 stillede ændringsforslag.
 Et mindretal inden for mindretallet (Fremskridtspartiets medlem af  

 udvalget) mener, at der hele tiden skal gøres så meget som muligt for hele  

 tiden at udvikle arbejdsmiljøet, så det hele tiden er så godt som muligt.  

 Fremskridtspartiet var derfor også positiv over for nærværende lovforslag,  

 indtil det blev nærlæst.
Det er ganske minimalt, hvad der opnås med forslaget, bortset fra nye  

 bureaukratiske regler.
Til gengæld er der ingen tvivl om, hvad det egentlige  

 sigte med lovforslaget er.
Det er at give fagforeningerne og  

 arbejdsgiverforeningerne endnu mere magt og lokke endnu flere til at være  

 fagligt organiseret.
 Det er ikke rimeligt, at det er en forudsætning, at man er fagligt  

 organiseret, og at det kun efter godkendelse af fagforbundene kan lade sig  

 gøre at skabe mere fleksible forhold til fremme af et godt arbejdsmiljø på  

 virksomhederne.
 Derfor støtter Fremskridtspartiet de af Venstre og Det Konservative  

 Folkeparti stillede ændringsforslag, som netop går ud på at give  

 medarbejderne og arbejdsgiverne på de enkelte virksomheder mulighed for at  

 indgå lokale aftaler til forbedring af arbejdsmiljøet.
 Da ændringsforslagene fra Venstre og Det Konservative Folkeparti  

 imidlertid ikke ser ud til at blive vedtaget, må Fremskridtspartiet desværre  

 stemme imod lovforslaget ved 3. behandling, ikke fordi Fremskridtspartiet er  

 imod et bedre arbejdsmiljø, men udelukkende på grund af den udvidede  

 beføjelse til fagforeningerne og arbejdsgiverforeningerne.
 Et andet mindretal (Socialdemokratiets, Det Radikale Venstres og  

 Centrum-Demokraternes medlemmer af udvalget) indstiller lovforslaget til  

vedtagelse med det af arbejdsministeren stillede ændringsforslag.
Et tredje mindretal (Socialistisk Folkepartis medlem af udvalget)  

 indstiller lovforslaget til vedtagelse med de under nr. 1-4, 7 og 8  

 stillede ændringsforslag.
Mindretallet henviser i øvrigt til sin ordførertale  

 ved lovforslagets 1. behandling.
 Et fjerde mindretal (Enhedslistens medlem af udvalget) indstiller  

 lovforslaget til vedtagelse med de af mindretallet og det af  

 arbejdsministeren stillede ændringsforslag.
 Mindretallet er betænkelig ved lovforslagets konsekvenser for  

 sikkerhedsarbejdet på virksomhederne og har derfor stillet en række  

 ændringsforslag som forudsætning for vores støtte til forslaget.
 Primært ser mindretallet det som en fordel, at så mange som muligt er  

 involveret i arbejdsmiljøarbejde - og har derfor det modsatte mål end de  

 kommunale arbejdsgivere, der som udgangspunkt ønskede lovændringen.
Faren ved at sammenlægge tillids- og sikkerhedsrepræsentantens funktioner  

 er, at arbejdsmiljøet risikerer at blive underlagt øvrige interesser som  

 løn-, ansættelses- og andre driftsmæssige forhold.
Derfor er det nødvendigt  

 at styrke repræsentanternes mulighed og råderum, hvis lovforslaget bliver  

 gennemført.
Enhedslisten har derfor stillet forslag om, at det ikke skal være  

 muligt at fratage medarbejdere deres ret til at vælge sikkerhedsrepræsentant,  

 hvis de ønsker det, at repræsentanten skal kunne stoppe arbejdet, hvis det er  

 nødvendigt, at repræsentanter i alle brancher skal have ret til uddannelse  

 (altså også inden for kontorområdet), og at man ikke må kunne forfølges for  

 at bruge sin ret.
Ændringsforslag Til § 1Af et mindretal (EL), tiltrådt af et mindretal (SF):
 1) Før nr. 1 indsættes som nyt nummer:
 »01. I § 6 indsættes efter stk. 3 som nyt stykke:
»Stk. 4. Valg af sikkerhedsrepræsentant er en rettighed, og i  

 medfør af denne rettighed har sikkerhedsrepræsentanter ret til at blive  

 informeret om og ret til at deltage i alle spørgsmål vedrørende de ansattes  

 sikkerhed og sundhed.«» 2) Før nr. 1 indsættes som nyt nummer:
 »02. I § 6 indsættes efter stk. 3 som nyt stykke:
»Stk. 5. Sikkerhedsrepræsentanten har ret til at standse  

 arbejdet eller arbejdsprocessen, i det omfang det er nødvendigt for at  

 afværge en overhængende betydelig fare for de ansattes sikkerhed og sundhed,  

 som de ikke selv kan afværge.«» 3) Efter nr. 1 indsættes som nyt nummer:
 »03. I § 8, stk. 1, indsættes efter 1. pkt. som nyt  

 punktum:
»Alle sikkerhedsrepræsentanter har ret til uddannelse i sikkerheds-  

 og sundhedsmæssige spørgsmål.
Uddannelsen skal have en varighed af mindst 32  

 timer.«» 4) I det under nr. 2 foreslåede nye § 8, stk. 3,  

 ændres »§ 6« til: »§ 6, stk. 1-3,».
 Af et mindretal (V og KF), tiltrådt af et mindretal (FP):
 5) I det under nr. 2 foreslåede nye § 8, stk. 3,  

 udgår nr. 1 og 2, og i stedet indsættes:
»er indgået en aftale mellem arbejdsgiveren og de ansatte i  

 virksomheden eller de ansatte på en del af virksomheden.« 6) Det under nr. 2 foreslåede nye § 8, stk. 4,  

 udgår.
 Af arbejdsministeren, tiltrådt af udvalget:
 7) Efter nr. 3 indsættes som nyt nummer:
»04. I § 10, stk. 3, ændres »lov nr. 317 af 13.  

 juni 1973 om Arbejdsretten« til: »lov om Arbejdsretten«.' Af et mindretal (EL), tiltrådt af et mindretal (SF):
 8) Efter nr. 3 indsættes som nyt nummer:
 »05. I § 28, stk. 2, indsættes efter 1. pkt. som nyt  

 punktum:
»Såfremt dette er umuligt, har den ansatte mulighed for selv at  

 træffe foranstaltninger for at undgå følgerne af en sådan fare.
En ansat, som  

 i tilfælde af en alvorlig og umiddelbar fare, som ikke kan undgås, forlader  

 sin arbejdsplads eller et farligt arbejde, kan ikke lægges dette til last og  

 skal beskyttes mod alle skadelige og urimelige konsekvenser.«» Bemærkninger Til nr. 1 De ansattes selvstændige og suveræne ret til selv at vælge  

 sikkerhedsrepræsentant er et afgørende princip.
Det fremgår i dag som en  

 integreret del af loven om arbejdsmiljø og bekendtgørelsen om virksomhedernes  

 sikkerheds- og sundhedsarbejde, men er ikke tilstrækkelig synlig som en  

 rettighed.
Desuden varetager sikkerhedsrepræsentanten andre opgaver end  

 tillidsrepræsentanten, selv om der er en vis overlapning.
F.eks. har  

 sikkerhedsrepræsentanter vide rettigheder til at blive hørt og udtale sig om  

 forhold, som normalt fra arbejdsgiverside henføres til at høre under  

 »ledelsesretten«.
Endvidere er det i overensstemmelse med ILO's  

 rekommandation nr. 164.
De rettigheder, som sikkerhedsrepræsentanter har ifølge ILO's  

 rekommandation nr. 164, er ganske omfattende, og der er behov for at få dem  

 indskrevet i dansk lovgivning der, hvor det ikke klart i forvejen fremgår, at  

 det er dækket af gældende lovgivning.
Det drejer sig bl.a. om ret til a) information, ret til at foretage undersøgelser og ret til at stille  

 forslag, b) at blive hørt og konsulteret før arbejdsmiljøændringer og ret til at  

 forelægge dem for medarbejderne, c) at blive hørt og konsulteret ved planlagte ændringer i  

 arbejdsprocesser, arbejdsindhold eller arbejdets organisering, som har  

 betydning for de ansattes arbejdsmiljø, d) beskyttelse mod fyring og andre handlinger, som forhindrer dem i at  

 udøve deres funktion, e) at deltage i virksomhedens beslutningsproces vedrørende arbejdsmiljø, f) fysisk adgang til hele arbejdspladsen og ret til at kommunikere med de  

 ansatte om arbejdsmiljø i arbejdstiden, g) at kontakte inspektører fra Arbejdstilsynet, h) at bidrage til forhandlinger om arbejdsmiljø på virksomheden, i) tilstrækkelig tid i arbejdstiden til at udføre deres funktion og  

 modtage træning heri, j) at kontakte specialister for at få rådgivning om arbejdsmiljøproblemer.
Desuden fremgår det af rammedirektivet 89/391/EØF, at  

 sikkerhedsrepræsentanter har en række rettigheder, som der er behov for at få  

 klargjort i dansk arbejdsmiljølovgivning.
De rettigheder, som er nævnt her,  

 knytter an til ovennævnte ILO-rekommandation nr. 164 om arbejdsmiljø og  

 fremstår her som lovkrav.
Således er arbejdstagernes rettigheder vedrørende  

 »konsultation og participation« (Artikel 11) ikke klart beskrevet  

 endsige implementeret i dansk lovgivning.
Det foreslåede stk. 4 er derfor  

 samtidig en implementering af de rettigheder, som er formuleret i  

 rammedirektivet.
Disse rettigheder er i rammedirektivet formuleret som en række konkrete  

 rettigheder for »arbejdstagerne eller deres repræsentanter, som særlig  

 beskæftiger sig med arbejdstagernes sikkerhed og sundhed«.
Der er behov  

 for at få præciseret, at dette også er rettigheder for arbejdstagerne og ikke  

 kun for sikkerhedsorganisationen/sikkerhedsudvalget.
Sikkerhedsrepræsentanter har i henhold hertil rettigheder vedrørende  

 høring om - enhver aktion, der kan have væsentlige følger for sikkerheden og  

 sundheden, - udnævnelse af ansvarlige for sikkerhed og sundhed på virksomheden  

 (Artikel 7, stk. 1), - aktiviteter i forbindelse hermed (Artikel 7, stk. 1), - udnævnelse af ansvarlige for førstehjælp, brandbekæmpelse og evakuering  

 af arbejdere (Artikel 8, stk. 2), - oplysninger, som omhandler arbejdspladsvurdering, personlige  

 værnemidler, registrerede arbejdsulykker samt rapporter herom (Artikel 9,  

 stk. 1), - information, som arbejdsgiveren er forpligtet til at give til  

 arbejdstagerne og deres repræsentanter (Artikel 10), - Aftaler om brug af BST (Artikel 7, stk. 3), - træning og uddannelse i sikkerhed og sundhed (Artikel 12).
 Desuden har de ret til at fremsætte forslag om passende foranstaltninger,  

 således at enhver risiko for arbejdstagerne fjernes eller enhver kilde til  

 fare fjernes (Artikel 11, stk. 1 og stk. 3).
Udefrakommende indflydelse, som søger at påvirke en gruppe ansatte til  

 ikke at vælge deres egen sikkerhedsrepræsentant, er et velkendt fænomen, og  

 stk. 4 er ment som en garant for, at de ansatte altid uanset aftaler kan  

 henholde sig til deres grundlæggende ret til at lade sig repræsentere gennem  

 valg af deres egen sikkerhedsrepræsentant.
Sikkerhedsrepræsentanten har både  

 i national og EU-lovgivning en række rettigheder, som ikke kan ophæves gennem  

 aftaler herom mellem parterne på arbejdsmarkedet og i virksomhederne.
 På små og mellemstore virksomheder er både organisationsgrad og  

 overenskomstdækning ofte begrænset, og også derfor er princippet om ret til  

 at vælge sikkerhedsrepræsentant af afgørende betydning.
Desuden sikrer det foreslåede nye stk. 4, at tillidsrepræsentanter på en  

 virksomhed ikke uden om sikkerhedsrepræsentanterne kan lave en aftale med  

 ledelsen om, at deres funktioner ophører og overgår til  

 tillidsrepræsentanterne.
Hvis en afdeling eller flere ønsker at have egne  

 sikkerhedsrepræsentanter, fremgår denne ret af stk. 4.
Med stk. 4 fastslås det endvidere, at grupper som f.eks. dagplejere også  

 får ret til at vælge deres egne sikkerhedsrepræsentanter, en ret, de ikke har  

 i dag.
Hertil kommer f.eks. personer, som er i aktivering og ikke har egen  

 tillidsrepræsentant.
 Eventuelle aftaler, som arbejdsministeren bemyndiger, må derfor  

 nødvendigvis respektere dette princip om retten til at vælge egne  

 sikkerhedsrepræsentanter.
Til nr. 2 Tillidsrepræsentanten kan i henhold til hovedaftalen, som  

 omtaler fredspligt, vanskeligt stoppe arbejdet uden at bringe sig i  

 vanskeligheder i forhold til fagretlige regler.
Sikkerhedsrepræsentanter  

 derimod forventes ikke at have andre interesser end de ansattes sikkerhed og  

 sundhed og spiller derfor en nøglerolle i samarbejdet om sikkerhed og sundhed  

 på virksomheden.
Retten til at stoppe arbejdet i tilfælde af alvorlig og umiddelbar fare  

 fremgår i dag ikke klart af gældende dansk arbejdsmiljølovgivning, også selv  

 om Danmark har underskrevet ILO-konvention nr. 155, hvor retten er direkte  

 nævnt.
EU's rammedirektiv omtaler dette eksplicit i modsætning til dansk  

 lovgivning.
Således er rammedirektivets artikel 8 ikke blevet implementeret til gavn  

 for arbejdstagerne.
Ifølge artikel 8, stk. 4, kan en arbejdstager, der i  

 tilfælde af alvorlig og umiddelbar fare, som ikke kan undgås, forlader sin  

 arbejdsplads eller et farligt område, ikke lægges dette til last og skal  

 beskyttes mod alle skadelige og urimelige konsekvenser i overensstemmelse med  

 national lovgivning eller praksis.
Desuden skal han/hun have mulighed for  

 selv at træffe hensigtsmæssige foranstaltninger for at undgå følgerne af en  

 sådan fare.
I dansk arbejdsmiljølovgivning er dette problem beskrevet i lovens § 26,  

 stk. 2, og § 28, stk. 2, men udelukkende som en pligt til at underrette  

 arbejdsgiveren eller dennes repræsentant om faren.
Dvs. der er ikke  

 formuleret nogen ret til at forlade arbejdet endsige stoppe arbejdet.
I flere lande har sikkerhedsrepræsentanter en formuleret ret til at stoppe  

 arbejdet.
Da disse må formodes at have mere viden om konsekvenserne end andre  

 ansatte, er det således af forebyggende værdi at formulere denne ret  

 specifikt som en rettighed, som ikke kun gælder ansatte, men især  

 sikkerhedsrepræsentanter.
Til nr. 3 Regeringens handlingsplan »Rent arbejdsmiljø år 2005«  

 taler meget om forebyggelse af arbejdsskader og lægger vægt på bl.a.  

 indeklima og psykosociale risikofaktorer.
Ikke desto mindre har brancher som  

 kontor og administration og undervisning stadig ikke pligt til at uddanne  

 deres sikkerhedsorganisation og dermed sikkerhedsrepræsentanterne i  

 sikkerheds- og sundhedsmæssige spørgsmål.
Denne indskrænkning er fastsat i  

 lovgivningen gennem bekendtgørelse nr. 469 af 6. oktober 1983 om  

 sikkerhedsuddannelse.
At undtage grupper på arbejdsmarkedet fra viden og uddannelse kan ikke  

 være i overensstemmelse med regeringens visioner om forebyggelse og rent  

 arbejdsmiljø år 2005. Tilføjelsen sikrer, at der skal tages initiativ til, at  

 også kontor, administration, service og undervisning bliver ligestillet med  

 resten af arbejdsmarkedet.
Dvs. en forældet opdeling i farlige og ikkefarlige  

 brancher ophæves, ikke mindst i lyset af ny forskning i arbejdsmiljø, som  

 peger på psykosociale risikofaktorer og ergonomi, som væsentlige årsager til  

 dårligt arbejdsmiljø i disse brancher.
 Desuden vil det være i overensstemmelse med både ILO- og  

 EU-rekommandationer.
 Til nr. 4 Ændringsforslaget er en konsekvens af den i ændringsforslag nr.  

 1 foreslåede ret til at vælge egne sikkerhedsrepræsentanter, en ret, som der  

 ikke kan gøres indskrænkninger i.
 Til nr. 5 Der er ingen grund til at involvere de centrale lønmodtager- og  

 arbejdsgiverorganisationer i, hvordan man på den enkelte virksomhed  

 tilrettelægger sikkerheds- og sundhedsarbejde.
 Til nr. 6 Der er ingen grund til, at ministeren skal blandes ind i  

 virksomhedernes organisering af sikkerheds- og sundhedsarbejdet i detaljer.
Til nr. 7 Siden lovforslagets fremsættelse er lov nr. 183 af 12. marts  

 1997 om Arbejdsretten vedtaget.
I ændringsforslaget er ikke medtaget  

 lovnummer, således at henvisningen herefter gælder den til enhver tid  

 gældende lov om Arbejdsretten.
 Til nr. 8 Ifølge ILO-konvention nr. 155 fra 1982 om arbejdsmiljø fremgår  

 det af artikel 4, at »en arbejder, som forlader sin arbejdsplads, skal  

 beskyttes mod skadelige og urimelige konsekvenser heraf, hvis der er god  

 grund til at tro, at han er udsat for en alvorlig og umiddelbar fare«.
Denne tilføjelse sker også med henblik på at implementere den rettighed  

 for arbejdstagerne, som fremgår af rammedirektivets artikel 8, som ikke er  

 blevet implementeret til gavn for arbejdstagerne i dansk  

 arbejdsmiljølovgivning.
EU's rammedirektiv bygger således på ILO-konvention  

 nr. 155. Ifølge direktivets artikel 8, stk. 4, kan en arbejdstager, der i  

 tilfælde af alvorlig og umiddelbar fare, som ikke kan undgås, forlader sin  

 arbejdsplads eller et farligt område, ikke lægges dette til last og skal  

 beskyttes mod alle skadelige og urimelige konsekvenser i overensstemmelse med  

 national lovgivning eller praksis.
Desuden skal han have mulighed for selv at  

 træffe hensigtsmæssige foranstaltninger for at undgå følgerne af en sådan  

 fare.
Jan Petersen (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Addi Andersen (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Tom Behnke (FP) Dansk Folkeparti havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til arbejdsministeren, som denne har besvaret skriftligt.
Nogle af udvalgets spørgsmål og arbejdsministerens svar herpå er optrykt som bilag til tillægsbetænkningen.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse i den  

 affattelse, hvori det foreligger efter 2. behandling.
 Et flertal inden for flertallet (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) har med tilfredshed noteret sig, at arbejdsministeren  

 har oplyst følgende: »De administrative bestemmelser om  

 sikkerhedsrepræsentanter for bl.a. dagplejere skal revurderes i forbindelse  

 med de kommende bekendtgørelsesarbejder med henblik på at sikre dagplejeres  

 arbejdsmiljø og sikkerheds- og sundhedsarbejde.
 Der vil endvidere på baggrund af resultatet af arbejdet i udvalget om  

 informationssamfundets betydning for jobindhold og arbejdets organisering  

 blive gjort overvejelser vedrørende arbejdsmiljø og sikkerheds- og  

 sundhedsarbejdet i forbindelse med ansattes distancearbejde/hjemmearbejde.
 Det er vigtigt at styrke uddannelsen af sikkerhedsorganisationens  

 medlemmer, således at sikkerhedsorganisationen kan være med til at realisere  

 målene i handlingsprogrammet Rent arbejdsmiljø år 2005 og leve op til den  

 centrale rolle, som sikkerhedsorganisationen har i lovforslaget om  

 gennemførelse af dette handlingsprogram (L 259), bl.a. vedrørende  

 arbejdspladsvurdering (APV).
Styrkelsen af sikkerhedsuddannelsen skal ske i forbindelse med revision af  

 bekendtgørelsen om sikkerhedsuddannelse m.v. og indebærer, at der etableres  

 et fælles grundmodul på en uge for alle sikkerhedsgruppemedlemmer.  

 Grundmodulet skal suppleres med en løbende opfølgning, der kan være  

 branchespecifik.« Et mindretal inden for flertallet (Enhedslistens medlem af udvalget)  

 tilføjer, at Enhedslisten har været betænkelig ved lovforslagets konsekvenser  

 for sikkerhedsarbejdet på virksomhederne.
I løbet af udvalgsarbejdet er der  

 imidlertid sket en række forbedringer:
 - Valgene til fællesrepræsentanter opdeles i henholdsvis et tillids- og et  

 sikkerhedsrepræsentantvalg.
 - Der indføres opsigelsesvarsler for aftalerne.
 Der ændres i bekendtgørelserne, således at:
 - Alle fællesrepræsentanter sikres uddannelse og rettigheder som øvrige  

 sikkerhedsrepræsentanter. § 9-uddannelsen bliver forbedret, hvilket især vil  

 gavne det administrative område, som har lidt under selvstudie-systemet.
 - Grupper af personer med alenearbejde som f.eks. dagplejere skal også  

 have mulighed for organiseret sikkerhedsarbejde.
 - Ved omstruktureringer på en virksomhed vil det fortsat være muligt at  

 vælge en selvstændig sikkerhedsrepræsentant for en afdeling, der ellers ville  

 være dækket af fællesrepræsentanten.
 Samtidig er det fastslået, at der ikke kan ske indskrænkninger i  

 repræsentanternes rettigheder.
 Da disse ændringer dækker Enhedslistens vigtigste forbehold, kan  

 Enhedslisten herefter stemme for lovforslaget.
 Et mindretal (Fremskridtspartiets medlem af udvalget) indstiller  

 lovforslaget til forkastelse.
Jan Petersen (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Addi Andersen (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Tom Behnke (FP) Dansk  

 Folkeparti havde ikke medlemmer i udvalget.
Bilag Nogle af udvalgets spørgsmål til arbejdsministeren og dennes svar herpå Spørgsmål nr. 29:
 Ministeren bedes uddybe, hvad bemyndigelsen i § 8, stk. 4, skal benyttes  

 til.
 Svar:
I henhold til lovforslagets § 8, stk. 4, 1. pkt., fastsætter  

 arbejdsministeren regler om, under hvilke vilkår lovens bestemmelser kan  

 fraviges gennem aftale.
Reglerne vil konkret handle om, hvilke krav der som  

 minimum stilles til de aftaler, der indgås, herunder at alle ansattes  

 rettigheder skal sikres.
Jeg kan oplyse, at de konkrete vilkår vil blive fastlagt i forbindelse med  

 udstedelse af en senere bekendtgørelse.
Det forventes, at arbejdsmarkedets  

 parter i Arbejdsmiljørådet, som allerede behandler udkast til ny  

 bekendtgørelse om virksomhedernes sikkerheds- og sundhedsarbejde, ligeledes  

 udtaler sig om udformningen af reglerne på baggrund af  

 bemyndigelsesbestemmelsen i § 8, stk. 4, 1. pkt.
Jeg vil ud fra denne  

 udtalelse endeligt fastsætte reglerne.
Som det fremgår af bemærkningerne til lovforslaget vil vilkårene for at  

 fravige lovens bestemmelser ved aftale følge anbefalingerne i  

 Arbejdsmiljørådets SIO-perspektivrapport fra 1994, som er vedlagt  

 lovforslaget.
Jeg henviser til anbefaling 5 og kan navnlig fremhæve, at det  

 er anbefalet, at aftaler på begge niveauer som minimum skal:
a) sikre, at den ændrede opganisering af sikkerheds- og sundhedsarbejdet  

 styrker og effektiviserer funktionsvaretagelsen, b) beskrive de aktiviteter/metoder, der kan anvendes for at opnå det  

 tilsigtede, c) angive procedure for gennemførelse og opfølgning på virksomheden og d) angive, hvordan lokalaftalen ændres.
 Jeg kan endvidere henvise til mit svar af 28. april 1997 på spørgsmål nr.  

 12, hvor der er tilkendegivet, at jeg for at sikre alle ansattes valgret og  

 valgbarhed har til hensigt at stille som vilkår for en sammenlægning af  

 funktionerne som sikkerheds- og tillidsrepræsentant gennem aftale, at valg  

 til de to funktioner sker særskilt.
Efter forslaget åbnes der mulighed for efter § 8, stk. 4, 2. pkt., at  

 fastsætte nærmere regler om, hvordan aftaler indgås.
Som det fremgår af  

 bemærkningerne forventes det umiddelbart, at parterne selv - inden for lovens  

 rammer og de fastsatte vilkår - afklarer, hvordan aftaler konkret indgås.  

 Bemyndigelsen tænkes derfor alene udnyttet, hvis der - mod forventning -  

 opstår behov for at fastsætte nærmere retningslinjer herfor vedrørende f.eks.  

 afstemningsregler ved indgåelsen af aftalerne.
 Spørgsmål nr. 30:
 Ministeren bedes, jf. § 8, stk. 3, nr. 1, oplyse, hvorledes det sikres, at  

 loven også kan benyttes af virksomheder, der ikke er organiseret.
 Svar:
 I henhold til formuleringen af § 8, stk. 3, nr. 1, kan aftalen på det  

 overordnede niveau, »organisationsniveauet«, indgås med den eller  

 de modstående afbejdsgiverorganisationer eller arbejdsgivere, eller dem de  

 bemyndiger hertil.
 I denne formulering ligger, at aftalen på arbejdsgiverside også kan indgås  

 af en arbejdsgiver, der ikke er medlem af nogen organisation.
 Spørgsmål nr. 31:
 Er det efter ministerens opfattelse muligt, jf. § 8, stk. 3, nr. 1, at  

 organisationerne kan blande sig i detaljer i de aftaler man bliver enige om  

 på de enkelte virksomheder.
 Svar:
 Jeg kan oplyse, at formålet med at stille krav om en aftale på  

 organisationsniveau er at give organisationerne mulighed for at styre  

 udviklingen på de områder, hvor organisationerne har indgået en overenskomst,  

 idet organisationerne gennem en rammeaftale kan fastlægge de nærmere  

 retningslinjer/rammer for indholdet af aftaler på de virksomheder, som er  

 dækket af de mellem organisationerne indgåede overenskomster.
 Parterne på organisationsniveau bestemmer selv - inden for rammerne af de  

 fastsatte regler - hvor vid en bemyndigelse, der skal gives til parterne på  

 virksomhedsniveau.
 Spørgsmål nr. 32:
Vil ministeren give tilsagn om, at ministerens brug af bemyndigelsen i  

 henhold til lovforslaget vil blive udmøntet på en sådan måde, at det sikres,  

 at medarbejdernes valgte repræsentanter til varetagelse af de i  

 arbejdsmiljøloven beskrevne opgaver for medarbejderrepræsentanter i  

 sikkerhedsorganisationer og/eller sikkerhedsgrupper fortsat sikres  

 rettigheder, ansvar og kompetence, der som minimum svarer til de rettigheder,  

 det ansvar og den kompetence, der i dag foreskrives for  

 sikkerhedsrepræsentanter i henhold til arbejdsmiljølovgivningen samt de for  

 Danmark gældende forpligtelser i henhold til EU-regulering og anden  

 international regulering, inklusive den til samtlige disse reguleringer  

 knyttede domspraksis? I benægtende fald bedes ministeren angive så vidt muligt udtømmende  

 eksempler på indskrænkninger i rettigheder, ansvar og kompetence, som vil  

 kunne komme på tale som følge af en af ministeren givet dispensation.
 Svar:
 Jeg kan oplyse, at der i lovforslaget alene gives mulighed for at aftale  

 en ændret organisering af virksomhedernes sikkerheds- og sundhedsarbejde, da  

 der udelukkende kan indgås aftaler - på de angivne betingelser i lovforslaget  

 - om fravigelse af arbejdsmiljølovens § 6 og § 7, stk. 1, som fastlægger  

 sikkerheds- og sundhedsarbejdets organisering.
Der ligger således ikke i lovforslaget nogen ændringer i  

 sikkerhedsrepræsentantens rettigheder, ansvar og kompetence.
Dette fremgår  

 ligeledes af bemærkningerne til lovforslaget.
 Reglerne om sikkerhedsrepræsentanternes opgaver, pligter og rettigheder i  

 arbejdsmiljølovgivningen vil fortsat gælde i forhold til funktionen som  

 sikkerhedsrepræsentant, uanset en evt. sammenlægning med funktionen som  

 tillidsrepræsentant.
 De rettigheder, det ansvar og den kompetence, som sikkerhedsrepræsentanten  

 som minimum har i dag i følge arbejdsmiljølovgivningen, kan ikke indskrænkes  

 i en indgået aftale.
 Spørgsmål nr. 35:
Vil ministeren give tilsagn om, at ministerens brug af bemyndigelsen i  

 henhold til lovforslaget vil blive udmøntet på en sådan måde, at det sikres, a) at de foreskrevne lokalaftaler rummer bestemmelser, der beskriver  

 vilkår for parternes opsigelse af disse aftaler, b) at de foreskrevne lokalaftaler rummer bestemmelser, der foreskriver,  

 hvorledes medarbejdernes valgte repræsentant(er) til varetagelse af de i  

 arbejdsmiljøloven beskrevne opgaver for medarbejderrepræsentanter sikres  

 plads(er) i sikkerhedsorganisation(er), sikkerhedsgrupper og/eller andre  

 medbestemmelsesorganer med rettigheder, ansvar og kompetence, der som minimum  

 svarer til de rettigheder, det ansvar og den kompetence, der i dag  

 foreskrives for sikkerhedsrepræsentanter i henhold til  

 arbejdsmiljølovgivningen samt de for Danmark gældende forpligtelser i henhold  

 til EU-regulering og anden international regulering, inkl. den til samtlige  

 disse reguleringer knyttede domspraksis? Svar:
 Ad a) Jeg finder, at der ved indgåelse af aftale, som indebærer en  

 sammenlægning af funktionerne som sikkerheds- og tillidsrepræsentant, skal  

 være klarhed over, hvorledes de indgåede aftaler opsiges, hvis man igen  

 ønsker at vende tilbage til den ordinære ordning i henhold til  

 arbejdsmiljølovgivningen.
 Jeg har derfor til hensigt at stille som et vilkår for indgåelse af  

 aftale, som indebærer en sammenlægning af funktionerne som tillids- og  

 sikkerhedsrepræsentant, at der i den indgåede aftale er taget stilling til,  

 hvorledes aftalen gensidigt opsiges.
Ad b) Jeg henviser til min besvarelse af spørgsmål nr. 32 og  

 bemærkningerne til lovforslaget, hvoraf det bl.a. fremgår, at der ikke i  

 lovforslaget ligger nogen ændring af sikkerhedsrepræsentantens opgaver,  

 pligter og rettigheder, således som disse er fastsat i  

 arbejdsmiljølovgivningen.
Bestemmelserne herom kan ikke fraviges ved aftale.
 Da der ikke sker ændringer i sikkerhedsrepræsentanternes opgaver,  

 rettigheder m.v., skal de af medarbejderne valgte sikkerhedsrepræsentanter  

 således sikres plads i eventuelle organer, som i følge den indgåede aftale  

 skal varetage sikkerheds- og sundhedsarbejdet.
 Da dette er et krav ifølge lovgivningen, finder jeg det ikke nødvendigt  

 ligeledes at præcisere dette i en bemyndigelsesbestemmelse.
 Spørgsmål nr. 33:
Vil ministeren sikre, at alle sikkerhedsrepræsentanter, herunder fælles  

 sikkerheds- og tillidsrepræsentanter, bliver garanteret en § 9-uddannelse,  

 der rummer mindst en grunduddannelse af en uges varighed suppleret med  

 løbende opfølgning de følgende år, også på det administrative område, hvor de  

 kommunale arbejdsgivere især har vist interesse for at bruge lovforslagets  

 muligheder? Svar:
 Jeg finder det vigtigt at styrke uddannelsen af sikkerhedsorganisationens  

 medlemmer, således at sikkerhedsorganisationen kan være med til at realisere  

 målene i handlingsprogrammet Rent arbejdsmiljø år 2005 og kan leve op til den  

 centrale rolle, som sikkerhedsorganisationen har i lovforslaget om 2005,  

 bl.a. vedrørende APV.
Styrkelsen af sikkerhedsuddannelsen skal ske i forbindelse med revision af  

 bekendtgørelse om sikerhedsuddannelse m.v. og indebærer, at der etableres et  

 fælles grundmodul på en uge for alle sikkerhedsgruppemedlemmer.
Grundmodulet  

 skal suppleres med en løbende opfølgning, der kan være branchespecifik.
 Spørgsmål nr. 34:
Er det ministerens opfattelse, at en afdeling vil kunne kræve selvstændig  

 sikkerhedsrepræsentant, selv om der på arbejdspladsen er valgt en fælles  

 sikkerheds- og tillidsrepræsentant, hvis der på en afdeling f.eks. sker  

 større omstruktureringer, indførelse af ny teknologi etc? Svar:
 Jeg kan oplyse, at efter de nuværende regler i bekendtgørelse om  

 virksomhedernes sikkerheds- og sundhedsarbejde § 13, stk. 4, gælder valget af  

 sikkerhedsrepræsentant for 2 år, eller indtil sikkerhedsrepræsentantens  

 arbejdsfunktion i virksomheden, afdelingen, arbejdsområdet eller skifteholdet  

 ophører.
 Det er ikke hensigten at ændre på denne regel i bekendtgørelsen, som bl.a.  

 har til hensigt at beskytte sikkerhedsrepræsentanten.
Der vil dog kunne ske opsigelse af en indgået aftale, hvilket betyder, at  

 arbejdsmiljølovens regler om organisering af sikkerheds- og sundhedsarbejdet  

 hermed igen skal følges.
Da organiseringen herefter skal ske efter  

 arbejdslederområder, vil der skulle ske nyvalg af sikkerhedsrepræsentanter.
