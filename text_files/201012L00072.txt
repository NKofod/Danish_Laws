Fremsat den 17. november 2010 af beskæftigelsesministeren (Inger Støjberg) Forslag til Lov om ændring af lov om social pension (Harmonisering af regler om opgørelse af bopælstid for folkepension) § 1 I lov om social pension, jf. lovbekendtgørelse nr. 1005 af 19. august 2010, foretages følgende ændring:
 1. § 9 affattes således:
»§ 9. Ved opgørelse af bopælstid for personer, der tilkendes førtidspension og som er omfattet af § 2, stk. 2, nr. 2, sidestilles bopæl i oprindelseslandet med bopæl her i riget.
Det samme gælder andre lande, hvori den pågældende har haft bopæl på et grundlag svarende til det, der er nævnt i § 7 i udlændingeloven.
 Stk. 2. Stk. 1 finder anvendelse, uanset om den pågældende opnår dansk indfødsret.
 Stk. 3. Stk. 1 anvendes kun så længe, den pågældende har fast bopæl her i riget.
 Stk. 4. Stk. 1 anvendes ikke for perioder, hvor der er ret til pension fra oprindelseslandet og andre lande, der er nævnt i stk. 1.
Stk. 5. Stk. 2 - 4 finder tilsvarende anvendelse, når en person er overgået fra førtidspension til folkepension ved folkepensionsalderen, jf. § 5, stk. 3 i denne lov og § 6 i lov om højeste, mellemste, forhøjet almindelig og almindelig førtidspension m.v.« § 2 Stk. 1. Loven træder i kraft den 1. januar 2011.
 Stk. 2. Den hidtil gældende § 9 i lov om social pension finder fortsat anvendelse ved opgørelse af optjeningsgrundlaget for ret til folkepension for personer, der:
1) er ankommet til Danmark før lovens ikrafttræden og 2) har nået folkepensionsalderen før 1. januar 2021.
Bemærkninger til lovforslaget 1. Indledning Lovforslaget fremsættes som led i udmøntningen af finanslovsaftalen for 2011 mellem regeringen (Venstre og Det Konservative Folkeparti), Dansk Folkeparti og Kristendemokraterne.
Følgende fremgår af aftalen:
»Flygtninges optjening af ret til dansk folkepension I Danmark gælder princippet om brøkpension, hvor størrelsen af folkepensionen bygger på opholdstiden i Danmark.
Retten til fuld folkepension er således betinget af mindst 40 års fast bopæl i Danmark mellem det fyldte 15. år og folkepensionsalderen.
Udgør opholdstiden mindre end 40 år, udbetales folkepensionen med en brøk.
I henhold til gældende pensionslove er flygtninge imidlertid undtaget fra de sædvanlige optjeningsregler.
For at harmonisere optjeningsreglerne for folkepension er regeringen, Dansk Folkeparti og Kristendemokraterne enige om at afskaffe flygtninges adgang til at medregne bopælstid i oprindelseslandet ved beregning af folkepension.
Dermed omfattes flygtninge af de samme principper, som gælder for øvrige indvandrere og danskere, der har haft ophold i andre lande.
Flygtninge, der ikke længere vil kunne modtage fuld folkepension, kan efter en konkret individuel vurdering modtage personligt tillæg efter pensionsloven, starthjælp eller kontanthjælp.
 For at give herboende flygtninge mulighed for at indrette sig på de ændrede regler indføres en overgangsordning på 10 år.
De nye regler træder i kraft 1. januar 2011.« Med dette lovforslag harmoniseres reglerne om opgørelse af bopælstid for ret til folkepension for personer, som har fået opholdstilladelse efter § 7 eller § 8 i udlændingeloven, med reglerne for opgørelse af bopælstid for danskere og øvrige udlændinge.
Det vil sige, at flygtninge, der har nået folkepensionsalderen, ikke længere får sidestillet bopæl i oprindelseslandet med bopæl her i riget, ved optjening af ret til folkepension.
Der foreslås en overgangsordning på 10 år, således at flygtninge, der er ankommet til Danmark før lovens ikrafttræden og når folkepensionsalderen før 1. januar 2021, vil være omfattet af den hidtil gældende regel om opgørelse af bopælstid.
Den 10-årige overgangsperiode knyttes til folkepensionsalderen og ikke til ansøgningstidspunktet for folkepension.
Herved får en udsættelse af ansøgning om folkepension ikke betydning for retten til at være omfattet af overgangsreglen.
2. Lovforslaget 2.1. Gældende ret Generelle betingelser for ret til folkepension Retten til dansk folkepension er som hovedregel betinget af, at modtageren har dansk indfødsret, fast bopæl her i riget samt har haft mindst 3 års fast bopæl her i riget mellem det fyldte 15. år og folkepensionsalderen.
Bopælskravet betyder, at pensionister som hovedregel skal have fast bopæl i Danmark både på det tidspunkt, hvor der tilkendes pension og ved udbetaling af pensionen.
Herudover er der som udgangspunkt et krav om mindst 3 års fast bopæl her i riget mellem det fyldte 15. år og folkepensionsalderen.
Pensionens størrelse afhænger af bopælstiden, det vil sige antallet af år med fast bopæl i Danmark i optjeningsperioden.
For folkepensionister er optjeningsperioden fra det fyldte 15. år indtil folkepensionsalderen.
Hvis bopælstiden udgør 40 år, kan der udbetales fuld folkepension.
Hvis bopælstiden er mindre, fastsættes en brøkpension svarende til forholdet mellem bopælstiden og 40 år.
For førtidspensionister er optjeningsperioden fra det fyldte 15. år og indtil det tidspunkt, hvorfra der ydes førtidspension.
Hvis bopælstiden udgør mindst 4/5 af optjeningsperioden, kan der udbetales fuld førtidspension.
Hvis bopælstiden er mindre, fastsættes en brøkpension svarende til forholdet mellem bopælstiden og 4/5 af optjeningsperioden.
 Når en førtidspensionist overgår til folkepension, beregnes folkepensionen med samme brøk, som førtidspensionen hidtil er blevet udbetalt med.
Særlige regler for ret til folkepension for flygtninge For flygtninge, der har fået opholdstilladelse efter § 7 eller § 8 i udlændingeloven, gælder særlige regler om ret til folkepension.
 Efter udlændingelovens § 7, stk. 1, gives der efter ansøgning opholdstilladelse til en udlænding, hvis udlændingen er omfattet af flygtningekonventionen af 28. juli 1951 (konventionsstatus). Efter udlændingelovens § 7, stk. 2, gives der efter ansøgning opholdstilladelse til en udlænding, hvis udlændingen ved en tilbagevenden til sit hjemland risikerer dødsstraf eller at blive underkastet tortur eller umenneskelig eller nedværdigende behandling eller straf (beskyttelsesstatus).
En flygtning, der befinder sig uden for Danmark, kan blive genbosat i Danmark efter aftale med De Forenede Nationers Højkommissær for Flygtninge (UNHCR) eller lignende international organisation.
Det sker på baggrund af udlændingelovens § 8.
 Der gælder to undtagelser for flygtninge, der er meddelt opholdstilladelse i medfør af udlændingelovens § 7 eller § 8, for så vidt angår ret til og optjening af social pension:
  Der stilles ikke krav om dansk statsborgerskab.
 Ved opgørelse af bopælstiden her i riget medregnes bopælstid i oprindelseslandet.
Det samme gælder bopælstid i andre lande, hvori den pågældende har haft bopæl på et grundlag svarende til udlændingelovens § 7. Bopælstid i oprindelseslandet medregnes også i forhold til kravet om en mindstebopælstid på 3 år.
 Der gælder desuden følgende regler vedrørende medregning af bopælstid i oprindelseslandet:
  Medregning af bopælstiden i oprindelseslandet finder anvendelse, uanset om den pågældende opnår dansk statsborgerskab.
 Medregning af bopælstiden i oprindelseslandet finder kun anvendelse, så længe den pågældende har fast bopæl her i riget.
Dog har flygtninge, der er omfattet af EF-forordningerne, ret til at få udbetalt samme beløb som i Danmark, hvis de flytter til et land inden for EU/EØS-området eller Schweiz.
  Medregning af bopælstiden i oprindelseslandet finder ikke anvendelse for perioder, hvor der er ret til pension fra oprindelseslandet eller andre lande, hvori den pågældende har haft bopæl på et grundlag svarende til udlændingelovens § 7.
2.2. Beskæftigelsesministeriets overvejelser En harmonisering af optjeningsreglerne for folkepension indebærer, at flygtninges adgang til at medregne bopælstid i oprindelseslandet afskaffes.
Dermed omfattes flygtninge af de samme regler for optjening af ret til folkepension, som gælder for øvrige indvandrere og danskere, der har haft ophold i andre lande.
Flygtninge, der ikke længere vil kunne modtage fuld folkepension, kan efter en konkret individuel vurdering modtage personligt tillæg efter pensionsloven, starthjælp eller kontanthjælp.
Flygtninge, der har opholdt sig mindst 3 år her i riget, inden folkepensionsalderen vil modtage en brøkpension beregnet efter den faktiske opholdstid i riget.
Flygtninge, der ikke har opholdt sig mindst 3 år her i riget før folkepensionsalderen vil ikke være berettiget til pension på grund af optjeningsreglerne.
Den sidstnævnte gruppe omfatter dels flygtninge, som kommer til Danmark umiddelbart inden opnåelse af folkepensionsalderen, dels flygtninge, som først får opholdstilladelse i Danmark efter folkepensionsalderen og dermed ikke længere kan optjene ret til dansk pension.
Er der optjent ret til en brøkpension, vil folkepensionisten efter en konkret behovsvurdering kunne modtage supplement til folkepensionen i form af personligt tillæg.
Personligt tillæg kan ydes efter ansøgning, og efter kommunen har truffet afgørelse herom på baggrund af en konkret individuel vurdering.
Flygtninge, der ankommer til landet i en ung alder, vil have mulighed for at optjene ret til en fuld folkepension.
Jo ældre en flygtning er, når vedkommende ankommer til Danmark, jo mindre vil brøkpensionen være.
Ankommer flygtningen til Danmark før det fyldte 62. år (ved den gældende folkepensionsalder på 65), vil kravet om en mindstebopælstid på 3 år kunne opfyldes.
Pågældende vil dermed blive berettiget til en brøkpension som folkepensionist.
 Flygtninge, som ikke kan opnå ret til folkepension, vil i stedet på lige vilkår med andre, kunne være berettiget til at modtage introduktionsydelse, starthjælp eller kontanthjælp.
Flygtninge, der ikke kan opnå ret til folkepension, vil kunne få udbetalt starthjælp i 7 år efter ankomsten til landet og herefter kontanthjælp med et beløb, der månedligt svarer til, hvad en gift folkepensionist uden andre indtægter end folkepension kan få udbetalt.
Det fremgår af § 27 i lov om aktiv socialpolitik.
Disse regler er allerede gældende for andre personer, der ikke har optjent ret til folkepension, herunder indvandrere m.fl.
Personer, der har ret til folkepension, kan opnå ret til boligstøtte efter de gunstige regler om boligydelse.
Personer, der modtager folkepension, har desuden mulighed for at søge om andre ydelser, som fx nedsat licens, børnetilskud, helbredstillæg m.v.
Flygtninge, der ikke opnår ret til folkepension, vil ikke være berettiget til disse ydelser.
Til gengæld har disse personer - ligesom andre modtagere af starthjælp og kontanthjælp - mulighed for at søge om hjælp efter den sociale lovgivning, fx boligsikring, hjælp til enkeltudgifter efter aktivloven m.v.
2.3. Lovforslagets indhold Med lovforslaget foreslås en harmonisering af optjeningsreglerne for folkepension.
Dermed omfattes flygtninge af de samme principper, som gælder for øvrige indvandrere og danskere, der har haft ophold i andre lande.
De særlige optjeningsregler for flygtninge opretholdes dog i forhold til førtidspension.
 Flygtninge, der modtager fuld folkepension, kan efter en konkret individuel vurdering modtage personligt tillæg efter pensionsloven, starthjælp eller kontanthjælp.
Det foreslås, at loven træder i kraft den 1. januar 2011. Forslaget har virkning for flygtninge, der ankommer til Danmark efter lovens ikrafttræden.
Disse flygtninge ligestilles ved opgørelse af bopælstid med danskere og andre udlændinge ved ansøgning om folkepension.
For flygtninge, der er ankommet til Danmark før lovens ikrafttræden, er der foreslået en overgangsordning, hvorefter den hidtil gældende § 9 i lov om social pension fortsat finder anvendelse for flygtninge, som når folkepensionsalderen før 1. januar 2021. Den 10-årige overgangsperiode knyttes til folkepensionsalderen og ikke til ansøgningstidspunktet for folkepension.
Herved vil en udsættelse af ansøgning om folkepension til efter den 1. januar 2021, for personer der har opnået folkepensionsalderen inden denne dato, ikke medføre et tab af rettigheder.
Flygtninge kan have udsat en ansøgning om folkepension på grund af arbejde, sygdom, forglemmelse eller andre årsager.
Overgangsordningen for herboende flygtninge er foreslået, for at disse personer ikke med en meget kort frist får ændret i retten til folkepensionen.
De herboende flygtninge, der ikke er omfattet af overgangsreglen, kan nå at optjene mindst 10 år yderligere og får samtidig mulighed for at tilpasse sig til de ændrede regler, således at de bedre kan planlægge pensionisttilværelsen.
3. Økonomiske og administrative konsekvenser for det offentlige Den foreslåede harmonisering af regler for opgørelse af bopælstid for folkepensionister skønnes at berøre mindre end 200 personer årligt på kort sigt.
Det skønnes, at forslaget vil betyde en mindreudgift (før skat) på ca. 1 mio. kr. i 2011, jf. tabellen nedenfor.
Som følge af den foreslåede harmonisering af opgørelse af bopælstid for folkepensionister vil der være mindreudgifter til folkepension, og merudgifter til kontanthjælp (starthjælp og kontanthjælp). Udgifterne til folkepension er 100 pct. statsfinansieret, mens kontanthjælpsudgifterne er finansieret af kommunerne med statslig refusion.
Disse udgifter er omfattet af den kommunale budgetgaranti.
De samlede mindreudgifter er begrænsede i de første år og vedrører alene nytilkomne flygtninge som følge af overgangsordningen.
Hertil kommer mindreudgifter til boligydelse for den gruppe af flygtninge, der ikke vil være berettiget til folkepension, samt mindreudgifter til særlige ydelser som folkepensionister i øvrigt kunne være berettiget til.
Omvendt må det forventes, at flere flygtninge vil være berettiget til boligsikring, særlig støtte og enkeltydelser efter aktivloven.
De samlede udgifter til boligstøtte og særlig individuel støtte skønnes upåvirket af lovforslaget.
Efter overgangsperiodens udløb stiger mindreudgifterne betydeligt op til i størrelsesordenen 350 mio. kr. i årene omkring 2035, hvorefter mindreudgiften gradvist falder til på lang sigt at udgøre ca. 90 mio. kr. årligt.
Den særligt store mindreudgift, der topper omkring 2035, skyldes, at den ekstraordinært store gruppe af flygtninge, som kom til landet i midten og slutningen af 1990´erne og i starten af det nye årtusinde, i disse år gradvist overgår til folkepension.
Faldet i mindreudgifterne frem til det langsigtede niveau, der stabiliseres efter år 2060 på de nævnte omkring 90 mio. kr., afspejler, at ændringen på lang sigt alene vedrører den løbende årlige tilgang af nytilkomne flygtninge, der overgår til folkepension.
 Lovforslaget vil medføre øget sagsbehandling i kommunerne, da der må forventes et øget antal ansøgninger om personligt tillæg til brøkpension samt et øget antal ansøgninger om hjælp efter aktivloven, starthjælp, kontanthjælp og enkeltydelser.
 Lovforslagets økonomiske konsekvenser skal forhandles med de kommunale parter.
 4. Økonomiske og administrative konsekvenser for erhvervslivet m.v.
 Forslaget har ingen administrative konsekvenser for erhvervslivet.
5. Administrative konsekvenser for borgerne Lovforslaget vil medføre, at der vil være flere flygtninge, der ansøger kommunen om personlige tillæg, starthjælp, kontanthjælp og enkeltydelser efter lov om aktiv socialpolitik.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Lovforslaget sendes i høring samtidig med lovforslagets fremsættelse i Folketinget til følgende myndigheder, organisationer m.v.:
 KL, Socialchefforeningen, Dansk Socialrådgiverforening, Ældre Sagen, Ældremobiliseringen, Danske Handicaporganisationer, Det Centrale Handicapråd, Foreningen af statsforvaltningsjurister, Institut for Menneskerettigheder og Dansk Flygtningehjælp.
Bemærkninger til lovforslagets enkelte bestemmelser Til § 1 Til nr. 1 Efter de gældende regler sidestilles bopælstid i oprindelseslandet med bopæl her i riget ved opgørelse af bopælstid for personer, der har fået opholdstilladelse efter § 7 eller § 8 i udlændingeloven.
Det samme gælder andre lande, hvori den pågældende har haft bopæl på et grundlag svarende til det, der er nævnt i § 7 i udlændingeloven.
Tilsvarende gælder ved opgørelse af mindstebopælstiden på 3 år, jf. lovens § 4. Den gældende bestemmelse omfatter således både opgørelse af bopælstid ved tilkendelse af førtidspension og ved tilkendelse af folkepension.
Det foreslås, at opgørelse af bopælstid for personer, der når folkepensionsalderen, og som har fået opholdstilladelse efter § 7 eller § 8 i udlændingeloven, harmoniseres med opgørelsen af bopælstid for danskere og andre udlændinge.
Det betyder, at der som udgangspunkt alene optjenes ret til folkepension på baggrund af bopælstiden her i riget i optjeningsperioden, og at retten til folkepension for flygtninge også er betinget af mindst 3 års fast bopæl her i riget i optjeningsperioden.
Flygtninge, der ankommer til landet efter det fyldte 62. år (i forhold til den gældende folkepensionsalder på 65 år), vil dermed ikke kunne opnå ret til folkepension, da betingelsen om 3 års fast bopæl her i riget i optjeningsperioden ikke kan opfyldes.
Disse flygtninge kan i stedet for folkepension være berettiget til introduktionsydelse, starthjælp og kontanthjælp efter 7 års bopæl i landet.
Når der er opnået ret til kontanthjælp, udbetales denne efter aktivlovens § 27, og udgør et månedligt beløb, der svarer til, hvad der ydes en gift folkepensionist uden andre indtægter end folkepensionen.
Efter forslaget er det alene i forhold til opgørelse af bopælstid for folkepension, at optjeningsreglerne ændres for flygtninge.
Flygtninge vil således fortsat få godskrevet bopælstid i oprindelseslandet, hvis der skal tilkendes førtidspension.
Det fremgår af § 5, stk. 3, i lov om social pension og § 6 i lov om højeste, mellemste, forhøjet almindelig og almindelig førtidspension m.v., at når en førtidspensionist overgår til folkepension fra folkepensionsalderen, udbetales pensionen med samme antal fyrretyvendedele, som pensionen hidtil har været fastsat med.
Denne ret vil efter forslaget blive opretholdt, således at pensionister, der har fået sidestillet bopælstid ved tilkendelsen af førtidspension, bevarer denne ved overgang til folkepension.
Folkepensionister, der har bevaret denne ret, er efter forslaget omfattet af de samme regler som førtidspensionister efter forslaget til lovens § 9, stk. 2 - 4.
Til § 2 Til stk. 1 Det foreslås, at loven træder i kraft den 1. januar 2011. Forslaget har virkning for flygtninge, der i forbindelse med ansøgning om asyl ankommer til Danmark efter lovens ikrafttræden.
Til stk. 2 Det foreslås, at der fastsættes en overgangsordning for flygtninge, der i forbindelse med ansøgning om asyl, er ankommet til Danmark forud for lovens ikrafttræden, således at ophævelsen af de hidtil gældende regler for opgørelse af bopælstid først får virkning efter en overgangsperiode på 10 år.
 Den hidtil gældende § 9 i lov om social pension finder således fortsat anvendelse for flygtninge, der har fået opholdstilladelse efter § 7 eller § 8 i udlændingeloven og som når folkepensionsalderen før 1. januar 2021.
Den 10-årige overgangsperiode knyttes til folkepensionsalderen og ikke til ansøgningstidspunktet for folkepension.
Herved får en eventuel udsættelse af ansøgning om folkepension ikke betydning for, om den pågældende er omfattet af overgangsreglen.
En ansøgning om folkepension kan være udsat på grund af arbejde, sygdom, forglemmelse eller andre årsager.
Overgangsordningen for herboende flygtninge betyder, at disse personer ikke får ændret i deres ret til folkepension med en meget kort frist.
Desuden kan de herboende flygtninge, der ikke er omfattet af overgangsreglen, nå at optjene mindst 10 år yderligere svarende til mindst ¼ af den fulde folkepension.
Dette giver denne gruppe mulighed for at tilpasse sig til de ændrede regler og for at planlægge pensionisttilværelsen.
