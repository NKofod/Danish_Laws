Klage over mangelfuld behandling i skadestuen af slimsækbetændelse på albue Nævnet fandt grundlag for at kritisere behandlingen af patienten.
 Nævnet oplyste, at rødme angiver tegn på betændelse i huden, samt at fluktuation angiver underliggende og dybere ansamling af betændelsesvæske.
 Videre oplyste nævnet, at fundet af en lille gul prik skal henlede undersøgerens opmærksomhed på mistanken om snarlig perforation af den underliggende byld, idet det er tegn på dybere infektion, som yderst sjældent responderer på antibiotisk behandling og immobiliserende skinnebehandling.
 Det var nævnets vurdering, at den undersøgende reservelæges kliniske vurdering af patienten var under normen for almindelig anerkendt faglig standard, idet den kliniske undersøgelse burde have givet mistanke om en underliggende operationskrævende byld.
Det var endvidere nævnets opfattelse, at man i tilfælde, hvor man finder de aktuelle kliniske tegn, bør afholde tætte kliniske kontroller.
Dersom den undersøgende læge er usikker på diagnosen bør andre diagnostiske redskaber tages i brug, eksempelvis måling af infektionstal, der kan afspejle uspecifik betændelse, og ultralydsscanning til påvisning af væskeansamling i slimsækken omkring albuebenet.
