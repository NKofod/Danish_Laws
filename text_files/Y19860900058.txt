 Udtalt, at der ikke forelå tilstrækkelige grunde til at behandle en  

 politimesters anmodning om en udtalelse om omfanget af det af kommunen førte  

 tilsyn efter miljøbeskyttelsesloven for lukkede døre.
Sagens beskaffenhed fandtes således ikke at kunne begrunde, at den  

 behandledes for lukkede døre i henhold til § 10, stk. 1, i lov om kommunernes  

 styrelse, idet der ikke forud for sagens behandling på  

 kommunalbestyrelsesmødet var grundlag for at antage, at debatten i anledning  

 af politimesterens høring ville berøre andet og mere end kommunens  

 tilsynsvirksomhed.
Der måtte således ejheller under kommunalbestyrelsens  

 forhandlinger forventes fremdraget sådanne oplysninger vedrørende  

 produktionsforhold m.v., som den pågældende virksomhed måtte have krav på  

 hemmeligholdelse af.
 Endvidere udtalt, at den omstændighed, at udtalelsen til  

 politimesteren skete som led i en politimæssig efterforskning, ikke i sig  

 selv var tilstrækkeligt som begrundelse for dørlukning, idet det i sådanne  

 tilfælde nærmere bør vurderes, om behandling af en sag for åbne døre må  

 antages at kunne skade eller vanskeliggøre politiets efterforskning eller at  

 kunne krænke enkeltpersoner, der som sigtede, vidner eller på anden måde er  

 inddraget i sagen.
 Ved skrivelse af 6. december 1984 har Morsø kommunalbestyrelse forelagt  

 indenrigsministeriet en udtalelse, som tilsynsrådet for Viborg amt den 15.  

 oktober 1984 afgav i anledning af, at et medlem af Morsø kommunalbestyrelse  

 havde forelagt tilsynsrådet spørgsmålet om behandling af en sag for lukkede  

 døre i kommunalbestyrelsens møde den 16. juli 1984.
 Det fremgår af sagen, at Morsø kommunalbestyrelse i sit møde den 2. april  

 1984 bl.a. behandlede en sag om forvaltningen af kommunens tilsynspligt over  

 for Limfjordsøsterskompagniets muslingeaffaldsdepot og fyringsanlæg, samt at  

 der i den anledning forelå en redegørelse herom fra udvalget for teknik og  

 miljø.
 Det fremgår endvidere, at politimesteren i Thisted den 12. april 1984  

 anmodede Morsø kommune om en udtalelse i anledning af en anmeldelse mod  

 Limfjordsøsterskompagniet for overtrædelse af miljøbeskyttelsesloven i  

 forbindelse med deponering af muslingeskaller i en lergrav, herunder om  

 omfanget af den af kommunen førte kontrol med overholdelse af vilkårene for  

 deponeringstilladelsen.
 Politimesterens høring behandledes i kommunalbestyrelsens møde den 16.  

 juli 1984 for lukkede døre.
 Kommunalbestyrelsen fremsendte herefter den 18. juli 1985 til  

 politimesteren den redegørelse fra udvalget for teknik og miljø, som  

 behandledes i mødet den 2. april 1984 suppleret med oplysning om den aktuelle  

 tilsynshyppighed.
 Spørgsmålet om behandling af politimesterens høring for lukkede døre  

 forelagdes den 16. juli 1984 tilsynsrådet for Viborg amt af et medlem af  

 kommunalbestyrelsen, som samtidig bl.a. anførte, at sagen ikke indeholdt  

 bedømmelse af personlige forhold, samt at politianmeldelsen hele tiden havde  

 været offentigt kendt.
Morsø kommunalbestyrelse udtalte i sagens anledning over for tilsynsrådet,  

 at formuleringen personlige forhold i forretningsordenens § 1, stk. 1, nr. 1,  

 efter kommunalbestyrelsens opfattelse tillige omfattede juridiske personer,  

 f.eks. selskaber.
Kommunalhøring ville involvere en vurdering af  

 Østerskompagniets faktiske forhold, hvorimod kommunalbestyrelsen i møde den  

 2. april 1984 alene havde behandlet spørgsmålet om kommunens forvaltning af  

 sin tilsynsforpligtelse.
Ved skrivelse af 15. oktober 1984 udtalte tilsynsrådet for Viborg amt, at  

 flertallets begrundelse for at behandle politimesterens høring for lukkede  

 døre i henhold til forretningsordenens § 1, stk. 2, ikke gav et  

 tilstrækkeligt grundlag for at lukke dørene.
Tilsynsrådet udtalte således, at  

 sagen burde have været behandlet for åbne døre, allerede fordi  

 kommunalbestyrelsens behandling af sagen måtte formodes i væsentlig grad at  

 blive koncentreret om kommunens egen tisynsvirksomhed over for den påståede  

 ulovlige forurening, hvilket da også viste sig at blive tilfældet.
Kommunalbestyrelsen har herefter ved skrivelse af 6. december 1984  

 indbragt tilsynsrådets udtalelse for indenrigsministeriet og i den  

 forbindelse bl.a. anført, at spørgsmålet om en sag skal behandles for lukkede  

 døre, må bero på en skønsmæssig vurdering af sagen og den debat, behandlingen  

 vil medføre i kommunalbestyrelsen.
Endvidere har kommunalbestyrelsen  

 fremhævet, at der i den konkrete sag var lagt vægt på, at udtalelsen til  

 politimesteren skete som led i en politimæssig efterforskning.
Tilsynsrådet for Viborg amt har i en over sagen afgivet udtalelse af 18.  

 februar 1985, som kommunalbestyrelsen samtidig er blevet gjort bekendt med,  

 bl.a. bemærket, at tilsynsrådet fuldt ud kan tilslutte sig  

 kommunalbestyrelsens synspunkt om, at beslutning om dørlukning må træffes og  

 vurderes på grundlag af forholdene, som de foreligger ved  

 kommunalbestyrelsens godkendelse af dagsordenen.
Da politimesterens høring af  

 kommunalbestyrelsen måtte formodes at være begrundet i kommunalbestyrelsens  

 egenskab af tilsynsmyndighed i henhold til miljølovgivningen, var der  

 imidlertid efter tilsynsrådets opfattelse ikke grundlag for at forvente, at  

 der under sagens behandling ville blive berørt andre forhold end de forhold  

 vedrørende kommunens tilsynsvirksomhed, der ved et tidligere møde havde været  

 behandlet for åbne døre.
 I denne anledning skal indenrigsministeriet udtale følgende:
Af § 10, stk. 1, i den kommunale styrelseslov fremgår, at  

 kommunalbestyrelsens møder er offentlige.
Kommunalbestyrelsen kan dog  

 bestemme, at en sag skal behandlese for lukkede døre, når dette findes  

 nødvendigt eller ønskeligt på grund af sagens beskaffenhed.
Spørgsmålet om,  

 hvorvidt en sag giver grundlag for dørlukning, forhandles for lukkede døre,  

 hvis dette bestemmes af kommunalbestemmelsen eller formanden.
Hovedreglen er således, at kommunalbestyrelsens møder er offentlige og  

 behandling af sager for lukkede døre undtagelsen.
Dette understreges også af  

 den mulighed, der er for kommunalbestyrelsen, for at forhandle selve  

 spørgsmålet om dørlukning for lukkede døre, idet der herved kan ske en  

 afklaring af, om sagens behandling overhovedet vil medføre fremdragelse af  

 forhold, der kan begrunde en dørlukning.
I den foreliggende sag havde politimesteren i Thisted specifikt anmodet om  

 en udtalelse om omfanget af den af kommunen førte kontrol med  

 Limfjordsøsterskompagniets overholdelse af vilkårene for tilladelsen til  

 deponering af muslingeaffald.
Der synes derfor ikke forud for sagens  

 behandling på kommunalbestyrelsesmødet at have været grundlag for at antage,  

 at debatten i anledning af politimesterens høring ville berøre andet og mere  

 end kommunens tilsynsvirksomhed, herunder de observationer, der måtte være  

 gjort af Limfjordsøsterskompagniets overholdelse af de vilkår, der var  

 fastsat i godkendelsen af muslingeaffaldsdepotet.
 I denne forbindelse bemærkes, at kommunalbestyrelsen netop på baggrund af  

 den nært forudgående behandling af en redegørelse om kommunens  

 tilsynsforpligtelse over for Limfjordsøsterskompagniet havde et særligt  

 grundlag for at vurdere, hvilke forhold der måtte forventes at blive  

 fremdraget under behandling af politimesterens høring.
 Det er således ejheller i sagen oplyst, at der under kommunalbestyrelsens  

 forhandlinger måtte forventes at blive fremdraget sådanne oplysninger om  

 Limfjordsøsterskompagniets produktionsforhold m.v., som kompagniet måtte have  

 krav på hemmeligholdelse af.
For så vidt kommunalbestyrelsen har henvist til, at udtalelsen til  

 politimesteren var et led i en politimæssig efterforskning, bemærkes, at  

 dette efter indenrigsministeriets opfattelse ikke i sig selv er  

 tilstrækkeligt som begrundelse for dørlukning.
I sådanne tilfælde bør det  

 nærmere vurderes, om en behandling af sagen for åbne døre må antages at kunne  

 skade eller vanskeliggøre politiets efterforskning eller at kunne krænke  

 enkeltpersoner, der som sigtede, vidner eller på anden måde er inddraget i  

 sagen.
I den foreliggende sag ses der ikek at have gjort sig sådanne forhold  

 gældende.
 Indenrigsministeriet er derfor enigt med tilsynsrådet i, at der efter det  

 oplyste ikke har foreligget tilstrækkelige grunde til at behandle sagen for  

 lukkede døre.
 Indenrigsministeriet beklager den sene besvarelse.
 P.M.V.
 E.B.
Emil le Maire Indenrigsministeriets afgørelser og udtalelser om kommunale forhold 1986  

 1.1.
