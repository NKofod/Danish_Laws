 Bekendtgørelse om tilskud til aerodynamisk udstyr på lastbiler m.v.
 I medfør af tekstanmærkning nr. 124 ad § 28, jf. aktstykke nr. 143 af 24. juni 2010, fastsættes:
Anvendelsesområde § 1. Trafikstyrelsen kan træffe afgørelse om tilskud til aerodynamisk udstyr på lastbiler og påhængskøretøjer til brugeren inden for den i finansloven fastsatte ramme.
 Stk. 2. Trafikstyrelsen kan bemyndige en ekstern virksomhed til at bistå styrelsen i forbindelse med tilsagn efter § 4 samt kontrol med dokumentation og udbetaling af tilskud efter § 6.
 Stk. 3. Overskrider ansøgningerne den fastsatte ramme, gives tilsagn om tilskud til de først modtagne ansøgninger, som opfylder denne bekendtgørelses krav.
Tilskudsbetingelser § 2. Der ydes tilskud til aerodynamisk udstyr, som:
1) er indkøbt efter Trafikstyrelsen har givet tilsagn, og som 2) er monteret på en dansk registreret lastbil eller påhængskøretøj med tilladt totalvægt over 3.500 kg.
 Stk. 2. Det aerodynamiske udstyr skal være godkendt af en synsvirksomhed i overensstemmelse med bilag I.
 Stk. 3. Der kan for hvert køretøj udbetales ét tilskud for hver af de typer aerodynamisk udstyr, der ydes tilskud til.
 Stk. 4. Det følger af bilag I til denne bekendtgørelse, hvilken type aerodynamisk udstyr der kan ydes tilskud til.
Ansøgning § 3. Ved ansøgning om tilskud skal anvendes et særligt ansøgningsskema, der kan hentes hos Trafikstyrelsen på www.trafikstyrelsen.dk eller på www.virk.dk.
Meddelelse om tilsagn § 4. Hvis betingelserne i § 2 er opfyldt, gives tilsagn om tilskud, jf. dog § 1, stk. 3. Der kan i tilsagnsskrivelsen fastsættes vilkår for tilskuddet.
Stk. 2. Tilsagn bortfalder, hvis Trafikstyrelsen ikke har modtaget dokumentation, som angivet i § 6, stk. 2 inden 6 måneder fra datoen for tilsagnets meddelelse.
Trafikstyrelsen kan i særlige tilfælde træffe afgørelse om en forlængelse af fristen.
 § 5. De maksimale tilskudsprocenter og tilskudsbeløb fremgår af bilag II til denne bekendtgørelse, dog jf. § 6, stk. 3-5.
Udbetaling af tilskud § 6. Tilskuddet udbetales efter anmodning til den, der er registreret som bruger af køretøjet på udbetalingstidspunktet.
Ved anmodning om udbetaling skal der anvendes et særligt skema, der vedlægges den tilsagnsskrivelse, som Trafikstyrelsen sender til ansøger, jf. § 4. Skemaet skal vedlægges dokumentation for afholdte udgifter til aerodynamisk udstyr og montering heraf.
 Stk. 2. Udbetaling af tilskud finder sted, når det er dokumenteret, at betingelserne for udbetaling af tilskud, jf. § 2, er opfyldt.
 Stk. 3. Der kan maksimalt ydes tilskud på 100.000 euro over en periode på 3 år til en enkelt virksomhed.
 Stk. 4. Tilskud ydes som de minimis-støtte i overensstemmelse med Kommissionens forordning (EF) nr. 1998/2006 af 15. december 2006 om anvendelse af EF-traktatens artikel 87 og 88 på de minimis-støtte offentliggjort i EUT L214 af 9.8.2008, s. 3.
 Stk. 5. Trafikstyrelsen kan pålægge tilskudsmodtager at afgive en erklæring om, at tilskudsmodtager sammenlagt ikke har modtaget mere end 100.000 euro i de minimis-støtte over en periode på 3 år fra Trafikstyrelsen og andre offentlige myndigheder.
Tilsyn § 7. Trafikstyrelsen fører tilsyn med, at reglerne i denne bekendtgørelse overholdes og kan i denne forbindelse anmode om enhver oplysning til brug herfor fra tilskudsmodtageren.
Underretningspligt og bortfald af tilskud § 8. Tilskudsmodtageren er forpligtet til at underrette Trafikstyrelsen om ethvert forhold, der har betydning for meddelelse af tilsagn og udbetaling af tilskud eller for Trafikstyrelsens kontrol med overholdelse af fastsatte vilkår.
 § 9. Trafikstyrelsen kan træffe afgørelse om, at et tilsagn om tilskud helt eller delvist bortfalder, hvis ansøgeren ikke har opfyldt vilkårene for tilsagnet, eller de forhold hvorpå tilsagnet er givet, ændres.
Regnskab § 10. Trafikstyrelsens til enhver tid gældende regnskabsinstruks vedrørende tilskud til køb af aerodynamisk udstyr skal overholdes.
 Stk. 2. Den gældende regnskabsinstruks vil være tilgængelig på Trafikstyrelsens hjemmeside.
Klageadgang § 11. Trafikstyrelsens afgørelser efter denne bekendtgørelse kan påklages til Transportministeriet.
Ikrafttrædelse § 12. Bekendtgørelsen træder i kraft den 1. september 2010.
Trafikstyrelsen, den 13. august 2010 Carsten Falk Hansen / Ib Rasmussen Bilag I 1) Typer af aerodynamisk udstyr der ydes tilskud til:
I: Sideskørter til påhængskøretøjer II: Lavtbygget sættevogn 2) Typer af sideskørter Ved sideskørter forstås afskærmning i samme lodrette plan som køretøjets sider, der reducerer mellemrummet mellem køretøjets underside og vejbanen.
 Der ydes tilskud til to forskellige typer af sideskørter:
Sideskørt type 1  afskærmning både foran og bag ved hjul og med hul til hjul Sideskørt type 2  afskærmning både foran og bag ved hjul og med tildækning af hjul 3) Krav til sideskørter a) Sideskørt i højre side skal på ydersiden umiddelbart bag forkanten være tydeligt mærket med påhængskøretøjets stelnummer.
Mærkningen skal være ipræget sideskørtet (fx med en gravørpen eller tilsvarende).
 b) Der skal monteres sideskørt i både venstre og højre side.
 c) Sideskørts overflade skal være glat; sammenstødende dele kan overlappe bagud eller nedad, forudsat at den bageste del ikke rager ud i forhold til den forreste.
 d) Sideskørt kan udgøre lovpligtig sideafskærmning i højre side, forudsat at alle krav til sideafskærmning er opfyldt.
e) Sideskørt skal være anbragt således i højden (målt ved tjenestevægt), at 1) overkanten er i højde med ladfladen, og 2) underkanten er højst 0,30 m over vejbanen på den del af sideskørtet, der har fuld højde.
 f) Forkant på sideskørt skal være afrundet.
 g) Forkant på sideskørt skal være placeret:
1) på påhængsvogn med styreapparat højst 0,50 m bag forhjulet, 2) på kærre højst 0,25 m bag forkant af lad eller opbygning, og 3) på sættevogn højst 0,25 m bag det tværgående midterplan for støttebenene og højst 2,9 m bag hovedbolten.
 h) Bagkant af sideskørt skal være højst 0,25 m foran bagkant af lad.
i) Permanent fastgjorte køretøjsdele, fx kasser m.v. kan udgøre en del af sideskørtet, forudsat at disse opfylder kravene til dimensioner og overflade.
For sættevogn med forskydelig hovedbolt måles afstanden til sideskørtets forkant med hovedbolten placeret i bageste position.
 j) Sideskørt skal være anbragt således i højden, at overkanten er i højde med ladfladen på køretøjet og underkanten er højst 0,30 m over vejbanen på den del af sideskørtet, der har fuld højde.
4) Krav til lavtbygget sættevogn Underkanter på sidevægge skal være placeret højst 0,30 m over vejbanen.
5) Kontrol af aerodynamisk udstyr ved syn Kontrol foretages ved første registreringssyn eller periodiske syn efter monteringen, hvor der tillige foretages kontrol af det aerodynamiske udstyr.
 Såfremt de tekniske krav er opfyldt vælges en af følgende tekster under Frie fejl ved indberetning til Trafikstyrelsen via eSyn:
 »Aerodynamisk udstyr type 1 monteret«.
 »Aerodynamisk udstyr type 2 monteret«.
 »Lavtbygget sættevogn«.
Bilag II Maksimale tilskudsbeløb 1. Sideskørter til påhængskøretøjer Tilskud til sideskørter udgør 55 % af prisen ekskl. moms, dog maksimalt 15.000 kr. pr. sæt 2. Lavtbygget sættevogn Til lavtbygget sættevogn ydes maksimalt 15.000 kr. i tilskud.
