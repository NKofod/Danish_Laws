Fremsat den 4. marts 2021 af Morten Messerschmidt (DF), Pia Kjærsgaard (DF), Marie Krarup (DF) og Peter Skaarup (DF) Forslag til folketingsbeslutning om at indføre evaluering af kommunale og statslige integrationsprojekter Folketinget pålægger regeringen inden udgangen af indeværende folketingsår at fremsætte et lovforslag, som sikrer, at alle kommunale og statslige integrationsprojekter evalueres.
Bemærkninger til forslaget Alt for få integrationsprojekter skaber reel integration Etablering af integrationsprojekter i Danmark er begrundet i, at en stor gruppe er for dårligt integreret i det danske samfund, og et ønske om at opnå en bedre integration af denne gruppe.
Gennem stort set hele den tid, vi har kendt til indvandring fra Mellemøsten og Nordafrika, har stat og kommune etableret diverse integrationsindsatser, der skulle afhjælpe den manglende integration og sørge for, at denne gruppe blev integreret i det danske samfund.
 Gennem årene er der blevet brugt utallige millioner på forskellige integrationsindsatser, men meget få   om nogen  har reelt bevisligt formået at integrere de involverede mennesker i det danske samfund.
I bogen »Eksperimentet, der slog fejl  status over 35 års asylpolitik« af Mikkel Andersson og Niels Jespersen, Gads Forlag (2018), behandles indvandringen til Danmark, og der fremdrages mange problematikker i forhold til indvandring.
Ikke overraskende peges på mange af de kulturkonflikter og kultursammenstød, som islam og indvandringen fra mange muslimske lande giver anledning til.
 Bogen beskriver, at religion er begyndt at fylde mere, tørklædets fremkomst, den øgede kriminalitet begået af indvandrere og efterkommere fra Mellemøsten og Nordafrika, den negative økonomi forbundet med dele af indvandringen og ringe uddannelse og beskæftigelse hos samme persongruppe.
Bogen beskriver også mere konkret, hvordan en by som Aarhus har ændret sig i kølvandet på Gellerupparken.
Gellerupparken blev skabt i 1970erne, men blev hurtigt til en ghetto med alle de problemer og udfordringer, det har medført.
Endvidere beskriver bogen mange af de byfornyelsesprojekter til mange millioner kroner, som er blevet bekostet på Gellerupparken.
Integration handler om danske værdier og normer For forslagsstillerne handler integration i det danske samfund ikke om, at man lærer at køre på cykel eller lærer at sy, eller at man laver frikadeller på et madlavningskursus.
Reel integration handler om at tage danske værdier og normer til sig.
Det handler om at blive dansk i hjertet.
Det bliver man ikke ved alverdens udenomsprojekter, men ved reelt at lade sig integrere.
Fantasien er stor, når man etablerer integrationsprojekter.
Noget virker som hovedløs tankegang eller et spørgsmål om at tjene penge.
Om de reelt har den ønskede effekt  at få folk fra Mellemøsten og Nordafrika integreret i det danske samfund  er det store ubesvarede spørgsmål.
Vi kan ikke blot fortsætte med at etablere forskelligartede integrationsprojekter uden reelt at vide, om den etablerede indsats er virkningsfuld.
Derfor ønsker forslagsstillerne, at alle statslige og kommunale integrationsprojekter  om de er direkte eller indirekte rettet mod integration  skal afsluttes med en effektiv efterevaluering.
Evalueringer skal sikre projekter, der virker Dette forslag har til hensigt dels at få stoppet de integrationsprojekter, som ikke har en egentlig virkning, dels at videreføre de integrationsprojekter, som reelt virker.
Hvis de findes.
 De utallige millioner, som bliver brugt på virkningsløse integrationsprojekter, vil forslagsstillerne hellere bruge på den danske befolkning til f.eks. bedre velfærd.
 Helt grundlæggende burde det slet ikke være nødvendigt at oprette kommunale og statslige integrationsprojekter, da integration bør være en privatsag, som man naturligt sørger for, fordi man har valgt Danmark til.
Der er noget galt, når kommunale og statslige instanser skal arbejde for at få udlændinge integreret i det danske samfund.
Særlig fordi de personer, som det er yderst vanskeligt at integrere, ikke kommer fra f.eks.
Kina, Indien eller Thailand.
De kommer derimod fra Mellemøsten og Nordafrika.
Så formentlig handler det ikke kun om udfordringerne ved at komme fra anderledes kulturer, men mere om en reel ulyst til at lade sig integrere.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre evaluering af kommunale og statslige integrationsprojekter.
(Beslutningsforslag nr.
B 198) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
