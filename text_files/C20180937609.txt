Cirkulære om tildeling af Hæderstegnet for god tjeneste i brandvæsenet § 1. Hæderstegnet benævnes »Hæderstegnet for god tjeneste i brandvæsenet«.
Det præges i sølv og formes som en medalje, der på aversen bærer Hendes Majestæt Dronning Margrethe den Andens kronede navnetræk, og på reversen en brandhjelm, som hviler på en brandøkse og et strålerør, der er krydslagt, samt indskriften »FORTJENT«.
Stk. 2. Hæderstegnet bæres på venstre side af brystet i et gult silkebånd, der knyttes på samme måde som danske ordensbånd.
Til uniform kan båndet bæres på samme måde som ordensbånd.
Indehavere af øvrige danske dekorationer bærer hæderstegnet i overensstemmelse med den til enhver tid gældende rækkefølge anført på Kongehusets hjemmeside.
Tilsvarende gælder, hvis båndet bæres alene.
 § 2. Hæderstegnet tildeles af direktøren for Beredskabsstyrelsen efter indstilling af det kommunale redningsberedskab eller Beredskabsstyrelsen.
Stk. 2. Adgang til at få hæderstegnet har enhver, der i 25, 40 eller 50 år har forrettet god tjeneste i dansk brandvæsen og i øvrigt ved sin vandel har gjort sig fortjent til en udmærkelse.
Dette gælder således alle, der er ansat i et kommunalt brandvæsen eller i Beredskabsstyrelsen, samt brandfogder og medlemmer af de frivillige brandværn i Sønderjylland.
 Stk. 3. Hæderstegnet kan endvidere tildeles udlændinge, der har gjort en særlig indsats inden for brandvæsen.
 Stk. 4. Hæderstegnet kan endvidere tildeles enhver, der har forrettet god tjeneste i grønlandsk eller færøsk brandvæsen og i øvrigt ved sin vandel har gjort sig fortjent til en udmærkelse.
 Stk. 5. Ved i alt 40 års tjeneste ved brandvæsenet påhæftes hæderstegnets bånd et egeblad af sølv.
 Stk. 6. Ved i alt 50 års tjeneste ved brandvæsenet påhæftes hæderstegnets bånd et egeblad af guld.
 § 3. Personer, der har modtaget Hæderstegnet for god tjeneste ved Københavns Brandvæsen eller Jubilæumstegnet for god tjeneste i Frederiksberg Brandkorps, kan ikke modtage Hæderstegnet for god tjeneste i brandvæsenet for samme tjenesteperiode i det øvrige kommunale redningsberedskab.
 Stk. 2. Personer, der har modtaget Hæderstegnet for god tjeneste ved redningsberedskabet, kan ikke modtage Hæderstegnet for god tjeneste i brandvæsenet.
 Stk. 3. Personer omfattet af denne medaljes anvendelsesområde kan ikke på grundlag af denne indsats modtage Hendes Majestæt Dronningens Fortjenstmedalje.
§ 4. De med hæderstegnets prægning forbundne udgifter betales af vedkommende ansættelsesmyndighed.
Tildeles hæderstegnet udlændinge, betales udgifterne af Beredskabsstyrelsen.
Det kommunale redningsberedskab afgiver indstilling om tildeling af hæderstegnet til Beredskabsstyrelsen for så vidt angår ansatte i lokale brandkorps.
 § 5. Når nogen, hvem hæderstegnet er tildelt, gør sig skyldig i forhold, som ville have udelukket den pågældende fra at få hæderstegnet tildelt, kan tegnet fratages vedkommende efter Beredskabsstyrelsens bestemmelse.
 Stk. 2. Hæderstegnet tilbageleveres Beredskabsstyrelsen ved indehaverens død.
 Stk. 3. Bestemmelserne i stk. 1 og 2 gælder i givet fald også tildelt egeblad af sølv eller guld.
 § 6. Cirkulæret træder i kraft den 1. juni 2018.
 Stk. 2. Cirkulære nr. 9192 af 26. april 2012 om tildeling af Hæderstegnet for god tjeneste i brandvæsenet ophæves.
 Stk. 3. Cirkulære nr. 9194 af 26. april 2012 om tildeling af Jubilæumstegnet for god tjeneste i Frederiksberg Brandkorps ophæves.
