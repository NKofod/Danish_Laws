Tilbageholdsret  

 Afvisning af honorarspørgsmål  

 Manglende retlig interesse Ved skrivelse af 9. juni 1998 - modtaget i nævnet  

 den 17. juni 1998 - har Maskinstationen v/ Palle Petersen indgivet klage over  

 registreret revisor John Pichner, der er aktionær og bestyrelsesmedlem  

 i RevisionsGruppen A/S, Hillerød, der tillige ejes af statsautoriseret  

 revisor Søren Wonsild Glud.
Klagen er efterfølgende udvidet til  

 tillige at omfatte RevisionsGruppen A/S.
 Erhvervs- og Selskabsstyrelsen har oplyst, at John Pichner  

 har været optaget i Revisorregisteret siden den 26. oktober 1973.
 Klageren har under sagen været repræsenteret  

 af statsautoriseret revisor Jørn Schmidt.
Det er oplyst under sagen, at RevisionsGruppen A/S (der  

 ejes af statsautoriseret revisor Søren Wonsild Glud og registreret  

 revisor John Pichner) og ErhvervsRevisorerne ApS v/ statsautoriseret revisor  

 Jørn Schmidt indtil maj 1997 havde et mangeårigt samarbejde.  

 På dette tidspunkt blev selskaberne "lagt sammen" og drev herefter  

 virksomhed fra RevisionsGruppen A/S' adresse i Hillerød.
Klageren var  

 på et tidspunkt opført som klient hos RevisionsGruppen A/S.
I  

 januar 1998 blev statsautoriseret revisor Jørn Schmidt ifølge  

 Søren Wonsild Glud angiveligt bortvist fra virksomheden.
Klageren  

 fortsatte herefter som klient hos ErhvervsRevisorerne ApS.
 Den 31. marts 1999 blev der af Fogedretten i  

 Hillerød afsagt kendelse i en sag mellem Erhvervsrevisorerne ApS og  

 RevisionsGruppen A/S, hvorefter sidstnævnte skulle udlevere  

 nærmere specificeret klientmateriale til Erhvervsrevisorerne ApS.  

 Kendelsen blev senere fulgt op af en umiddelbar fogedforretning, hvorunder  

 Jørn Schmidt var mødt.
 Indklagedes navn optræder ikke på nogen af de  

 til nævnet indsendte og for sagen relevante bilag.
Klageren har gjort gældende, at indklagede  

 John Pichner har misligholdt sine pligter som registreret revisor og handlet  

 i strid med god revisorskik ved at have tilbageholdt klagerens bilag, samt de  

 af klagerens firma udarbejdede kasserapporter, posteringsark og udarbejdede  

 notater, som dels er tilsendt Erhvervsrevisorerne ApS på adressen Gl.  

 Lundtoftevej 7, 2800 Lyngby, og i tiden fra juni til november 1997 til  

 adressen Slotsholmsvej 38, 3400 Hillerød.
Tilbageholdelsen har  

 medført, at klageren har været afskåret fra at udarbejde  

 årsregnskab for 1997, indkomst- og formueopgørelse for 1997 samt  

 selvangivelse for 1997, og fra at tage møde med Told- og Skat.
 Endvidere har klageren klaget over, at John Pichner og  

 RevisionsGruppen A/S har udført og opkrævet honorar for arbejde,  

 som klageren ikke har anmodet indklagede om at udføre.
Endelig har klageren oplyst, at RevisionsGruppen A/S i en  

 årrække kun har haft en bestyrelse på 2 medlemmer,  

 bestående af statsautoriseret revisor Søren Wonsild Glud og  

 registreret revisor John Pichner.
Aktieselskabsloven kræver en  

 bestyrelse på minimum 3 medlemmer.
Endvidere reklamerer  

 RevisionsGruppen A/S med, at man har hovedkontor i Hillerød og  

 derudover medarbejderkontor i Rønne og Hundested.
Hvert kontor skal  

 imidlertid være ledet af en statsautoriseret revisor.
Endelig er  

 selskabets 2 aktionærer statsautoriseret revisor Søren Wonsild  

 Glud og registreret revisor John Pichner, der hver ejer 50 %. Dette strider  

 klart mod lovgivningen om statsautoriserede og registrerede  revisorer.
 Indklagede har påstået frifindelse  

 under henvisning til at han ikke har været involveret i sagen.
 Parterne har afgivet forklaring for nævnet.
John Pichner har forklaret, at hans eneste  

 tilknytning til sagen har været, at nøglen til fjernarkivet  

 befandt sig på hans kontor.
Søren Wonsild Glud er  

 direktør i selskabet, og det var ham, der besluttede at tilbageholde  

 klagerens bilag, ligesom det var ham, der skrev skrivelsen af 29. maj 1998,  

 hvorefter bilagene ville blive udleveret, når honorarkravet blev  

 betalt.
John Pichner blev alene orienteret om tilbageholdelsen.
 Søren Wonsild Glud har under sin forklaring  

 bekræftet dette forløb.
 Disciplinærnævnet skal udtale:
For så vidt angår klagen over indklagede,  

 registreret revisor John Pichners, tilbageholdelse af klagers bilagsmateriale  

 bemærkes, at indklagedes navn ikke optræder på nogen af de  

 i nærværende sag fremlagte bilag.
På denne baggrund  

 lægges det i overensstemmelse med indklagedes og statsautoriseret  

 revisor Søren Wonsild Gluds samstemmende forklaringer til grund, at  

 John Pichner ikke har haft andel i beslutningen om tilbageholdelsen af  

 klagerens bilagsmateriale.
John Pichner vil derfor være at frifinde for  

 dette klagepunkt.
Vedrørende spørgsmålet om de  

 indklagede har krævet honorar for eventuelt uberettiget  

 udførelse af arbejde for klageren bemærkes, at nævnet i  

 henhold til § 11, stk. 3, i lov om registrerede revisorer ikke kan tage  

 stilling til klager over revisors vederlag.
Dette klagepunkt afvises  

 derfor.
 Endelig, for så vidt klager har gjort  

 gældende, at indklagede RevisionsGruppen A/S angiveligt ikke har haft  

 det i lovgivningen foreskrevne antal bestyrelsesmedlemmer, driver virksomhed  

 fra kontorer, der ikke er ledet af en statsautoriseret revisor, ligesom  

 selskabets 2 aktionærer er henholdsvis statsautoriseret og registreret  

 revisor, bemærkes, at dette klagepunkt - allerede på grund af  

 klagers manglende retlige interesse i de rejste spørgsmål - vil  

 være at afvise, jf. § 7 i nævnets forretningsordenen.
 T H I   B E S T E M M E S  :
 Indklagede, registreret revisor John Pichner,  

 frifindes.
 Klagen over indklagede RevisionsGruppen A/S  

 afvises.
 Afgørelsen offentliggøres, jf. § 11a, stk.  

 6, i lov om registrerede revisorer.
