Nr BR 8 Beretning om de ved folketingsvalget i 1987 i Grønland valgte kandidater  

  

 Nr 70008 1987-88, 2. samling Afgivet af Udvalget til Valgs Prøvelse Afgivet: 19880705 I.
Indledning I forbindelse med den almindelige godkendelse af valgene efter  

 folketingsvalget den 8. september 1987, der fandt sted den 23. september  

 1987, godkendte Tinget også Hans-Pavia Rosing og Otto Steenholdt som valgt i  

 Grønland.
 I overensstemmelse med forretningsordenens § 1, stk. 6, og lov om  

 folketingsvalg i Grønland fandt denne godkendelse sted på grundlag af en fra  

 Rigsombudsmanden i Grønland modtaget telegrafisk foreløbig opgørelse af  

 valget, og i så tilfælde skal Tinget, når det endeligt opgjorte valgmateriale  

 foreligger, træffe afgørelse om, hvorvidt godkendelsen kan opretholdes.
Med skrivelse af 7. marts 1988 fremsendte Statsministeriet,  

 Grønlandsdepartementet, den af Rigsombudsmanden i Grønland udarbejdede  

 endelige valgbog, og denne valgbog har i overensstemmelse med  

 forretningsordenen været tilstillet det daværende Udvalget til Valgs  

 Prøvelse, der optog sagen til behandling.
Udvalget anmodede i denne  

 forbindelse Statsministeriet, Grønlandsdepartementet, om en nærmere  

 redegørelse for hændelsesforløbet omkring den sene åbning af valgstedet i  

 bygden Søndre Upernavik, jf. nedenfor.
Udvalget fandt det endvidere mest  

 hensigtsmæssigt at færdigbehandle dette spørgsmål inden afgivelsen af  

 indstilling om opretholdelse af de grønlandske mandater.
Da de her omhandlede grønlandske mandater ligesom de øvrige  

 folketingsmandater fra folketingsvalget den 8. september 1987 bortfaldt ved  

 folketingsvalget den 10. maj 1988, jf. grundlovens § 32, stk. 2, er der ikke  

 længere grundlag for at gøre indstilling om opretholdelse af disse mandater.  

 Efter at udvalget nu den 16. juni 1988 har modtaget den ovennævnte  

 redegørelse, har udvalget dog fundet det ønskeligt at give Tinget den  

 endelige redegørelse om folketingsvalget i Grønland i 1987, der normalt gives  

 i forbindelse med indstillingen om opretholdelse af mandaterne.
Udvalget  

 afgiver derfor denne beretning.
II.
Folketingsvalget i Grønland i 1987 Hvad angår selve valget - valghandlingen - skal bemærkes følgende:
 Det fremgik af den af Rigsombudsmanden i Grønland udarbejdede foreløbige  

 opgørelse, at valgstedet i bygden Søndre Upernavik ikke åbnede før kl. ca.  

 16.30 på valgdagen grundet en forglemmelse fra valglederens side, og i  

 betænkningen af 22. september 1987 anmodede Udvalget til Prøvelse af Valgene  

 om, at årsagerne til denne uregelmæssighed blev nærmere oplyst i forbindelse  

 med fremsendelsen af det endelige valgmateriale.
I den endelige valgbog oplyste Rigsombudsmanden, at fejlen skyldtes  

 misforståelser mellem valgbestyrelse og valgleder, idet sidstnævnte forinden  

 havde meddelt, at han ikke ønskede at blive udpeget som valgleder og derfor  

 fejlagtigt troede sig fritaget og således intet foretog sig.
Rigsombudsmanden  

 bemærkede, at der i bygden Søndre Upernavik er 77 stemmeberettigede, hvoraf 8  

 afgav stemme.
Kommunens valgbestyrelse havde oplyst, at en af årsagerne til  

 den usædvanlig lave valgdeltagelse i bygden kunne være, at størstedelen af  

 befolkningen var på fiskeri og/eller fangst.
Af den endelige valgbog fremgik  

 endvidere, at Rigsombudsmanden som følge af baggrunden for sagen ikke havde  

 skønnet, at den var af en sådan karakter, at den bør efterforskes af  

 politiet, samt at de resterende valgberettigedes manglende stemmeafgivning  

 ifølge Rigsombudsmanden ikke sås at have kunnet ændre valgresultatet.
Det  

 fremgik endvidere, at Rigsombudsmanden ikke havde modtaget klager eller  

 tilkendegivelser i øvrigt af nogen art i anledning af det i bygden passerede.
Det daværende udvalg udbad sig som nævnt herefter en nærmere redegørelse  

 fra Statsministeriet, Grønlandsdepartementet, der indhentede en udtalelse fra  

 Rigsombudsmanden.
Der oplyses heri følgende:
»Upernavik kommune har den 27. maj 1988 afgivet en redegørelse,  

 hvoraf fremgår, at valgbestyrelsen dagen før valget sendte en af kommunens  

 ansatte til Søndre Upernavik med valgmaterialet og afleverede det til et i  

 bygden boende kommunalbestyrelsesmedlem, der bekræftede modtagelsen  

 skriftligt.
At valgstedet ikke blev åbnet til tiden skyldtes, at  

 kommunalbestyrelsesmedlemmet ikke kunne aflevere valgmaterialet til  

 valglederen, idet valglederen dagen før var taget ind til byen med sin båd,  

 der skulle repareres.
Valglederen var således heller ikke til stede i Søndre  

 Upernavik på valgdagen.
 Bygden Søndre Upernavik har kun een telefon, som var i uorden på  

 valgdagen, hvorfor valgbestyrelsen først ved 16-tiden fik kendskab til det  

 skete.
Efter denne sidste redegørelse er det ikke muligt for mig at skønne, om  

 den manglende åbning af valgstedet kl. 9.00 skyldtes, at den udpegede  

 valgleder havde glemt valget, eller om han fejlagtigt troede sig fritaget for  

 hvervet som valgleder, idet han ikke ønskede at fungere som sådan.
Det må dog  

 lægges til grund, at valglederen ikke var i Søndre Upernavik på valgdagen,  

 samt at der ikke kan lægges nogen kommunal embedsmand noget til last i  

 forbindelse med udførelse af hans hverv.
Jeg skønner ikke, at en yderligere efterforskning kan bringe mere klarhed  

 omkring begivenhedsforløbet.
Det kan tilføjes, at jeg under forberedelsen til  

 det senest afholdte folketingsvalg har indskærpet hver enkelt kommunes  

 valgbestyrelse, at hvervet som valgleder er et borgerligt ombud, og at den  

 uheldige hændelse fra Søndre Upernavik ikke må gentage sig.« Udvalget har herefter ikke fundet anledning til at foretage yderligere i  

 sagen og har ikke haft yderligere bemærkninger angående valghandlingen.
 Om den endelige opgørelse af valget i 1987 kan oplyses:
 Der blev ved valget afgivet 16.046 gyldige stemmer (mod i den foreløbige  

 opgørelse 15.911). Der var 170 blanke stemmer og 764 andre ugyldige stemmer  

 (mod i den foreløbige opgørelse henholdsvis 170 og 899). Det samlede antal  

 afgivne stemmer blev uforandret 16.980, og valgdeltagelsen blev 44,92 pct.  

 (mod 45 pct. i den foreløbige valgopgørelse).
 Af de gyldige stemmer er 6.944 (mod tidligere beregnet 6.885) afgivet på  

 partiet Siumut, 6.627 (mod tidligere beregnet 6.573) på partiet Atassut,  

 2.001 (mod tidligere beregnet 1.979) på partiet Inuit Atagatigiit og (som  

 tidligere beregnet) 474 på partiet Issittup Partiia.
 Af de 6.944 stemmer, som er afgivet på partiet Siumut, opnåede Hans-Pavia  

 Rosing det største antal, nemlig 3.861 (mod 3.832 i den foreløbige  

 opgørelse). Af de 6.627 stemmer, som blev afgivet på partiet Atassut, opnåede  

 Otto Steenholdt 5.662 (mod tidligere beregnet 5.618).
Der er således i den endelige opgørelse forskellige afvigelser i forhold  

 til den telegrafisk meddelte opgørelse.
Disse afvigelser har imidlertid været  

 uden betydning for valgets resultat.
 P.u.v.
