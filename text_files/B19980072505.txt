Bekendtgørelse om varighed og fornyelse  

 af individuelle tilladelser til frekvensanvendelse samt Telestyrelsens adgang  

 til at indhente oplysninger om frekvensmæssige forhold hos udbydere af  

 telenet og teletjenester I medfør af §§ 16, 17, stk. 2, 30 og 42, stk. 2 og  

 3, i lov nr. 394 af 10. juni 1997 om radiokommunikation og tildeling af  

 radiofrekvenser fastsættes:
Kapitel 1 Anvendelsesområde og definitioner § 1. Bekendtgørelsens bestemmelser om  

 varighed og fornyelse gælder for individuelle tilladelser til  

 frekvensanvendelse efter lovens § 14.
 Stk. 2. Individuelle tilladelser til frekvensanvendelse har  

 gyldighed fra udstedelsesdagen.
 § 2. Ved radioanlæg forstås  

 anlæg, der er indrettet til at sende eller sende/modtage  

 radiokommunikation.
 Stk. 2. Ved mobile radiotjenester forstås  

 radiokommunikationstjenester mellem mobile og bærbare radioanlæg  

 og basisstationer eller mellem mobile radioanlæg.
 Stk. 3. Ved amatørradio- og  

 amatørradiosatellittjenester forstås  

 radiokommunikationstjenester til brug for selvoplæring, indbyrdes  

 kommunikation og tekniske undersøgelser, som udføres af  

 amatører, det vil sige behørigt autoriserede personer, som er  

 interesseret i radioteknik udelukkende med personligt sigte og uden  

 økonomisk interesse.
Kapitel 2 Tilladelsers varighed m.v.
 § 3. Følgende kategorier af tilladelser til  

 frekvensanvendelse udstedes for en periode af 5 år, jf. dog  

 stk. 2, nr. 5:
 1)	Tilladelser til frekvensanvendelse til mobile radiotjenester bortset  

 fra faste radioanlæg i forbindelse med maritime og aeronautiske  

 radiotjenester.
 2)	Tilladelser til frekvensanvendelse til amatørradio- og  

 amatørradiosatellittjenester.
 3)	Tilladelser til frekvensanvendelse til faste radioforbindelser,  

 herunder radiokædeforbindelser.
 Stk. 2. Følgende kategorier af tilladelser til  

 frekvensanvendelse udstedes for en periode af 10 år:
 1)	Tilladelser til frekvensanvendelse til faste radioanlæg i  

 forbindelse med maritime og aeronautiske radiotjenester og lign.
 2)	Tilladelser til frekvensanvendelse til offentlige  

 mobilkommunikationsnet, offentlige personsøgenet og lign.
 3)	Tilladelser til frekvensanvendelse til rundspredning i forbindelse  

 med radio- og fjernsynsvirksomhed.
 4)	Tilladelser til frekvensanvendelse til satellitjordstationer og  

 lign.
 5)	Tilladelser til frekvensanvendelse som nævnt i stk. 1,  

 såfremt frekvensanvendelsen indgår i et offentligt net, som  

 nævnt i nr. 1-4.
 Stk. 3. En frekvenstilladelses gyldighed ophører dog  

 først ved den første termin for betaling af frekvensafgiften  

 efter udløbet af den fastsatte varighed, jf. stk. 1 og 2.
 § 4. Uanset § 3 kan Telestyrelsen udstede  

 tilladelsen med en kortere varighed, såfremt der i ansøgningen  

 herom er angivet en tidsperiode af kortere varighed.
 Stk. 2. Endvidere kan Telestyrelsen udstede tilladelsen med  

 kortere varighed, såfremt der af frekvensplanen, jf. lovens § 2,  

 inden for et kortere tidsrum fremgår anden anvendelse af de tildelte  

 frekvenser.
§ 5. Ved udløbet af en individuel  

 tilladelse må tilladelsesindehaveren indgive en ny ansøgning,  

 såfremt den af tilladelsen omfattede frekvens fortsat ønskes  

 udnyttet.
Ansøgningen gøres til genstand for en fornyet  

 behandling og danner grundlag for en eventuel ny tilladelse.
 Stk. 2. For tilladelser omfattet af § 3, stk. 1,  

 sker fornyelse dog ved indbetaling af den årlige frekvensafgift for  

 tilladelsen.
 Stk. 3. Fornyelse efter stk. 2 er betinget af, at der  

 ikke af frekvensplanen, jf. lovens § 2, fremgår anden anvendelse  

 af de tildelte frekvenser.
Kapitel 3 Telestyrelsens adgang til at indhente oplysninger om  

 frekvensmæssige forhold § 6. Telestyrelsen kan af udbydere af telenet og  

 teletjenester kræve alle oplysninger, som vedrører  

 økonomiske, statistiske og øvrige forhold af  

 frekvensmæssig karakter for sådanne telenet og  

 teletjenester.
Stk. 2. Oplysningspligten omfatter alle oplysninger, der er  

 nødvendige for at Telestyrelsen kan 1)	påse overholdelse af vilkår for frekvenstilladelsen, 2)	udarbejde rapporter om frekvensmæssige forhold, 3)	udarbejde statistisk materiale om frekvensmæssige forhold  

 og 4)	tilse, at der sker en effektiv udnyttelse af de tildelte  

 frekvensressourcer.
 Stk. 3. Telestyrelsen kan anmode udbydere af telenet og  

 teletjenester om, at oplysningerne afgives regelmæssigt på forud  

 fastsatte tidspunkter.
 Stk. 4. Telestyrelsen kan efter en konkret vurdering  

 offentliggøre de indkomne oplysninger.
 § 7. Med bøde straffes den, der ikke  

 efterkommer krav som nævnt i § 6, stk. 1.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
Kapitel 4 Ikrafttræden mv.
 § 8. Bekendtgørelsen træder i kraft  

 den 1. januar 1999.
 Stk. 2. Samtidig ophæves § 5 i  

 bekendtgørelse nr. 731 af 18. september 1997 om oprettelse,  

 ibrugtagning og anvendelse af radioanlæg i maritime radiotjenester og  

 luftfartsradiotjenester med individuel tilladelse til frekvensanvendelse,  

 § 6 i bekendtgørelse nr. 734 af 18. september 1997 om oprettelse,  

 ibrugtagning og anvendelse af radioanlæg i amatørradio- og  

 amatørradiosatellittjenesten med individuel tilladelse til  

 frekvensanvendelse og § 3 i bekendtgørelse nr. 736 af 18.  

 september 1997 om oprettelse, ibrugtagning og anvendelse af visse  

 radioanlæg med individuel tilladelse til frekvensanvendelse.
