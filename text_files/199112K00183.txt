Nr LSF 183 Forslag til Lov om domstolsbehandling af gejstlige læresager Fremsat af kirkeministeren (Torben Rechendorff) den 22. januar 1992 Vedtaget ved tredjebehandling den 28. april 1992 Lov nr. 336 af 14/05/1992 Kapitel 1 Lovens område § 1. Loven finder anvendelse på sager, der indbringes for  

 præsteretten eller bisperetten med påstand om, at en tjenestemandsansat  

 præst, provst eller biskop i forkyndelsen eller på anden lignende måde har  

 tilsidesat den danske folkekirkes bekendelsesgrundlag (læresager).
 § 2. Retsplejelovens regler om behandlingen af straffesager finder  

 anvendelse ved behandlingen af læresager med de ændringer, der følger af  

 denne lov.
Kapitel 2 Særlige bestemmelser vedrørende præster og provster § 3. Kirkeministeren kan efter forudgående forhandling med  

 biskoppen beslutte, at en læresag skal rejses.
 Stk. 2. Hvis biskoppen forlanger det, skal kirkeministeren rejse  

 læresag.
 Stk. 3. Forinden sag rejses, jf. stk. 1 og 2, skal der gives  

 Akademikernes Centralorganisation lejlighed til at udtale sig.
 Stk. 4. Kirkeministeren kan bestemme, at tjenesteforseelser, der  

 ikke er omfattet af § 1, skal medinddrages under sagen.
 § 4. Kirkeministeren udfærdiger klageskrift og beskikker en  

 repræsentant for det offentlige.
§ 5. Læresag, der rejses mod en præst eller provst, indbringes i  

 1. instans for byretten, der tiltrædes af to teologisk sagkyndige.
Retten  

 benævnes præsteretten.
Dommeren er præsterettens formand.
 § 6. Beskikkelse af teologisk sagkyndige, som skal være medlemmer  

 af folkekirken, sker på grundlag af en grundliste udarbejdet af  

 Kirkeministeriet med tilslutning af Akademikernes Centralorganisation.  

 Grundlisten skal udarbejdes for et tidsrum af fire år regnet fra en 1. januar  

 og omfatte mindst tyve teologisk sagkyndige.
 Stk. 2. Landsrettens præsident danner ved lodtrækning blandt de  

 personer, der er opført på grundlisten, en liste over teologisk sagkyndige i  

 landsretskredsen.
 Stk. 3. Til behandling af en sag ved præsteretten udtages de to  

 teologisk sagkyndige, der står øverst på listen over teologisk sagkyndige i  

 landsretskredsen, og som ikke tidligere i det tidsrum, grundlisten gælder,  

 har virket som teologisk sagkyndige.
 Stk. 4. I øvrigt finder retsplejelovens regler om udtagelse af  

 domsmænd tilsvarende anvendelse.
 § 7. Forfølgning sker ved præsteretten på det sted, præsten eller  

 provsten gør tjeneste.
 Stk. 2. Såfremt en præsts eller provsts ansættelsesområde dækker  

 flere retskredse, sker forfølgning ved præsteretten på det sted, hvor den  

 pågældende har bopæl.
 § 8. En præst eller provst, der indklages for præsteretten, har de  

 rettigheder og pligter, som efter reglerne i kapitel 80 i retsplejeloven  

 tilkommer tiltalte under en straffesag.
 Stk. 2. Retten beskikker efter begæring, eller såfremt det findes  

 hensigtsmæssigt, en bisidder for den indklagede, medmindre den pågældende har  

 valgt en sådan.
 § 9. Domme afsagt af præsteretten kan af kirkeministeren eller af  

 præsten eller provsten inden fire uger ankes til landsretten.
 Stk. 2. Ved behandlingen af ankesagen tiltrædes landsretten af tre  

 teologisk sagkyndige, der udtages efter reglerne i § 6. Reglerne i § 4 og § 8  

 finder tilsvarende anvendelse.
§ 10. Landsrettens dom i en ankesag kan alene ankes efter de i  

 retsplejeloven gældende regler.
Fristen for indgivelse af ansøgning om  

 anketilladelse er dog fire uger.
Kapitel 3 Særlige bestemmelser vedrørende biskopper § 11. Læresag, der rejses mod en biskop, indbringes i 1. instans  

 for den landsret, hvorunder stiftet hører.
Landsretten, der tiltrædes af de  

 to efter embedsalder ældste biskopper som teologisk sagkyndige, benævnes  

 bisperetten.
 § 12. Kirkeministeren afgør, om en læresag skal rejses.
 Stk. 2. Forinden sag rejses, jf. stk. 1, skal der gives  

 Akademikernes Centralorganisation lejlighed til at udtale sig.
 § 13. Reglerne i § 4 og § 8 finder tilsvarende anvendelse.
 § 14. En biskop kan ikke findes skyldig i tilsidesættelse af  

 folkekirkens bekendelsesgrundlag mod begge de teologisk sagkyndiges stemmer.
 § 15. Domme afsagt af bisperetten kan af kirkeministeren eller  

 biskoppen inden fire uger ankes til Højesteret.
Kapitel 4 Disciplinære straffe § 16. For tilsidesættelse af folkekirkens bekendelsesgrundlag og  

 for andre tjenesteforseelser, jf. § 3, stk. 4, kan idømmes advarsel,  

 irettesættelse, bøde indtil 1/2 måneds løn eller afsked.
Kapitel 5 Ikrafttrædelses- og overgangsbestemmelser m.v.
 § 17. Loven træder i kraft den 1. juli 1992.
 Stk. 2. Samtidig ophæves:
1) Danske Lov 1-2-13, 1-2-15 og 1-6-8, 2) Forordning af 5. December 1806 angaaende, hvorledes med Skifter og  

 Auctioner efter Personer af geistlig Stand, samt geistlige Sagers Paadømmelse  

 i første Instants, bør forholdes, og 3) § 21, stk. 2, i lov om rettens pleje, jf. lovbekendtgørelse nr.  

 748 af 1. december 1989, som senest ændret ved § 2 i lov nr. 6 af 3. januar  

 1992.
 Stk. 3. Den i § 6, stk. 1, nævnte grundliste udarbejdes første  

 gang for et tidsrum af fire år og seks måneder.
 § 18. I lov om tjenestemænd i staten, folkeskolen og folkekirken,  

 jf. lovbekendtgørelse nr. 572 af 5. august 1991, affattes § 44  

 således:
»§ 44. Bestemmelserne i § 20, stk. 2 og 3, §§ 21-24, § 28, §  

 31, § 53, stk. 1, nr. 2, og stk. 4, § 54 og § 54 a, stk. 2, finder ikke  

 anvendelse på sager, der behandles efter lov om domstolsbehandling af  

 gejstlige læresager.« § 19. Sager, der ved lovens ikrafttræden er rejst til behandling  

 ved provsteret, berøres ikke af reglerne i denne lov.
§ 20. Loven gælder ikke for Færøerne og Grønland.
Loven kan ved  

 kongelig anordning helt eller delvis sættes i kraft på Færøerne med de  

 afvigelser, som de særlige færøske forhold tilsiger.
Oprindeligt fremsat forslag Kapitel 1 Lovens område § 1. Loven finder anvendelse på sager, der indbringes for  

 præsteretten eller bisperetten med påstand om, at en tjenestemandsansat  

 præst, provst eller biskop i forkyndelsen eller på anden lignende måde har  

 tilsidesat den danske folkekirkes bekendelsesgrundlag (læresager).
 § 2. Retsplejelovens regler om behandlingen af straffesager finder  

 anvendelse ved behandlingen af læresager med de ændringer, der følger af  

 denne lov.
Kapitel 2 Særlige bestemmelser vedrørende præster og provster § 3. Kirkeministeren kan efter forudgående forhandling med  

 biskoppen beslutte, at en læresag skal rejses.
 Stk. 2. Hvis biskoppen forlanger det, skal kirkeministeren rejse  

 læresag.
 Stk. 3. Forinden sag rejses, jf. stk. 1 og 2, skal der gives  

 Akademikernes Centralorganisation lejlighed til at udtale sig.
 Stk. 4. Kirkeministeren kan bestemme, at tjenesteforseelser, der  

 ikke er omfattet af § 1, skal medinddrages under sagen.
 § 4. Kirkeministeren udfærdiger klageskrift og beskikker en  

 repræsentant for det offentlige.
§ 5. Læresag, der rejses mod en præst eller provst, indbringes i  

 1. instans for byretten, der tiltrædes af to teologisk sagkyndige.
Retten  

 benævnes præsteretten.
Dommeren er præsterettens formand.
 § 6. Beskikkelse af teologisk sagkyndige, som skal være medlemmer  

 af folkekirken, sker på grundlag af en grundliste udarbejdet af  

 Kirkeministeriet med tilslutning af Akademikernes Centralorganisation.  

 Grundlisten skal udarbejdes for et tidsrum af fire år regnet fra en 1. januar  

 og omfatte mindst tyve teologisk sagkyndige.
 Stk. 2. Landsrettens præsident danner ved lodtrækning blandt de  

 personer, der er opført på grundlisten, en liste over teologisk sagkyndige i  

 landsretskredsen.
 Stk. 3. Til behandling af en sag ved præsteretten udtages de to  

 teologisk sagkyndige, der står øverst på listen over teologisk sagkyndige i  

 landsretskredsen, og som ikke tidligere i det tidsrum, grundlisten gælder,  

 har virket som teologisk sagkyndige.
 Stk. 4. I øvrigt finder retsplejelovens regler om udtagelse af  

 domsmænd tilsvarende anvendelse.
 § 7. Forfølgning sker ved præsteretten på det sted, præsten eller  

 provsten gør tjeneste.
 Stk. 2. Såfremt en præsts eller provsts ansættelsesområde dækker  

 flere retskredse, sker forfølgning ved præsteretten på det sted, hvor den  

 pågældende har bopæl.
 § 8. En præst eller provst, der indklages for præsteretten, har de  

 rettigheder og pligter, som efter reglerne i kapitel 80 i retsplejeloven  

 tilkommer tiltalte under en straffesag.
 Stk. 2. Retten beskikker efter begæring, eller såfremt det findes  

 hensigtsmæssigt, en bisidder for den indklagede, medmindre den pågældende har  

 valgt en sådan.
 § 9. Domme afsagt af præsteretten kan af kirkeministeren eller af  

 præsten eller provsten inden fire uger ankes til landsretten.
 Stk. 2. Ved behandlingen af ankesagen tiltrædes landsretten af tre  

 teologisk sagkyndige, der udtages efter reglerne i § 6. Reglerne i § 4 og § 8  

 finder tilsvarende anvendelse.
§ 10. Landsrettens dom i en ankesag kan alene ankes efter de i  

 retsplejeloven gældende regler.
Fristen for indgivelse af ansøgning om  

 anketilladelse er dog fire uger.
Kapitel 3 Særlige bestemmelser vedrørende biskopper § 11. Læresag, der rejses mod en biskop, indbringes i 1. instans  

 for den landsret, hvorunder stiftet hører.
Landsretten, der tiltrædes af de  

 to efter embedsalder ældste biskopper som teologisk sagkyndige, benævnes  

 bisperetten.
 § 12. Kirkeministeren afgør, om en læresag skal rejses.
 Stk. 2. Forinden sag rejses, jf. stk. 1, skal der gives  

 Akademikernes Centralorganisation lejlighed til at udtale sig.
 § 13. Reglerne i § 4 og § 8 finder tilsvarende anvendelse.
 § 14. En biskop kan ikke findes skyldig i tilsidesættelse af  

 folkekirkens bekendelsesgrundlag mod begge de teologisk sagkyndiges stemmer.
 § 15. Domme afsagt af bisperetten kan af kirkeministeren eller  

 biskoppen inden fire uger ankes til Højesteret.
Kapitel 4 Disciplinære straffe § 16. For tilsidesættelse af folkekirkens bekendelsesgrundlag og  

 for andre tjenesteforseelser, jf. § 3, stk. 4, kan idømmes advarsel,  

 irettesættelse, bøde indtil 1/2 måneds løn eller afsked.
Kapitel 5 Ikrafttrædelses- og overgangsbestemmelser m.v.
 § 17. Loven træder i kraft den 1. juli 1992.
 Stk. 2. Samtidig ophæves:
1) Danske Lov 1-2-13, 1-2-15 og 1-6-8, 2) Forordning af 5. december 1806 angående, hvorledes med Skifter og  

 Auctioner efter personer af gejstlig Stand, samt gejstlige Sagers Pådømmelse  

 i første Instans, bør forholdes, og 3) § 21, stk. 2, i lov om rettens pleje, jf. lovbekendtgørelse nr. 748 af  

 1. december 1989.
 Stk. 3. Den i § 6, stk. 1, nævnte grundliste udarbejdes første  

 gang for et tidsrum af fire år og seks måneder.
 § 18. I lov om tjenestemænd i staten, folkeskolen og folkekirken,  

 jf. lovbekendtgørelse nr. 572 af 5. august 1991, affattes § 44 således:
 »Bestemmelserne i § 20, stk. 2 og 3, §§ 21-24, § 28, § 31, § 53, stk.  

 1, nr. 2, og stk. 4, § 54 og § 54 a, stk. 2, finder ikke anvendelse på sager,  

 der behandles efter lov om domstolsbehandling af gejstlige læresager«.
 § 19. Sager, der ved lovens ikrafttræden er rejst til behandling  

 ved provsteret, berøres ikke af reglerne i denne lov.
§ 20. Loven gælder ikke for Færøerne og Grønland.
Loven kan ved  

 kongelig anordning helt eller delvis sættes i kraft på Færøerne med de  

 afvigelser, som de særlige færøske forhold tilsiger.
Bemærkninger til lovforslaget Almindelige bemærkninger 1. Indledning.
 Under 1. behandlingen i Folketinget af forslag til lov om ansættelse i  

 stillinger i folkekirken m.v. (nu lov nr. 310 af 16. maj 1990) tilkendegav  

 kirkeministeren at ville vende tilbage til spørgsmålet om ophævelse af  

 provsteretterne (Folketingstidende 1989-90, bind 13, spalte 5046).
I kommissoriet for ansættelseslovudvalget, der forberedte forslaget til en  

 særlig ansættelseslov på folkekirkens område, blev det - bl.a. foranlediget  

 af den kritik, som fremkom imod de gejstlige domstole i forbindelse med de  

 seneste provsteretsundersøgelser - særligt pålagt udvalget at overveje, om  

 det kunne anses for hensigtsmæssigt at opretholde de gejstlige retter i deres  

 nuværende form.
Såfremt dette skønnedes at være tilfældet, anmodedes udvalget  

 om at udarbejde forslag til tidssvarende regler om procesmåden ved disse  

 retter.
 I ansættelseslovudvalget og i underudvalget vedrørende præster og provster  

 sad bl.a. repræsentanter for biskopperne, for Den Danske Præsteforening, for  

 Danmarks Provsteforening og for Landsforeningen af Menighedsrådsmedlemmer.
Udvalget behandlede disse spørgsmål i sin betænkning (betænkning nr.  

 1182/1989 angående ansættelse i stillinger i folkekirken m.m.) kapitel 4,  

 side 65 ff.
I betænkningens afsnit 4.1. behandles overvejelserne i  

 begyndelsen af dette århundrede om ophævelse af de gejstlige retter.  

 Endvidere omtales udviklingen i de tjenestemandsretlige disciplinærregler for  

 præster.
I afsnit 4.3. gives en kort fremstilling af reglerne om de gejstlige  

 retter og deres virkemåde, jf. betænkningen side 70-73.
 2. Disciplinærforfølgning imod præster og provster.
Disciplinærforfølgning af tjenestemandsansatte præster sker som  

 udgangspunkt efter de almindelige regler i tjenestemandslovens kapitel 4 om  

 suspension, disciplinærforfølgning og injuriesøgsmål.
En præst, der  

 indberettes for en tjenstlig forseelse, skal have udleveret en fremstilling  

 af sagens faktiske omstændigheder og have lejlighed til skriftligt at udtale  

 sig herom, jf. tjenestemandslovens § 20, stk. 1. Kan sagen herefter ikke  

 sluttes med en irettesættelse, advarsel eller mindre bøde, skal en  

 disciplinær undersøgelse ved forhørsleder finde sted, jf. tjenestemandslovens  

 § 24, smh. med §§ 20-22. På det derved fremkomne grundlag afgør  

 kirkeministeren om disciplinær straf er forskyldt, og i bekræftende fald,  

 hvilken straf, der skal pålægges.
I almindelighed vil Kirkeministeriet anmode  

 præsidenten for Københavns byret eller præsidenten for vedkommende landsret  

 om at udpege forhørsleder i disciplinærsager vedrørende præster.
Ved tjenestemandslovens § 44, stk. 2, er der imidlertid givet en præst,  

 imod hvem disciplinærsag er indledt, ret til at forlange undersøgelsen  

 henvist til en provsteret.
Tilsvarende ret har kirkeministeren fra første  

 færd, jf. samme bestemmelses stk. 1.
 3. De gejstlige retter.
De gejstlige retter er provsteretten og landemoderetten.
Fra sidstnævnte  

 er der ankemulighed til Højesteret.
 Provsteretten er en del af det særlige gejstlige retssystem, der  

 videreførtes efter Reformationen og er opretholdt ved retsplejereformerne i  

 begyndelsen af dette århundrede, jf. retsplejelovens § 1, stk. 2, hvorefter  

 lovens regler ikke finder anvendelse på de gejstlige retter.
 Provsteret er gennem adskillige år alene blevet nedsat af kirkeministeren,  

 der også afgør, om provsteretten alene skal undersøge en sag eller tillige  

 pådømme den.
 Provsteretten består af den stedlige dommer og provst.
 Procesmåden hviler på reglerne før retsplejereformen i begyndelsen af  

 dette århundrede, dvs. regler, som netop ved retsplejeloven er forladt for de  

 almindelige domstole.
 Særligt skal fremhæves, at sagsbehandlingen ved provsteret er skriftlig.  

 Der er ikke vidnepligt, hvilket indebærer, at vidneafhøringer som  

 udgangspunkt skal ske ved de ordinære domstole (hjemting).
Provsterettens formand, som normalt vil være den juridiske dommer, leder  

 behandlingen af sagen ved provsteret.
Ved en undersøgende provsteret  

 foretager provsterettens formand afhøring af præsten og eventuelle vidner.
 Landemoderetten består af stiftamtmanden og biskoppen med domprovsten som  

 protokolfører og to provster eller præster som vidner.
 Der henvises i øvrigt til betænkningen side 70-73.
 4. Kritikken imod de gejstlige retter.
Ansættelseslovudvalgets kritik af provsteretten, jf. betænkningen side  

 73, retter sig dels imod provsterettens sammensætning og dels imod  

 procesmåden.
Det er anset for stridende imod nutidig retsopfattelse, at den  

 provst, der har taget del i den administrative behandling af en sag, tillige  

 skal have sæde i den domstol, der senere skal behandle sagen.
Denne  

 omstændighed har medført, at Kirkeministeriet til de senere provsteretter har  

 beskikket en anden provst, men også denne fremgangsmåde anser udvalget for  

 kritisabel, idet den gejstlige dommer derved vælges for den konkrete sag af  

 ansættelsesmyndigheden.
Hvad angår procesmåden kritiseres specielt, at sagsbehandlingen er  

 skriftlig.
Det er ikke acceptabelt, at vidneafhøringer skal foregå ved anden  

 ret, når provsteretten skal fungere som netop undersøgende ret.  

 Provsteretterne har derfor også i praksis tillempet sig og modtaget  

 vidneudsagn, men i denne udvikling savnes regler om vidnepligt.
Udvalget  

 anfører endvidere, at da procesmåden ved de almindelige domstole er  

 kontradiktorisk, er dommeren uvant med rollen som forhørsleder.
Dette kan i  

 forbindelse med den omstændighed, at normalt kun præsten er repræsenteret  

 under sagen med bisidder, vanskeliggøre vidneafhøringerne.
Udvalgets kritik af landemoderetten er parallel hermed.
Landemoderettens  

 sammensætning af en administrativ embedsmand (stiftamtmanden) og den biskop,  

 der har foretaget sagens administrative behandling og i denne forbindelse har  

 foretaget indstilling til Kirkeministeriet om sagen, er ikke i  

 overensstemmelse med sædvanlige retsgarantier.
Procesmåden ved  

 landemoderetten er skriftlig, og kritikken imod procesmåden ved provsteretter  

 har derfor samme gyldighed her.
 Endvidere har udvalget påpeget, at den omstændighed, at disciplinærsager  

 ved de gejstlige retter behandles som straffesager, rejser særlige problemer,  

 jf. betænkningen side 73-74.
Udvalget kritiserer også den manglende retsgaranti for præsterne ved, at  

 det er kirkeministeren, der afgør, om provsteretten skal være dømmende eller  

 undersøgende.
Denne kritik har specielt betydning i relation til  

 tjenestemandslovens § 44, hvorefter en præst kan forlange, at en  

 disciplinærundersøgelse efter reglerne i tjenestemandslovens kapitel 4  

 henvises til provsteret, men det er kirkeministeren, der afgør, om  

 provsteretten skal pådømme sagen.
 Hertil kan føjes, at der ikke findes provsteretter i København og dette  

 skaber en ubegrundet ulighed mellem præster i og uden for København, som ikke  

 fremgår af bestemmelsen i tjenestemandslovens § 44.
 Om baggrunden herfor henvises til betænkningen side 70.
 5. Ansættelseslovudvalgets forslag.
 Argumenterne imod de nuværende gejstlige domstole er efter  

 ansættelseslovudvalgets opfattelse så omfattende, at de bør nedlægges.  

 Reglerne i tjenestemandsloven om disciplinærforfølgning giver efter udvalgets  

 opfattelse præsterne rimelig betryggelse imod vilkårlige  

 disciplinærsanktioner, og udvalget ser ikke nogen overbevisende grund til for  

 denne tjenestemandsgruppe at opretholde særregler for disciplinærforfølgning.
Kun på et enkelt punkt stiller sagen sig efter udvalgets opfattelse  

 anderledes, nemlig med hensyn til forseelser imod folkekirkens  

 bekendelsesgrundlag.
Udvalget anfører, at folkekirken har en selvstændig  

 vital interesse i, at kirkens forkyndelse sikres frihed i forhold til de  

 administrative myndigheder (folkekirkelige og statslige myndigheder), jf.  

 betænkningen side 75.
Udvalget har derfor foreslået, at der foreskrives en retslig afgørelse af  

 forseelser af denne karakter.
Sager af denne art må antages at blive ganske  

 få.
 Da det må forudses at kunne give anledning til diskussion, om en sag kan  

 indebære tilsidesættelse af folkekirkens bekendelsesgrundlag eller ikke,  

 foreslås det af udvalget, at den endelige administrative afgørelse af dette  

 spørgsmål træffes af kirkeministeren efter indstilling fra biskoppen og  

 forhandling med Akademikernes Centralorganisation (tjenestemandens  

 centralorganisation).
 Afgrænsningen mellem læresager og sager om lydighedsnægtelse, herunder de  

 situationer hvor en præst af samvittighedsgrunde nægter at foretage en  

 kirkelig handling, er nærmere omtalt i betænkningen side 76-77.
 Særligt hvad angår provsten bemærkes, at kun den egentlige præstetjeneste  

 og ikke de særlige funktioner som provst forudses at kunne give anledning til  

 læresager.
 Det bemærkes, at der under høringen over udkastet til ansættelseslov  

 fremkom positive tilkendegivelser med hensyn til forslaget om ophævelse af  

 det særlige nuværende gejstlige retssystem.
 6. Disciplinærforfølgning imod biskopper.
 Ansættelseslovudvalget har ligeledes foreslået, at det i lighed med  

 forslaget vedrørende tjenestemandsansatte præster og provster for biskoppers  

 vedkommende fastsættes, at de almindelige tjenestemandsregler om suspension,  

 disciplinærforfølgning og injuriesøgsmål i kapitel 4 i lov om tjenestemænd i  

 staten, folkeskolen og folkekirken finder anvendelse på tjenesteforseelser  

 med undtagelse af tjenesteforseelser imod folkekirkens bekendelsesgrundlag.  

 Sådanne forseelser foreslås af udvalget i 1. instans behandlet ved  

 landsretten med ankemulighed til Højesteret.
 Efter de nuværende regler er Højesteret værneting i sager om biskoppers  

 tilsidesættelse af folkekirkens bekendelsesgrundlag.
 Om udvalgets kritik af den nuværende ordning vedrørende biskopper og  

 udvalgets forslag henvises til betænkningen side 79.
 7. Lovforslagets hovedpunkter.
 Lovforslaget er udarbejdet efter principperne i ansættelseslovudvalgets  

 forslag, jf. betænkningen side 77-78 vedrørende præster og provster og side  

 79 vedrørende biskopper.
 Lovforslaget er på baggrund af de indkomne høringssvar ændret på to  

 væsentlige punkter i forhold til det lovudkast, der ligger til grund for  

 forslaget og som er udarbejdet af en embedsmandsarbejdsgruppe efter  

 principperne i ansættelseslovudvalgets forslag, jf. betænkningen side 77-78  

 vedrørende præster og provster og side 79 vedrørende biskopper.
 Om ændringerne henvises til bemærkningerne til § 3, § 6, stk. 3, og § 9,  

 stk. 2.
 Efter forslaget behandles læresager ved de almindelige domstole, der  

 tiltrædes af teologisk sagkyndige.
Domstolsbehandlingen sker i folkekirkens interesse.
Kirkens forkyndelse  

 sikres frihed i forhold til de administrative myndigheder, jf. ovenfor under  

 pkt. 5., ved at den retslige afgørelse af læresager henlægges til en uvildig  

 instans.
I modsætning hertil står den gældende bestemmelse i  

 tjenestemandslovens § 44, hvorefter en præst eller provst, der er indledt  

 tjenstlig undersøgelse imod, kan forlange sagen henvist til provsteretten,  

 men hvor det alene er kirkeministeren, der afgør, om provsteretten skal  

 afgøre sagen, eller om den kun skal foretage en undersøgelse.
 Lovforslaget har sammenhæng med de almindelige disciplinærregler i  

 tjenestemandslovens kapitel 4 om suspension, disciplinærforfølgning og  

 injuriesøgsmål og i kapitel 12 om tjenestemandsretten og udgør således et  

 supplement til reglerne i tjenestemandsloven.
Behandling af disciplinærsager om andre tjenesteforseelser, dvs.  

 tjenesteforseelser, der ikke vedrører folkekirkens bekendelsesgrundlag, sker  

 efter tjenestemandslovens regler.
Det foreliggende lovforslag indeholder en  

 undtagelse herfra, idet kirkeministeren efter forslaget kan bestemme, at  

 behandlingen af andre påståede tjenesteforseelser begået af  

 tjenestemandsansatte præster og provster kan medinddrages under  

 domstolsbehandlingen af en læresag.
 Lovforslaget indeholder i kapitel 2 bestemmelser vedrørende præster og  

 provster og i kapitel 3 bestemmelser vedrørende biskopper.
 Endvidere indeholder lovforslaget i kapitel 4 et fælles regelsæt om  

 disciplinære straffe, der kan anvendes over for begge grupper.
 Det bemærkes, at loven ikke finder anvendelse på midlertidige  

 hjælpepræster og fungerende sognepræster m.v., som er ansat på  

 overenskomstvilkår efter den til enhver tid gældende overenskomst for  

 akademikere i staten med tilhørende protokollat.
 8. Procesformen.
 Efter lovforslagets § 2 skal domstolsbehandlingen af læresager finde sted  

 i strafferetsplejens former.
Henvisningen til retsplejelovens regler om straffesager vedrører alene  

 sagernes behandling.
Læresager har efter forslaget ikke karakter af egentlige  

 straffesager, men af disciplinærsager.
 Dette indebærer, at det ved sagernes pådømmelse, herunder  

 bevisvurderingen, er de almindelige tjenestemandsretlige regler og  

 principper, der finder anvendelse.
 Læresager mod præster og provster indbringes efter forslaget i 1. instans  

 for præsteretten, der er sammensat af en dommer og to teologisk sagkyndige.
 Præsterettens afgørelser kan indbringes for landsretten, der ved  

 behandlingen af disse sager tiltrædes af tre teologisk sagkyndige.
 Det foreslås, at læresager mod biskopper i 1. instans indbringes for  

 landsretten, der tiltrædes af to biskopper, og som betegnes bisperetten.
 Bisperettens afgørelser kan indbringes for Højesteret.
 Henvisningen til retsplejelovens regler om behandlingen af straffesager  

 indebærer først og fremmest, at den inkvisitoriske retspleje med dommeren som  

 forhørsleder forlades til fordel for retsplejelovens akkusatoriske princip.  

 Den inkvisitoriske retsplejeform er efter gældende ret foreskrevet i  

 forbindelse med undersøgende provsteretter.
Lovforslaget medfører, at der nu i de gejstlige sager, der efter forslaget  

 skal behandles ved domstolene, skal medvirke en repræsentant for det  

 offentlige, der på samme måde som en anklager under en straffesag skal sørge  

 for sagens oplysning.
Den indklagede har på tilsvarende måde adgang til  

 bistand af en bisidder.
 Derudover indebærer henvisningen, at retsplejelovens regler om bl.a.  

 offentlighed, inhabilitet, forkyndelse, vidner, domsmandsrettens votering og  

 afstemninger, forsvarere, domsforhandlingen, sagsomkostninger og  

 rettergangsbøder finder tilsvarende anvendelse.
 Herved imødekommes den kritik, der har været rettet mod sagsbehandlingen  

 ved de hidtidige gejstlige domstole.
 Det indføres således som noget nyt, at retsmøder i disse sager som  

 udgangspunkt er offentlige, jf. retsplejelovens § 29, og at vidneafhøring som  

 hovedregel finder sted direkte for den dømmende ret, jf. retsplejelovens §  

 174.
 Endvidere finder princippet om mundtlighed anvendelse.
Under hensyn til læresagers særlige karakter vil det dog formentlig i de  

 fleste tilfælde være hensigtsmæssigt, at der finder en vis skriftveksling  

 sted.
Det må derfor forventes, at den adgang, som retten har efter  

 retsplejelovens § 927 b til at træffe beslutning om skriftlig forelæggelse,  

 vil blive anvendt i større omfang, end det ellers er tilfældet.
 Læresagers karakter af disciplinærsager frem for straffesager gør i  

 øvrigt, at lovforslaget på visse punkter fraviger retsplejelovens regler.
 Dette gælder først og fremmest med hensyn til sagens rejsning, lægdommeres  

 medvirken og tidsfrister for anke til højere ret.
 Derimod fraviger forslaget ikke retsplejelovens øvrige regler om appel.  

 Dette indebærer, at præsterettens afgørelse i en læresag vil kunne undergives  

 en fuldstændig ankebehandling i landsretten, jf. retsplejelovens § 965 a.  

 Landsrettens dom i en ankesag vil alene kunne ankes til Højesteret med  

 tilladelse efter de herom gældende regler, jf. retsplejelovens § 966.  

 Bisperettens afgørelser vil derimod kunne indbringes for Højesteret uden  

 tilladelse.
 Højesterets behandling af en ankesag vil som i straffesager ikke omfatte  

 skyldspørgsmålet, men derimod sanktionsfastsættelsen og eventuelle  

 rettergangsfejl, jf. retsplejelovens §§ 943, 945 og 963.
 9. Lovforslagets økonomiske og administrative konsekvenser.
 Lovforslaget skønnes ikke at have økonomiske eller administrative  

 konsekvenser af betydning for det offentlige.
Bemærkninger til lovforslagets enkelte bestemmelser Til kapitel 1 Til § 1 Lovens anvendelsesområde er sager, der indbringes for præsteretten eller  

 bisperetten med påstand om, at en tjenestemandsansat præst, provst eller  

 biskop i forkyndelsen eller på anden lignende måde har tilsidesat  

 folkekirkens bekendelsesgrundlag (lære).
 Der bliver hermed hjemmel til at henvise disse sager til retslig afgørelse  

 ved domstolene efter de regler, der følger af lovforslaget.
 Disse sager, der har karakter af disciplinærsager, da de vedrører påståede  

 tjenesteforseelser imod folkekirkens bekendelsesgrundlag (lære), betegnes  

 læresager.
Læresagerne vil, jf. også betænkningen side 75, både vedrøre forseelser i  

 præstens forkyndelse i snævrere forstand (prædikenen) og på anden måde.
Det  

 er vanskeligt på forhånd at foretage en entydig afgrænsning af de forhold,  

 som vil kunne henføres under lærespørgsmål og indebære indbringelse for  

 præsteret.
 På baggrund heraf foreslås det i § 3, at det tilkommer kirkeministeren  

 efter forhandling med biskoppen og konsultation af Akademikernes  

 Centralorganisation at beslutte, om en læresag skal indbringes for  

 domstolene, ligesom biskoppen kan stille krav om, at læresag rejses.
I tiden før grundloven af 1849 var »den evangelisk-lutherske  

 kirke« statsreligion og hvilede på Kongeloven og bestemmelsen i Danske  

 Lov 2-1, der er sålydende: »Den religion skal i Kongens Riger og Lande  

 alleene tilstædis, som overens kommer med den Hellige Bibelske Skrift, det  

 Apostoliske, Nicæniske og Athanasii Symbolis, og den Uforandrede Aar et  

 tusind fem hundrede og tredive overgiven Augsburgiske Bekiendelse, og Lutheri  

 liden Catechismo.« Med grundloven af 1849 og indførelsen af religionsfrihed ophørte Danske  

 Lov 2-1's gyldighed som forskrift om hvilken religion, der gjaldt for landets  

 borgere, og det fastsattes, at den »evangelisk-lutherske kirke er den  

 danske folkekirke«, jf. nu grundloven af 1953 § 4. Bekendelsesskrifterne  

 i Danske Lov 2-1 anses imidlertid stadig som grundlaget for kirkens lære og  

 tro, og præsterne i den danske folkekirke har pligt til at forkynde (prædike,  

 undervise eller på anden måde videregive) evangeliet i overensstemmelse  

 hermed.
Præsterne er således bundet af den danske folkekirkes bekendelsesgrundlag,  

 og det kan tilføjes, at for at varetage stilling som præst i folkekirken skal  

 præsten aflægge folkekirkens præsteløfte, hvorefter præsten skal  

 »forkynde Guds ord rent og purt, således som det findes i de profetiske  

 og apostoliske skrifter i vor danske evangelisk-lutherske Folkekirkes  

 symbolske bøger.« Det forudsættes, at der alene idømmes disciplinær straf efter reglerne i  

 dette forslag, såfremt en tilsidesættelse af folkekirkens bekendelsesgrundlag  

 kan fastslås med den svarende til idømmelse af straf fornødne klarhed, jf.  

 principperne i straffelovens § 1.
 På baggrund af læresagernes karakter af disciplinærsager forudsættes det  

 omvendt, at der kan idømmes sanktioner både ved forsætlige og uagtsomme  

 tilsidesættelser af folkekirkens bekendelsesgrundlag.
Til § 2 Vedrørende denne regel henvises til de almindelige bemærkninger pkt. 8.
Til kapitel 2 Til § 3 Ved tjenestemandsloven er kompetencen til bl.a. at indlede  

 disciplinærforfølgning efter lovens kapitel 4 mod præster henlagt til  

 kirkeministeren.
 Det tilkommer derfor kirkeministeren at indlede disciplinærsag om påståede  

 tjenesteforseelser vedrørende folkekirkens bekendelsesgrundlag.
 Reglen i stk. 1 vedrører rejsning af en sådan disciplinærsag til  

 retslig afgørelse ved de almindelige domstole efter reglerne i lovforslaget.
 Efter stk. 1 kan kirkeministeren beslutte, at en læresag skal  

 rejses.
 Beslutningen træffes på grundlag af en forudgående forhandling med  

 biskoppen i det stift, hvor præsten eller provsten er ansat.
 Efter stk. 2. forpligtes kirkeministeren til at rejse læresag, hvis  

 den pågældende biskop forlanger det.
 Kirkeministeren kan således ikke forhindre, at en læresag skal rejses,  

 hvis biskoppen finder det nødvendigt.
 Forslaget indebærer en videregående beskyttelse af kirkens forkyndelse i  

 forholdet til de administrative (folkekirkelige og statslige) myndigheder end  

 forudsat ved ansættelseslovudvalgets forslag, jf. betænkningen side 75-77.
 Efter stk. 3 skal Akademikernes Centralorganisation have lejlighed  

 til at udtale sig forinden læresag rejses, jf. stk. 1 og 2.
 Efter tjenestemandsloven er der ikke hørings- eller forhandlingspligt  

 inden der indledes disciplinærforfølgning efter tjenestemandslovens kapitel  

 4. Det er imidlertid fundet naturligt, at centralorganisationen skal have  

 lejlighed til at udtale sig, forinden læresag rejses.
 Det må forventes, at Akademikernes Centralorganisation kontakter præstens  

 faglige organisation om sagen.
 I stk. 4 foreslås der givet kirkeministeren bemyndigelse til at  

 bestemme, at tjenesteforseelser, der ikke vedrører folkekirkens  

 bekendelsesgrundlag, kan medinddrages under sagen.
 Reglen indebærer, at domstolsbehandling af de påståede tjenesteforseelser  

 træder istedet for tjenstligt forhør efter reglen i tjenestemandslovens § 20,  

 stk. 2.
 Den foreslåede regel er i overensstemmelse med ansættelseslovudvalgets  

 forslag, jf. betænkningen side 77.
Til § 4 I konsekvens af at kirkeministeren rejser sag, jf. § 3, foreslås det, at  

 kirkeministeren udfærdiger klageskrift og beskikker en repræsentant for det  

 offentlige.
Klageskriftet udgør grundlaget for rettens behandling af sagen.
Det har  

 samme funktion som et anklageskrift under en straffesag, og det forudsættes  

 at have et tilsvarende indhold, jf. herved retsplejelovens § 831.
 Klageskriftet forkyndes på samme måde som et anklageskrift, og der skal  

 enten samtidig eller senere forkyndes en stævning for præsten eller provsten,  

 hvorved denne indkaldes til et retsmøde.
Tiltalte i en straffesag har efter retsplejelovens § 840, stk. 2, krav på  

 et varsel på mindst 4 dage.
Det må imidlertid forventes, at der i læresager,  

 som indholdsmæssigt adskiller sig betydeligt fra straffesager, vil blive  

 givet længere varsel.
 Generelt må forberedelsen af læresager forventes at blive af længere  

 varighed, end det normalt er tilfældet for straffesager.
 Præsten eller provsten vil skulle gøres bekendt med sin ret til  

 beskikkelse af en bisidder efter § 8, stk. 2, og beskikkelse vil i givet fald  

 skulle finde sted.
 Det vil formentlig normalt være hensigtsmæssigt at afholde et indledende  

 retsmøde med henblik på at afklare parternes stilling til sagens faktiske og  

 retlige omstændigheder, jf. retsplejelovens § 927 a, ligesom det kan være  

 aktuelt, at retten træffer beslutning om skriftlig forelæggelse, jf.  

 retsplejelovens § 927 b.
 Det forudsættes, at repræsentanten for det offentlige normalt er advokat  

 eller offentlig anklager, men Kirkeministeriet er i øvrigt frit stillet ved  

 udpegningen.
 Den pågældende har under behandlingen af læresager de beføjelser, der  

 efter retsplejeloven tilkommer anklagemyndigheden under behandlingen af en  

 straffesag.
Til § 5 Det foreslås, at læresager imod præster og provster i 1. instans  

 behandles ved præsteretten.
Præsteretten er byretten, der tiltrædes af to  

 teologisk sagkyndige.
 I retskredse, hvor der er ansat to dommere, og der ikke er indført  

 administrationsordning, følger det af henvisningen i § 2 til de  

 straffeprocessuelle regler, at sagen henlægges til kriminaldommeren.
Til § 6 Stk. 1 og stk. 2 vedrører beskikkelse af teologisk  

 sagkyndige til behandling af læresager ved præsteret og landsret.
 Reglerne er udarbejdet efter principperne i retsplejeloven om beskikkelse  

 og udpegning af domsmænd.
 Forslaget indebærer, at Kirkeministeriet skal udfærdige en grundliste  

 gældende for fire år over mindst tyve teologisk sagkyndige personer.
Det vil være en betingelse, at de pågældende er teologer, men der vil ikke  

 generelt blive stillet krav om, at disse personer skal være ordineret og  

 arbejde som præster i den danske folkekirke.
Udpegning af lærere fra de  

 teologiske fakulteter vil også kunne komme på tale.
 Akademikernes Centralorganisation skal som præsternes centralorganisation  

 kunne tilslutte sig, at de pågældende optages på grundlisten.
Det følger af stk. 2, at hver landsrets præsident efter modtagelse  

 af grundlisten udarbejder en liste over teologisk sagkyndige i  

 landsretskredsen.
Den indbyrdes rækkefølge fastlægges ved lodtrækning.
De  

 samme personer vil være optaget på listerne for begge landsretskredse, idet  

 grundlisten forudsættes anvendt fuldt ud, jf. dog reglerne i retsplejelovens  

 kapitel 6 om udelukkelse og fritagelse fra hvervet som lægdommer.
 Stk. 3 omhandler udpegning af teologisk sagkyndige til  

 behandlingen af de enkelte sager.
Antallet af teologisk sagkyndige i præsteretten fastsættes til to  

 teologisk sagkyndige.
Forslaget indebærer en ændring i forhold til  

 ansættelseslovudvalgets forslag, hvorefter byretterne ved behandlingen af  

 læresager i 1. instans skulle tiltrædes af et gejstligt medlem.
Der henvises  

 til betænkningen side 77.
 Udpegningen sker på grundlag af den liste, som er udarbejdet for hver  

 landsretskreds over teologisk sagkyndige.
 Det er præsterettens formand, der udtager de to teologisk sagkyndige til  

 behandlingen af en læresag i 1. instans.
De to teologisk sagkyndige, der står øverst på listen, som gælder for  

 landsretskredsen udpeges.
De pågældende må ikke tidligere have fungeret som  

 teologisk sagkyndige i den fireårige periode, som grundlisten gælder.
Dvs. at  

 udtagelse som udgangspunkt skal ske een gang, enten i vestre eller østre  

 landsretskreds.
Når samtlige teologisk sagkyndige på en liste har været  

 udtaget, sker udtagelse på ny forfra.
 Der vil tilkomme teologisk sagkyndige vederlag efter de af  

 Justitsministeriet for domsmænd fastsatte regler, jf. for tiden  

 bekendtgørelse nr. 712 af 17. november 1987 om ydelser til lægdommere og  

 vidner m.v.
Til § 7 Med denne bestemmelse fastlægges værnetinget i læresager til  

 tjenestestedet, således at det er uden betydning for stedet for sagens  

 rejsning, at f.eks. et foredrag er holdt, eller et skrift er udgivet uden for  

 pastoratet.
 Stk. 2. finder alene anvendelse, såfremt værnetinget ikke entydigt  

 kan fastlægges efter stk. 1. Det er forudsat, at den pågældende har bopæl i  

 pastoratet.
Til § 8 I henhold til stk. 1 har den indklagede de samme rettigheder og  

 pligter, som tilkommer tiltalte under en straffesag, der behandles efter  

 reglerne i retsplejelovens kapitel 80.
 Dette indebærer bl.a., at en præst eller provst, der er lovligt tilsagt,  

 har pligt til at give møde for præsteretten, men at den pågældende ikke har  

 pligt til at udtale sig og i givet fald ikke udtaler sig under strafansvar.
I stk. 2 gives der den indklagede en ret til beskikkelse af en  

 bisidder, der har samme funktion og rettigheder som en forsvarer under en  

 straffesag.
Det må forventes, at denne ret vil blive udnyttet i langt de  

 fleste sager, der rejses efter denne lov.
Den indklagede kan desuden selv  

 vælge en bisidder.
 Det følger af retsplejelovens § 733, at bisidderen som udgangspunkt  

 beskikkes blandt kredsen af de af Justitsministeriet antagne offentlige  

 forsvarere, men at andre advokater, f.eks. en advokat, der har været bisidder  

 i sagens indledende fase, også vil kunne beskikkes.
 Salæret til den beskikkede bisidder afholdes som i straffesager af det  

 offentlige, men en præst eller provst, der findes skyldig efter denne lov,  

 vil være pligtig at erstatte det offentlige sagens omkostninger, jf. i det  

 hele retsplejelovens kapitel 91.
Efter reglerne i tjenestemandslovens § 44, stk. 3, jf. § 23 har  

 tjenestemanden hidtil haft krav på godtgørelse af udgifterne til bisidder,  

 såfremt undersøgelsen sluttes uden ikendelse af disciplinær straf.
I andre  

 tilfælde afgør vedkommende minister under hensyntagen til sagens udfald og  

 omstændighederne i øvrigt, om udgiften til bisidder skal godtgøres helt eller  

 delvis.
Godtgørelse ydes kun, såfremt det må anses for rimeligt, at  

 tjenestemanden har afholdt udgift til bisidder, og beløbet kan ikke  

 overstige, hvad der for et tilsvarende arbejde ville være blevet tilkendt en  

 beskikket forsvarer i en straffesag.
Til § 9 I stk. 1 foreslås ankefristen fastsat til 4 uger, svarende til  

 ankefristen i civile sager, idet der ikke skønnes at være det samme behov for  

 hurtig iværksættelse af en eventuel anke som i straffesager, men tværtimod  

 kan være ønskeligt med en lidt længere periode til at afslutte overvejelserne  

 og eventuelle konsultationer.
 Efter stk. 2 tiltrædes landsretten ved ankesagens behandling af tre  

 teologisk sagkyndige, der udtages fra samme liste og efter samme regler som  

 de teologisk sagkyndige, der medvirker i præsteretten.
Fastsættelse af antallet af teologisk sagkyndige til tre teologisk  

 sagkyndige ved landsrettens ankesagsbehandling indebærer en ændring i forhold  

 til ansættelseslovudvalgets forslag, hvorefter landsretten skulle tiltrædes  

 af to gejstlige medlemmer.
Der henvises til betænkningen side 78.
 I øvrigt henvises til de almindelige bemærkninger pkt. 8.
Til § 10 Vedrørende denne regel henvises til de almindelige bemærkninger pkt. 8.
Til kapitel 3 Til § 11 Det foreslås, at læresager imod biskopper i 1. instans behandles ved  

 landsretten, der tiltrædes af to biskopper som teologisk sagkyndige.
Dette  

 sker ved, at retsformanden indkalder de to efter embedsalder ældste  

 biskopper.
 Retsformanden i den pågældende afdeling er bisperettens formand.
 Forslaget er udarbejdet med udgangspunkt i ansættelseslovudvalgets  

 forslag, jf. betænkningen side 79.
Til § 12 Det foreslås i stk. 1, at kompetencen til at afgøre, om der skal  

 rejses en læresag imod en biskop, henlægges til kirkeministeren.
 Efter stk. 2 skal Akademikernes Centralorganisation have lejlighed  

 til at udtale sig, forinden læresag rejses.
 Der henvises i øvrigt til bemærkningerne til § 3, stk. 1, og stk. 3.
Til § 13 Reglen i § 4 om, at kirkeministeren udfærdiger klageskrift og beskikker  

 en repræsentant for det offentlige, finder tilsvarende anvendelse på  

 læresager imod biskopper.
 Henvisningen til § 8 indebærer, at en biskop, der indklages for  

 bisperetten, har de samme rettigheder og pligter, som tilkommer en præst  

 eller provst.
 Der henvises i øvrigt til bemærkningerne til § 4 og § 8.
Til § 14 Reglen indeholder en særregel om landsrettens afstemning i læresag mod en  

 biskop.
Baggrunden herfor er landsrettens foreslåede sammensætning i disse  

 sager, hvor de teologisk sagkyndige udgør et mindretal.
 I tilfælde, hvor stemmerne fordeler sig anderledes, eller hvor landsretten  

 skal træffe afgørelse om andre spørgsmål, f.eks. fastsættelse af disciplinær  

 straf efter § 16, gælder de almindelige regler om rettens rådslagninger og  

 afgørelser i straffesager, jf. retsplejelovens kapitel 20.
Til § 15 Reglen svarer til § 9, stk. 1. Der henvises til bemærkningerne til denne  

 regel samt til de almindelige bemærkninger pkt. 8.
Til kapitel 4 Til § 16 Reglen giver mulighed for at idømme en præst, provst eller biskop en  

 disciplinær straf for tjenesteforseelser imod folkekirkens  

 bekendelsesgrundlag.
 Reglen indeholder de disciplinære sanktioner, der hidtil i praksis har  

 været anvendt over for præster efter § 24 i lov om tjenestemænd i staten,  

 folkeskolen og folkekirken.
Til kapitel 5 Til § 17 Efter stk. 3 skal den grundliste, som Kirkeministeriet skal  

 udarbejde over teologisk sagkyndige, jf. § 6, stk. 1, første gang udarbejdes  

 for et tidsrum af fire år og 6 måneder.
Baggrunden herfor er det foreslåede  

 ikrafttrædelsestidspunkt for loven.
Herefter skal grundlisten udarbejdes for  

 et tidsrum af fire år regnet fra en 1. januar, jf. § 6, stk. 1.
Til § 18 Gennemførelse af det foreliggende lovforslag indebærer en ændring af § 44  

 i lov om tjenestemænd i staten, folkeskolen og folkekirken.
 I § 18 klarlægges kompetencefordelingen mellem disciplinærforfølgning  

 efter lovforslaget ved præsteret/bisperet og disciplinærforfølgning efter  

 tjenestemandslovens kapitel 4 (individualforfølgning) og kapitel 12  

 (kollektiv forfølgning).
 Forslaget indebærer følgende:
 1) Der er hjemmel til at suspendere i læresager, der behandles ved  

 præsteret eller bisperet, idet tjenestemandslovens § 19 modsætningsvis er  

 gældende.
 2) Tjenestemanden skal have kopi af eventuelle indberetninger i læresager,  

 idet tjenestemandslovens § 20, stk. 1, modsætningsvis er gældende.
3) Tjenestemandslovens §§ 21-24 om disciplinærforfølgning finder ikke  

 anvendelse, når sagen behandles ved præsteret eller bisperet.
Om en sag, der  

 vedrører tilsidesættelse af folkekirkens bekendelsesgrundlag, skal behandles  

 ved disse retter, afgøres efter det foreliggende lovforslag.
 4) Sager om kollektiv overtrædelse af tjenestemandslovens § 10 behandles  

 af Tjenestemandsretten, hvis sagen ikke behandles som læresag ved præsteret  

 eller bisperet.
 5) Afskedsvarsel efter tjenestemandslovens § 28 og høringsreglerne i  

 tjenestemandslovens § 31 skal ikke iagttages, når afskedigelse foretages ved  

 dom.
