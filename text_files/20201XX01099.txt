Skriftlig fremsættelse (5. maj 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om energiafgift af mineralolieprodukter m.v., spiritusafgiftsloven, momsloven og forskellige andre love (Implementering af det omarbejdede cirkulationsdirektiv, direktivet om militær mobilitet og ændringer i alkoholstrukturdirektivet, justering af reglerne om adgang til virksomheders bevillings- og registreringsforhold, præcisering af bagatelgrænsereglen i en række afgiftslove, justering af reglerne for udlejningsvirksomheder og køreskolers salg af motorkøretøjer og tilpasning til EU-regler af tidspunktet for momsfradragsrettens indtræden m.v.) (Lovforslag nr.
L 233) Med lovforslaget implementeres primært en række EU-direktiver, som overordnet moderniserer og forenkler en række regler, herunder bl.a. det omarbejdede cirkulationsdirektiv, som muliggør digitalisering af den nuværende papirbaserede løsning for bevægelse af beskattede punktafgiftspligtige varer i EU, direktivet om militær mobilitet, som indfører en fritagelse for EU's væbnede styrker i samme omfang, som der efter gældende ret er for NATO, og ændringerne i alkoholstrukturdirektivet, hvor en række regler præciseres og opdateres.
 Herudover foreslås en allerede vedtaget hjemmel om udlevering af oplysninger om virksomheders bevillings- og registreringsforhold justeret, og bagatelgrænsen for registrering efter en række afgiftslove foreslås præciseret.
Desuden foreslås det at indføre en pligt til at afregne moms af fortjenesten ved udlejningsvirksomheder og køreskolers salg af motorkøretøjer, da det ikke har været hensigten, at sådanne køretøjer kunne sælges, uden at der betales moms af fortjenesten.
På den måde sikres det, at disse virksomheder på lige fod med andre virksomheder betaler moms af deres fortjeneste.
 Endelig foreslås enkelte tekniske ændringer og konsekvensrettelser i en række love, herunder chokoladeafgiftsloven og momsloven.
Ændringerne som følge af cirkulationsdirektivet skal træde i kraft 13. februar 2023. Herudover bemyndiges skatteministeren til at sætte reglerne om indførelse af hjemmel til udlevering af virksomheders bevillings- og registreringsforhold i kraft, da initiativet kræver it-udvikling.
De øvrige dele af lovforslaget er omfattet af de fælles ikrafttrædelsesdatoer.
Lovforslaget skal fremsættes i indeværende samling, da Skatteforvaltningen skal have den fornødne tid til at implementere ændringerne som følge af lovforslaget.
Herudover indeholder lovforslaget en ændring, som er væsentlig for implementeringen af de nye momsregler for e-handel, som skal træde i kraft den 1. juli 2021. Dette er baggrunden for, at lovforslaget fremsættes efter 1. april.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
