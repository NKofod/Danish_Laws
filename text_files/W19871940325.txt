 En ansøger, der led af følger efter en operation for discusprolaps i  

 nakken, fandtes berettiget til støtte til en hvilestol efter bistandslovens §  

 58, stk. 1, nr. 2, sammenholdt med § 30 i Socialministeriets bekendtgørelse  

 om ydelse af hjælpemidler.
 Ankestyrelsen lagde vægt på, at socialforvaltningen - ved henvisning  

 af ansøgeren til at aflægge besøg i Hjælpemiddelcentralen og efterfølgende i  

 en møbelforretning sammen med en ergoterapeut med henblik på afprøvning af en  

 hvilestol - havde bibragt ansøgeren en forventning om, at hun sygdomsmæssigt  

 opfyldte betingelserne for at få hjælp til en hvilestol efter bistandslovens  

 § 58, forudsat at stolen i væsentlig grad kunne afhjælpe hendes lidelser  

 eller lette den daglige tilværelse i hjemmet.
 REDEGØRELSE FOR SAGEN:
 En ansøger, der i 1980 var blevet opereret for en discusprolaps i nakken,  

 søgte om hjælp til en hvilestol.
 Ansøgeren havde efter operationen fået tiltagende symptomer i form af  

 smerter i nakke og skuldre samt føleforstyrrelser og lammelser i arme og  

 hænder.
 I forbindelse med ansøgningen henviste socialforvaltningen ansøgeren til  

 at aflægge besøg på Hjælpemiddelcentralen sammen med en ergoterapeut med  

 henblik på afprøvning af en hvilestol.
Af de afprøvede stole passede D-stolen (pris 4.755 kr.) bedst.
Af  

 socialforvaltningens journal fremgik, at når ansøgeren ikke fik støtte til  

 denne stol skyldtes det, at hun havde besvær med at betjene indstillingen, da  

 hun ikke ved egen hjælp kunne løfte hoved og overkrop fra tilbagelænet  

 stilling, mens det efter ansøgerens opfattelse skyldtes, at der var 2-3  

 måneders leveringstid på stolen, som hun i øvrigt fandt kunne afhjælpe  

 lidelsen.
 Ansøgeren afprøvede derfor - sammen med ergoterapeuten - en hvilestol af  

 mærket - E-stolen (pris 4.990 kr.) i en møbelforretning.
 Denne stol ydede tilstrækkelig støtte af hoved, nakke og ryg, og  

 indstillingen af stolen kunne foretages rimelig let med benene, hvorfor den  

 skønnedes at opfylde ansøgerens behov bedst.
 Det sociale udvalg afslog ansøgningen med henvisning til, at ansøgerens  

 hjælpemiddelbehov kunne afhjælpes med et almindeligt forekommende og anvendt  

 forbrugsgode.
 AFGØRELSEN, DER KLAGES OVER:
 Amtsankenævnet fandt ikke ansøgeren berettiget til hjælp til en hvilestol  

 i henhold til bistandslovens § 58, stk. 1, jf. § 30 i Socialministeriets  

 bekendtgørelse om ydelse af hjælpemidler.
Nævnet begrundede sin afgørelse med, at en stol af den karakter, som  

 ansøgeren angav at have behov for, måtte antages at være et almindeligt  

 forbrugsgode, og at § 30 i forannævnte bekendtgørelse efter gældende praksis  

 har et snævert anvendelsesområde, idet det i almindelighed kræves, at der  

 skal være tale om særligt tilpassede stole med særlige indretninger.
Der  

 stilles således væsentlige krav både med hensyn til de lidelser, som kan  

 begrunde, at der ydes støtte, og med hensyn til stolens egenskaber.
 KLAGEN TIL ANKESTYRELSEN:
 Sagen blev anket af ansøgeren.
 SUPPLERENDE OPLYSNINGER EFTER ANKEN:
 Ankestyrelsen indhentede supplerende lægelige oplysninger fra hospitalet.
 LOVGRUNDLAG:
 Bistandslovens § 58.
 § 30 i Socialministeriets bekendtgørelse nr. 862 af 11. december 1986 om  

 ydelse af hjælpemidler efter bistandslovens § 58.
 ANKESTYRELSENS AFGØRELSE:
 Ankestyrelsen finder, at ansøgeren er berettiget til støtte til den  

 ansøgte hvilestol af mærket E-stolen efter bistandslovens § 58, stk. 1, nr.  

 2, sammenholdt med § 30 i Socialministeriets bekendtgørelse nr. 862 af 11.  

 december 1986 om ydelse af hjælpemidler efter bistandslovens § 58.
 Ved afgørelsen har Ankestyrelsen taget udgangspunkt i, at social- og  

 sundhedsforvaltningen i kommunen - ved henvisning af ansøgeren til at aflægge  

 besøg i Hjælpemiddelcentralen og efterfølgende i en møbelforretning sammen  

 med en ergoterapeut med henblik på afprøvning af en hvilestol - har bibragt  

 ansøgeren en forventning om, at hun sygdomsmæssigt opfyldte betingelserne for  

 at få hjælp til en hvilestol efter bistandslovens § 58, forudsat at stolen i  

 væsentlig grad kunne afhjælpe hendes lidelser eller lette den daglige  

 tilværelse i hjemmet.
 Ankestyrelsen har ikke anset det for afgørende, at E-stolen ikke fandtes  

 blandt hvilestolene i Hjælpemiddelcentralen og kunne købes i en  

 møbelforretning, eller at prisen for denne stol var godt 200 kr. højere.
 Ankestyrelsen ændrer således amtsankenævnets afgørelse.
