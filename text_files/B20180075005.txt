Bekendtgørelse om delegation af kompetence til kommunalbestyrelsen i forbindelse med godkendelse og attestering af anlæg til forbrænding af husdyrgødning samt regler om brugerbetaling1) I medfør af § 88, stk. 1 og 2, § 89 a, stk. 1 og 2, og § 92 i lov om miljøbeskyttelse, jf. lovbekendtgørelse nr. 966 af 23. juni 2017, fastsættes:
Anvendelsesområde § 1. Bekendtgørelsen udpeger den kompetente myndighed i forhold til regler om miljøbeskyttelse for brændingsanlæg til forbrænding af husdyrgødning i forordning (EU) nr. 142/2011 som ændret ved forordning (EU) nr. 592/2014 og forordning (EU) nr. 2017/1262.
 Stk. 2. Bekendtgørelsen fastsætter desuden regler for brugerbetaling for kommunalbestyrelsens arbejde med godkendelse, attestering og tilsyn med regler om miljøbeskyttelse for brændingsanlæg til forbrænding af husdyrgødning.
 Stk. 3. Bekendtgørelsen omfatter følgende brændingsanlæg:
 1) Brændingsanlæg på bedriften, hvor fjerkrægødning anvendes som brændsel, jf. kapitel V, litra B i bilag III til forordning (EU) nr. 142/2011.
 2) Brændingsanlæg, hvor anden husdyrgødning end fjerkrægødning anvendes som brændsel, jf. kapitel V, litra C i bilag III til forordning (EU) nr. 142/2011.
Udpegning af kompetent myndighed § 2. I forbindelse med godkendelse af brændingsanlæg efter artikel 24, stk. 1, litra d, i forordning (EU) nr. 1069/2009 varetager kommunalbestyrelsen vurderingen af, om brændingsanlæg kan overholde de relevante almindelige betingelser og specifikke krav, der vedrører miljøbeskyttelse, i kapitel IV og V bilag III til forordning (EU) nr. 142/2011 med efterfølgende ændringer, jf. bilag 1.
Stk. 2. Kommunalbestyrelsen er kompetent myndighed i forhold til de tre kontrolbesøg, der udføres efter artikel 44 i forordning (EU) nr. 1069/2009 samt artikel 6, stk. 8, litra b, i forordning (EU) nr. 142/2011 med efterfølgende ændringer som del af proceduren for godkendelse af brændingsanlæg.
Kompetencen omfatter kontrol med de regler, der vedrører miljøbeskyttelse, som nævnt i bilag 1.
 Stk. 3. Kommunalbestyrelsen er kompetent myndighed i forhold til attestering af ansøgningens dokumentation af overholdelse af de krav, der vedrører miljøbeskyttelse, i kapitel V, litra B, punkt 3-5, og i relevant omfang i kapitel V, litra C, punkt 4, i bilag III til forordning (EU) nr. 142/2011, som nævnt i bilag 1.
 Stk. 4. Kommunalbestyrelsen er kompetent myndighed i forhold til at indrømme undtagelser og overgangsperioder, jf. kapitel V, litra C, punkt 4, i bilag III til forordning (EU) nr. 142/2011, som nævnt i bilag 1.
Brugerbetaling § 3. Den, der ansøger om godkendelse af anlæg til forbrænding af husdyrgødning efter reglerne i forordning (EU) nr. 142/2011, skal bidrage til dækning af de kommunale myndigheders omkostninger (brugerbetaling) i forbindelse med 1) vurdering af, om brændingsanlæg kan overholde de krav, der vedrører miljøbeskyttelse ved godkendelse af brændingsanlæg, jf. § 2, stk. 1, 2) kontrolbesøg i forbindelse med godkendelsesproceduren, jf. § 2, stk. 2, 3) attestering af ansøgning, jf. § 2, stk. 3 og 4) tilsyn med regler om miljøbeskyttelse i kapitel IV og V i bilag III til forordning (EU) nr. 142/2011, herunder tilsyn jf. kapitel III, afsnit 12 i bilag XVI til forordning (EU) 142/2011, samt tilsyn med brændingsanlæg omfattet af denne bekendtgørelse efter kapitel 5 og kapitel 9 i lov om miljøbeskyttelse.
 Stk. 2. Kommunalbestyrelsen afgør, hvorvidt et brændingsanlæg, omfattet af § 1, stk. 3, er omfattet af bestemmelserne om brugerbetaling i denne bekendtgørelse.
 § 4. Kommunalbestyrelsen opkræver brugerbetaling efter de takster og nærmere regler, der er anført i bilag 2, som bidrag til dækning af kommunalbestyrelsens omkostninger i forbindelse med de i § 3, stk. 1, nr. 1-4 nævnte opgaver.
 Stk. 2. Kommunalbestyrelsen opkræver hvert år i november måned brugerbetaling fra de brændingsanlæg m.v., hvor myndigheden har udført brugerbetalingspligtige opgaver i perioden fra 1. november i det foregående år til 1. november i det indeværende år, medmindre de allerede er opkrævet, jf. stk. 3.
 Stk. 3. Kommunalbestyrelsen kan opkræve særskilt brugerbetaling for kommunalbestyrelsens opgaver med godkendelse og attestering, jf. § 3, stk. 1, nr. 1-3, når Fødevarestyrelsen har meddelt endelig godkendelse af brændingsanlægget.
 Stk. 4. Kommunalbestyrelsen fastsætter forfaldsdatoen for brugerbetalingen, jf. stk. 2 og 3.
 § 5. Betales brugerbetaling opkrævet efter § 4 ikke rettidigt, opkræver kommunalbestyrelsen rente herfor efter reglerne i § 88, stk. 2, 2. og 3. punktum, i lov om miljøbeskyttelse.
 § 6. Kommunalbestyrelsen kan ikke dispensere fra reglerne om brugerbetaling i denne bekendtgørelse.
 § 7. Kommunalbestyrelsens afgørelser om brugerbetaling efter denne bekendtgørelse kan ikke påklages til anden administrativ myndighed.
Ikrafttrædelses- og overgangsbestemmelser § 8. Bekendtgørelsen træder i kraft den 1. juli 2018 og finder anvendelse for ansøgninger, der modtages fra denne dato, samt tilsyn der finder sted efter denne dato.
Miljø- og Fødevareministeriet, den 28. maj 2018 Jakob Ellemann-Jensen / Søren Bukh Svenningsen Bilag 1 Afgrænsning af kommunalbestyrelsens kompetencer jf. § 2 Kommunalbestyrelsens kompetence til vurdering af brændingsanlæg, jf. § 2, stk. 1, og til kontrolbesøg, jf. § 2, stk. 2 omfatter følgende almindelige betingelser og specifikke krav i gennemførelsesforordningen til forordningen om animalske biprodukter (EU 142/2011):
  Spildevand fra rengøring og desinficering af containere og køretøjer skal samles og bortskaffes i overensstemmelse med EU-lovgivningen, med henblik på at undgå risiko for kontaminering af miljøet, jf. kapitel IV, Afsnit 1, punkt 1 b i bilag III.
  Brændingsanlæg skal være placeret på et veldrænet, fast underlag for at undgå kontaminering af miljøet, jf. kapitel IV, Afsnit 1, punkt 1 c i bilag III.
  Driftsledere for brændingsanlæg skal træffe alle fornødne forholdsregler i forbindelse med modtagelse af animalske biprodukter eller afledte produkter for, så vidt det er praktisk muligt, at hindre eller begrænse risici for miljøet, jf. kapitel IV, Afsnit 1, punkt 2 i bilag III.
 Brændingsgassernes temperatur øges på kontrolleret og ensartet vis til en temperatur, der i 2 sekunder er på 850 °C eller i 0,2 sekunder er på 1 100 °C.
Temperaturen skal måles nær den indre væg eller på et andet repræsentativt punkt i brændingskammeret, som godkendt af den kompetente myndighed, jf. kapitel IV, Afsnit 2, punkt 2 i bilag III.
  Der skal benyttes automatiserede teknikker til overvågning af de parametre og betingelser, der er relevante for miljøbeskyttelsen i forbindelse med forbrænding af husdyrgødning, jf. kapitel IV, Afsnit 2, punkt 3 i bilag III.
  Temperaturmåleresultater skal registreres automatisk og forelægges på en hensigtsmæssig måde, så den kompetente myndighed efter procedurer, som den selv fastsætter, kan kontrollere, at de godkendte driftsbetingelser, jf. punkt 1 og 2, overholdes, jf. kapitel IV, Afsnit 2, punkt 4 i bilag III.
  Driftslederen for et brændingsanlæg skal sikre, at brændslet brændes på en sådan måde, at det samlede organiske kulstofindhold i slaggen og bundasken er under 3 % eller glødetabet er under 5 % af materialets tørvægt, jf. kapitel IV, Afsnit 2, punkt 5 i bilag III.
 Restprodukter fra brænding skal begrænses til det mindst mulige for så vidt angår mængde og skadelighed.
Restprodukterne skal nyttiggøres eller, hvis dette ikke er hensigtsmæssigt, bortskaffes eller anvendes i overensstemmelse med de relevante EU-retsforskrifter, jf. kapitel IV, Afsnit 3, punkt 1 i bilag III.
  Transport og midlertidig oplagring af tørre restprodukter, herunder støv, skal finde sted i lukkede containere eller på en anden måde, der sikrer, at restprodukterne ikke spredes i miljøet, jf. kapitel IV, Afsnit 3, punkt 2 i bilag III.
  Brændingsanlægget skal være udstyret med faciliteter, som automatisk lukker ned for driften i tilfælde af havari eller unormale driftsforhold, der påvirker miljøbeskyttelsen, indtil normal drift kan genoptages, jf. kapitel IV, Afsnit 4, punkt 1 i bilag III.
  Brændingsanlæggets kapacitet må ikke overskride den maksimale nominelle indfyrede termiske effekt angivet i kapitel V, Litra B, punkt 1 eller kapitel V, Litra C, punkt 1 i bilag III.
  Brændselstypen skal være omfattet af kapitel V, Litra B, punkt 2 eller kapitel V, Litra C, punkt 2 i bilag III.
  Brændingsanlæg på bedriften skal, jf. kapitel V, Litra B, punkt 3 b i bilag III til forordningen, være forsynet med:
i) et automatisk brændselshåndteringssystem, som indfyrer brændslet direkte i forbrændingskammeret uden yderligere håndtering ii) en støttebrænder, som skal benyttes i antændings- og udbrændingsfasen for at sikre, at temperaturkravene i kapitel IV, afsnit 2, punkt 2, er opfyldt på ethvert tidspunkt under disse faser, og så længe der stadig er uforbrændt materiale i forbrændingskammeret.
  Emissionsgrænseværdier for svovldioxid, nitrogenoxider og partikler, egenkontrol hermed og krav til behandling af resultaterne jf. kapitel V, Litra B, punkt 4 a, 4 b og 4 c i bilag III.
  Krav om underretning mv. ved ændringer i driften og havarier, jf. kapitel V, litra B, punkt 5 i bilag III:
 i) Driftslederen skal underrette den kompetente myndighed om planlagte ændringer i brændingsanlægget på bedriften, som vil influere på emissionerne herfra, mindst en måned før den dato, hvor ændringen finder sted.
ii) Driftslederen skal træffe de nødvendige foranstaltninger til at sikre, at antændings- og udbrændingsfasen samt eventuelle driftsforstyrrelser i brændingsanlægget på bedriften er så kortvarige som muligt.
I tilfælde af en driftsforstyrrelse eller et svigt (havari) i det sekundære emissionsbegrænsende udstyr skal driftslederen straks underrette den kompetente myndighed herom.
 Kommunalbestyrelsens kompetence til indrømmelser, jf. § 2, stk. 4, omfatter følgende undtagelser og overgangsperioder, jf. kapitel V, litra C, punkt 4 i bilag III:
a) brændingsanlæg, der var i drift den 2. august 2017, kan indrømmes en supplerende frist på højst 6 år til at efterkomme kapitel IV, afsnit 2, punkt 2, første afsnit, i bilag III til denne forordning b) emissioner af partikler på højst 50 mg/m3 kan tillades, forudsat at brændingsanlæggets samlede nominelle indfyrede termiske effekt ikke overstiger 5 MW c) manuel placering af hestegødning i brændkammeret kan tillades, når den samlede nominelle indfyrede termiske effekt ikke overstiger 0,5 MW.
 I forhold til nedenstående opgaver føres tilsynet af kommunalbestyrelsen jf. miljøbeskyttelseslovens § 89 a, stk. 3.
  Modtagelse af underretning angående manglende overholdelse af emissionsgrænseværdier, jf. kapitel V, Litra B, punkt 4 e i bilag III.
  Modtagelse af underretning angående planlagte ændringer, der vil influere på emissionerne, jf. kapitel V, Litra B, punkt 5 a i bilag III.
  Modtagelse af underretning angående driftsforstyrrelse eller svigt i det sekundære emissionsbegrænsende udstyr, jf. kapitel V, Litra B, punkt 5 b i bilag III.
  Dokumentkontrol vedrørende miljøbeskyttelse i overensstemmelse med forordningens bilag XVI, kapitel III, afsnit 12.
Bilag 2 Takster og nærmere regler for brugerbetaling jf. § 3 Afsnit 1. Takster For tid anvendt af miljømedarbejdere på de i § 3 nævnte opgaver betales en takst pr. time.
Der skal ikke betales moms af brugerbetalinger.
Denne takst var 243,40 kr. pr. time i 2005. Taksten reguleres årligt på grundlag af de senest offentliggjorte PL-reguleringssatser, der offentliggøres af Finansministeriet i den årlige aftale om kommunernes økonomi.
Miljøstyrelsen beregner hvert år den nye takst og offentliggør denne på Miljøstyrelsens hjemmeside: www.mst.dk.
Ved opkrævningen anvendes den PL-regulerede takst, der er gældende for det tidspunkt, hvor tidsforbruget har fundet sted.
 For fremmede tjenesteydelser til brug for de i § 3 nævnte opgaver betales 57,79 pct. af regningsbeløbet ekskl. moms.
 For brændingsanlæg, der etableres på godkendelses- eller tilladelsespligtige husdyrbrug m.v. omfattet af lov om husdyrbrug og anvendelse af gødning m.v. og lov om miljøgodkendelse m.v. af husdyrbrug, der er godkendt eller tilladt efter henholdsvis § 16 a eller § 16 b eller efter de tidligere gældende regler i § 11 eller § 12, fastsættes brugerbetalingen for opgaver jf. § 3 dog til 80 pct. af det samlede beløb, der følger af ovennævnte takster.
Afsnit 2. Afgrænsning af hvilke aktiviteter der skal medregnes ved opgørelsen af brugerbetalingen, jf. § 3 Aktiviteter, der skal medregnes:
Godkendelse, attestering og tilsyn efter forordning (EU) nr. 142/2011 omfatter vurdering af godkendelsesansøgninger, herunder kontrolbesøg forud for den endelige godkendelse, attestering af dokumentation som nævnt i Bilag 1 til denne bekendtgørelse, en årlig dokumentkontrol af, at betingelserne for godkendelse af brændingsanlægget i kapitel V i Bilag III er opfyldt, samt offentlig kontrol jf.
Artikel 45, stk. 1 i forordning om animalske biprodukter (EU 1069/2009).
 Tilsyn med brændingsanlæg omfattet af § 1, stk. 3 i denne bekendtgørelse efter kapitel 5 i lov om miljøbeskyttelse omfatter behandling af sager om påbud og forbud efter § 42 i lov om miljøbeskyttelse.
Tilsyn med brændingsanlæg omfattet af § 1, stk. 3 i denne bekendtgørelse, efter kapitel 9 i lov om miljøbeskyttelse omfatter tilsyn med brændingsanlæg på konkrete virksomheder m.v. og husdyrbrug m.v.
Det gælder således tilsyn med overholdelse af denne lov, regler udstedt med hjemmel i loven samt vilkår i godkendelser, tilladelser, påbud og andre afgørelser truffet med hjemmel i loven eller i regler udstedt med hjemmel i loven.
Både aktiviteter på og uden for brændingsanlæggets lokation, skal medregnes.
Kørsel skal dog ikke medregnes.
 Forelæggelse for udvalg og anden politisk behandling medregnes i det omfang, det knytter sig til et bestemt brændingsanlæg, jf. nedenfor om politisk behandling af fastlæggelse af generel praksis.
 Vejledning om forordningens konkrete anvendelse på et brændingsanlæg og om, hvordan man kan opfylde forordningens krav, skal også medregnes.
 Aktiviteter, der ikke medregnes:
 Aktiviteter efter andre dele af lov om miljøbeskyttelse skal ikke medregnes.
Der skal kun medregnes aktiviteter, der er knyttet direkte til det pågældende brændingsanlæg omfattet af § 1, stk. 3 i denne bekendtgørelse.
Generel planlægning af tilsynsarbejde, generel vidensopbygning, efteruddannelse o. lign. samt arbejde med fastlæggelse af en generel praksis, herunder ved behandling i udvalg, kommunalbestyrelse m.v., medregnes ikke.
Dette gælder også, selv om f.eks. fastlæggelse af generel praksis sker med anledning i en konkret sag, eller selv om vidensopbygning sker i forbindelse med behandlingen af en konkret sag, hvis der er tale om generel viden, som medarbejdere med de pågældende opgaver bør være i besiddelse af, f.eks. om lovgivning og vejledninger, eller generelt præget teknisk viden, og hvor den konkrete sag således blot er en anledning til at skaffe sig en mere generelt nødvendig viden.
 Kørsel skal ikke medregnes.
 Arbejde hos 1. instans i forbindelse med behandling af klage i klageinstansen medregnes ikke.
 Hvis en afgørelse ophæves, og sagen hjemvises til fornyet behandling i 1. instans, medregnes den nye behandling ikke.
 Myndighedens aktiviteter i forbindelse med civile retssager medregnes ikke.
 Aktiviteter, der indgår i beregningen af andre gebyrer m.v., medregnes ikke.
2.1 Nærmere afgrænsning af, hvilke aktiviteter der medregnes som godkendelsesarbejde Alle aktiviteter i forbindelse med vurdering af en godkendelsesansøgning efter forordning nr. (EU) nr. 142/2011 medregnes, herunder kontrolbesøg på brændingsanlægget, vejledning hvis ansøgningen ikke er fyldestgørende, prøvetagning, målinger, beregninger samt udarbejdelse og eventuel politisk godkendelse af afgørelse.
 Vurdering af en godkendelsesansøgning efter forordning (EU) nr. 142/2011, der senere trækkes tilbage, skal medregnes.
 En ansøgning om godkendelse anses at foreligge, selv om ansøgningen ikke opfylder kravene til en ansøgning i forordning (EU) nr. 142/2011.
Behandling af en ansøgning om godkendelse efter forordning (EU) nr. 142/2011 medregnes ikke, hvis det ansøgte ikke kræver godkendelse efter forordningen.
Behandling af spørgsmålet om, hvorvidt det ansøgte kræver godkendelse, medregnes dog.
 Vejledning med hensyn til, om der i et konkret tilfælde kræves godkendelse, betragtes som tilsynsarbejde m.v.
 Brugerbetaling skal betales for behandling af sager efter forordning (EU) nr. 142/2011 uanset om der for brændingsanlægget fejlagtigt er indsendt ansøgning efter en forkert bestemmelse i forordning (EU) nr. 142/2011. Der kan dog kun opkræves brugerbetaling for tiden efter, at myndigheden har gjort ansøgeren opmærksom på, at den agter at behandle sagen som en sag om godkendelse efter forordning (EU) nr. 142/2011, og at der vil blive opkrævet brugerbetaling herfor.
2.2 Nærmere afgrænsning af, hvilke aktiviteter der medregnes som tilsyn Tilsyn efter forordning (EU) nr. 142/2011 omfatter modtagelse af underretning i tilfælde af overskridelse af en emissionsgrænseværdi og vurdering af, om det er muligt at genetablere overholdelsen jf. kapitel V, Litra B, punkt 4 e i bilag III til forordningen, modtagelse af underretninger om planlagte ændringer eller driftsforstyrrelse eller havari af det sekundære emissionsbegrænsende udstyr jf. kapitel V, Litra B, punkt 5 i Bilag III til forordningen, samt dokumentkontrol jf. kapitel III, afsnit 12 i Bilag XVI til forordningen.
 Tilsyn med brændingsanlæg omfattet af § 1, stk. 3, i denne bekendtgørelse efter kapitel 9 i lov om miljøbeskyttelse omfatter bl.a. forberedelse af kontrol, kontrol på og omkring brændingsanlægget, prøveudtagning, analyser og målinger, udførelse af beregninger, konkret vejledning af driftslederen om de krav, der skal opfyldes, ovenfor, opfølgning af kontrol i form af kontrolrapporter samt håndhævelse og politianmeldelser jf. kommunalbestyrelsens kompetencer i bilag 1.
Tilsynsarbejde med brændingsanlæg omfattet af § 1, stk. 3, i denne bekendtgørelse medregnes, uanset hvad anledningen til tilsynet er.
Dette gælder også, hvis tilsynet er led i en kampagne eller er foranlediget af en akut forurening.
Tilsynsarbejde, som alene udføres på baggrund af oplysninger fra naboer eller andre tredjeparter, medregnes dog ikke.
 Et beredskab, herunder både miljøvagter og et særligt beredskab over for konkrete brændingsanlæg, kan kun medregnes i det omfang, der foretages aktivt tilsynsarbejde i forhold til forurening fra et konkret brændingsanlæg omfattet af § 1, stk. 3, i denne bekendtgørelse.
Under tilsyn med brændingsanlæg omfattet af § 1, stk. 3, i denne bekendtgørelse medregnes også opgaver efter kapitel 5 i lov om miljøbeskyttelse.
Dette gælder bl.a. vurdering af behovet for- samt udstedelse af påbud eller forbud efter lovens § 42, herunder orienterende besøg på virksomheden, prøvetagning, målinger og beregninger og udarbejdelse og eventuel politisk godkendelse af afgørelse.
Endvidere medregnes håndhævelse vedrørende brændingsanlæg omfattet af § 1, stk. 3, i denne bekendtgørelse, i form af henstillinger, indskærpelser, påbud og forbud efter kapitel 9 i lov om miljøbeskyttelse.
Selvhjælpshandlinger medregnes ikke.
Udfærdigelse af politianmeldelser medregnes, men det gør aktiviteter, som myndigheden efter politianmeldelse foretager som led i den politimæssige efterforskning, ikke.
2.3 Nærmere afgrænsning af hvilke aktiviteter der medregnes ved attestering Attestering efter forordning (EU) nr. 142/2011 af den fremsendte dokumentation som beskrevet i bilag 1, pkt. 2, omfatter vurdering af, om det er sandsynliggjort, at brændingsanlægget kan overholde de tilhørende krav i forordningen.
Vurderingen skal fremsendes til ansøgeren.
Afsnit 3. Opgørelse af myndighedens tidsforbrug og specifikationskrav til opkrævning Til brug for opgørelsen af det tidsforbrug, som udløser brugerbetaling, foretages en registrering i forhold til det enkelte brændingsanlæg af den tid, som miljømedarbejderne anvender på de relevante aktiviteter, jf. afsnit 2.
Tidsforbruget opgøres pr. dag til nærmeste halve time.
Tidsforbrug på under 15 minutter på en dag registreres således ikke.
 Registreringen opdeles mindst i følgende kategorier:
 1) Godkendelse  aktiviteter på virksomheden.
 2) Godkendelse  aktiviteter uden for virksomheden.
 3) Tilsyn  aktiviteter på virksomheden.
 4) Tilsyn aktiviteter uden for virksomheden.
 Alle omfattede aktiviteter, der ikke består i vurdering af en godkendelsesansøgning, medregnes under tilsyn.
Når myndighederne opkræver brugerbetaling, skal det samlede tidsforbrug for det pågældende år eller den pågældende godkendelsesbehandling oplyses, opdelt i de ovenfor nævnte kategorier.
For så vidt angår fremmede tjenesteydelser, skal det samlede beløb oplyses, opdelt i de oven for nævnte kategorier.
1) Bekendtgørelsen indeholder bestemmelser, der supplerer dele af Europa-Parlamentets og Rådets forordning (EF) nr. 1069/2009 af 21. oktober 2009 om sundhedsbestemmelser for animalske biprodukter og afledte produkter, som ikke er bestemt til konsum, og om ophævelse af forordning (EF) nr. 1774/2002 (forordningen om animalske biprodukter), EU-Tidende 2009, nr.
L 300, side 1, og dele af Kommissionens forordning (EU) nr. 142/2011 af 25. februar 2011 om gennemførelse af Europa-Parlamentets og Rådets forordning (EF) nr. 1069/2009 af 21. oktober 2009 om sundhedsbestemmelser for animalske biprodukter og afledte produkter, som ikke er bestemt til konsum, og om ophævelse af forordning (EF) nr. 1774/2002 (forordningen om animalske biprodukter), EU-Tidende 2009, nr. 300, side 1, som ændret ved Kommissionens forordning (EU) nr. 592/2014 af 3. juni 2014 om ændring af forordning (EU) nr. 142/2011 for så vidt angår anvendelse af animalske biprodukter og afledte produkter som brændsel i brændingsanlæg, EU-Tidende 2014, nr.
L 165, side 33, og Kommissionens forordning (EU) 2017/1262 af 12. juli 2017 om ændring af forordning (EU) nr. 142/2011 for så vidt angår brugen af husdyrgødning som brændsel i brændingsanlæg, EU-Tidende 2017, nr.
L 182, side 34. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
