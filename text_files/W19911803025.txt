 En musiker, der bl.a. spillede som janitshar i et symfoniorkester,  

 blev efter en konkret vurdering anset for berettiget til et skønsmæssigt  

 fastsat fradrag for øveværelset og fradrag for udgift til lyddæmpende tæppe.  

 Der var bl.a. lagt vægt på oplysninger om øvepligt, instrumenternes omfang og  

 karakter, samt øveværelsets indretning.
 A klagede for indkomståret 1986 over, at de stedlige skattemyndigheder  

 ikke havde godkendt hans fradrag på 8.785 kr. for musikværelse, idet værelset  

 ikke var anset som et særligt arbejdsværelse, der ikke hørte med til boligens  

 almindelige opholdsrum.
Det var oplyst, at klageren var musiker, janitshar, bl.a. ved et  

 symfoniorkester, hvorfra hans indtægt i 1986 havde været 101.163 kr.
Klageren  

 var i juni 1986 flyttet til en af ham købt 21/2 værelses ejerlejlighed på 60  

 m2. I lejligheden, der alene beboedes af klageren, var der indrettet et  

 musikværelse på 10,23 m2. I værelset, der lå i forlængelse af dagligstuen,  

 var der udelukkende placeret musikinstrumenter.
Værelset benyttedes dels til  

 opbevaring af musikinstrumenterne, dels som øveværelse, men når klageren  

 øvede sig på sine musikinstrumenter, var han nødsaget til at tage en del af  

 dagligstuen i brug.
Symfoniorkesteret havde bekræftet, at klageren for at kunne assistere som  

 musiker i orkesteret skulle kunne spille på følgende instrumenter: Marimba,  

 vibrafon, xylofon, klokkespil, rørklokker, trommesæt, tamtammer, gonger,  

 kongas, alle slags trommer samt en masse små slagtøjsinstrumenter.
Desuden  

 claves, triangel, tamburin, cymbaler etc.
 Endvidere var det bekræftet, at klageren var i besiddelse af disse  

 instrumenter og havde dem hjemme, så han kunne forberede sig til hver  

 produktion.
Klagerens revisor påstod over for Landsskatteretten klageren berettiget  

 dels til fradrag for øveværelse med 1.886 kr., dels til fradrag for udgifter  

 på 1.785 kr. til lyddæmpende gulvbelægning i øveværelset.
Fradraget på 1.886  

 kr. vedrørende øveværelset var beregnet som 25% af fællesudgifter vedrørende  

 lejligheden, af udgifterne til el og skat, samt endvidere af lejeværdien på  

 1.026 kr.
Til støtte for påstanden henviste revisoren bl.a. til øveværelsets  

 erhvervsmæssige nødvendighed for klageren, hvilket også var bekræftet af  

 symfoniorkesteret.
Han anførte endvidere, at der i det foreliggende tilfælde  

 var fradragsret for de faktiske udgifter, der kunne henføres til den  

 erhvervsmæssigt benyttede del af lejligheden.
Landsskatteretten fandt efter en konkret vurdering, hvori indgik  

 oplysninger om øvepligten m.v., arbejdets art og instrumenternes omfang og  

 karakter samt øveværelsets indretning, at værelset måtte karakteriseres som  

 et arbejdsværelse til udelukkende erhvervsmæssig benyttelse.
Klageren var  

 derfor berettiget til fradrag herfor, inkl. for udgifter til el, varme og  

 lyddæmpende gulvtæppe.
Efter det oplyste om lejligheden og dens indretning samt om den for det  

 pågældende år fastsatte lejeværdi og de afholdte fællesudgifter, fandt  

 Landsskatteretten, at fradrag for øveværelse, inkl. for udgifter til el og  

 varme, passende kunne ansættes til 800 kr.
Da retten endvidere kunne tiltræde  

 påstanden om fradrag for udgifter til tæppe, 1.785 kr., blev den påklagede  

 ansættelse nedsat med 2.585 kr.
 LV 1989, D 2.3.18.
