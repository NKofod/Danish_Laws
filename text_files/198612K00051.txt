Nr LSF 51 Forslag til Lov om ændring af lov om boligbyggeri (Kvoter for 1987, 1988  

 og 1989, byggeskadefond m.v.) Fremsat af Albrechtsen (VS) Elisabeth Bruun Olesen (VS) Tinning (VS) den 16. oktober 1986 I lov om boligbyggeri, jf. lovbekendtgørelse nr. 80 af 3. februar 1986, som ændret ved lov nr. 303 af 4. juni 1986, foretages følgende ændringer:
 1. § 48, stk. 2, affattes således:
»Stk. 2. Rentebidrag, afdragsbidrag og garanti kan ydes til 13.500 lejligheder i hvert af finansårene 1987, 1988 og 1989.« 2. § 48, stk. 3, ophæves.
 3. § 54 b, stk. 1, ophæves.
 4. Kapitel 9 a affattes således:
»Kapitel 9 a Byggeskadefonden § 62 b.
Byggeskadefonden er en selvejende institution, der har til formål at yde støtte til udbedring af skader, som har deres årsag i forhold ved opførelsen af byggeriet.
Fonden omfatter byggeri, som modtager tilsagn om offentlig støtte efter § 48, § 63, § 67 eller § 81 efter den 30. juni 1986.
Stk. 2. Fonden skal med henblik på at vurdere bygningernes tilstand og registrere eventuelle skader inden 5 år fra afleveringen af det enkelte byggeri under fonden forestå og afholde udgiften ved gennemførelsen af et eftersyn (femårseftersyn) af byggeriet.
 Boligministeren fastsætter de nærmere regler herom.
Femårseftersynet indebærer dog ingen indskrænkning i bygherrens mulighed for at opnå erstatning, idet der fastsættes en 20-årig forældelsesfrist for rådgiveres, leverandørers og entreprenørers ansvar.
Stk. 3. Fonden formidler indvundne erfaringer vedrørende forebyggelse af byggeskader, årsager til byggeskader og skadernes udbedring.
§ 62 c.
Fonden yder støtte efter regler, der fastsættes af boligministeren, til dækning af indtil 100 pct. af bygningsejernes udgifter til udbedring af byggeskader.
Stk. 2. Dækning fra fonden kan opnås for skader, der anmeldes til fonden inden 20 år fra byggeriets aflevering.
Boligministeren kan fastsætte nærmere regler herom.
Stk. 3. Ansøgning om støtte indsendes til fonden gennem kommunalbestyrelsen i den kommune, hvor byggeriet ligger.
§ 62 d.
Fonden ledes af en bestyrelse på 11 medlemmer.
Kommunernes Landsforening vælger 1 medlem, Københavns og Frederiksberg kommuner vælger i fællesskab 1 medlem, Boligselskabernes Landsforening vælger 3 medlemmer, og 6 medlemmer vælges af selskabsbestyrelserne, afdelingsbestyrelserne og kollegiebestyrelserne i de byggerier, hvortil der er meddelt tilsagn efter henholdsvis § 48, § 63, § 67 og § 81. De 6 medlemmer vælges af samtlige de nævnte bestyrelsesmedlemmer på et fællesmøde hvert fjerde år.
Valgreglerne fastsættes af fællesmødet på en sådan måde, at mindretal kan kræve forholdstalsvalg.
Stedfortrædere vælges efter samme regler.
Alle valg sker for fire år ad gangen, og genvalg kan finde sted en gang.
§ 62 e.
Fondens vedtægter skal godkendes af boligministeren.
Stk. 2. Senest 4 måneder efter hvert regnskabsårs afslutning skal fondens årsregnskab underskrevet af bestyrelsen og attesteret af revisor indsendes til boligministeren.
Boligministeren fastsætter regler for regnskabets form og indhold.
Stk. 3. Fondens regnskaber revideres af en statsautoriseret revisor, der udpeges af boligministeren efter indstilling fra fonden.
Boligministeren fastsætter regler for udøvelsen af revisors virksomhed.
Stk. 4. Samtidig med indsendelsen af fondens årsregnskab indsendes til boligministeren bestyrelsens beretning for fondens virksomhed og indvundne erfaringer i det forløbne regnskabsår.
Boligministeren fastsætter regler for beretningens form og indhold.
Stk. 5. Fonden skal på forlangende give boligministeren enhver oplysning om fondens virksomhed.
§ 62 f.
Fondens midler tilvejebringes gennem bidrag, som indbetales af de firmaer, som deltager i opførelsen af byggerier, hvortil der er meddelt tilsagn efter henholdsvis § 48, § 63, § 67 og § 81.
Stk. 2. Kun firmaer, der forpligter sig til at betale det i stk. 1 nævnte bidrag, kan udføre byggeopgaver m.v. i forbindelse med opførelse af byggerier, hvortil der er meddelt tilsagn efter henholdsvis § 48, § 63, § 67 og § 81.
Stk. 3. Fondens bestyrelse fastsætter størrelsen af det i stk. 1 nævnte bidrag.
Bidragets størrelse skal fastsættes således, at fondens indtægter løbende vil kunne dække fondens udgifter efter § 62 c, dog således, at fonden kan opretholde den til sikring af likviditeten fornødne formue.
Stk. 4. Det i stk. 1 nævnte bidrag indbetales kontant senest på byggeriets afleveringstidspunkt.
Stk. 5. Ved for sen indbetaling skal der tillige fra forfaldsdagen indbetales renter, der udgør den rente, der er fastsat efter § 5, stk. 1 og 2, i lov om renter ved forsinket betaling.
Stk. 6. Skal der ske inddrivelse af bidrag og renter, foretages denne af kommunalbestyrelsen i den kommune, hvor byggeriet er beliggende.
For inddrivelsen betaler firmaet et gebyr til kommunalbestyrelsen.
Boligministeren fastsætter regler for gebyret.
Der tillægges bidragene, renterne og gebyrerne udpantningsret.« BEMÆRKNINGER TIL LOVFORSLAGET Almindelige bemærkninger Lovforslaget er med enkelte ændringer en genfremsættelse af et i folketingsåret 1985-86 fremsat lovforslag (se Folketingstidende 1985-86, forhandlingerne sp. 83 og 770 samt tillæg A sp. 529).
Lovforslagets formål er at hæve kvoten for almennyttigt boligbyggeri i en 3-årig periode fra de 7.000 om året, som forudsættes i lov nr. 577 af 19. december 1985, til 13.500 om året.
Derudover er det hensigten at ændre reglerne for byggeskadefonden, fordi disse regler er udformet på en sådan måde, at der mere er tale om en ordning til sikring af byggeselskaberne end til sikring af byggerierne og beboerne.
Bemærkninger til de enkelte bestemmelser Til nr. 1 Kvoten på 13.500 enheder årligt er begrundet i den analyse af behovet for almennyttigt boligbyggeri 1985, som Boligselskabernes Landsforening har udarbejdet (se henvendelse fra Boligselskabernes Landsforening, Folketingets boligudvalg, L 184, bilag 7, folketingsåret 1984-85). Forslagsstillerne mener ikke, at behovet for almennyttige boliger i den forløbne tid er blevet mindre.
Forslagsstillerne er opmærksom på, at et mindretal i Folketingets boligudvalg (S og SF) foreslog en kvote på 12.000 enheder pr. år i forbindelse med behandlingen af lov om ændring af lov om boligbyggeri (boligudvalgets betænkning af 8. december 1985, se Folketingstidende 1985-86, tillæg B sp. 323). Forslagsstillerne er derfor indstillet på at acceptere en kvote på 12.000, såfremt der kun kan opnås flertal for dette.
Mindretallets forslag om en kvote på 12.000 enheder var begrundet i de lange ventelister i boligkøen og »de 14.000-15.000 ansøgninger om andel af bevillingskvoten«.
Til nr. 2 Bestemmelsen om, at 10 pct. af et års kvote kan overføres til det følgende finansår, ophæves.
Til nr. 3 Forslaget vil sikre, at der ikke gøres indhug i byggekvoten i forbindelse med finansiering af byggeskader, ombygning af eksisterende lejligheder el.lign.
Til nr. 4 Forslaget om en byggeskadefond erstatter de nugældende regler i kapitel 9 a, idet byggeskadefonden indrettes efter helt andre principper:
Det sikres, at lejerne ikke kommer til at betale for andres fejl og svigt, at de ansvarlige byggefirmaer finansierer byggeskadefonden, samt at fondens ledelse får en sammensætning, som sikrer de berørte byggeriers repræsentanter den afgørende indflydelse.
Da en række skader (f.eks. betonskader) ytrer sig efter en forholdsvis lang årrække (5-15 år), foreslås en ansvarsforældelsesfrist på 20 år fælles for rådgivere, entreprenører og leverandører.
Forslaget sikrer, at alle byggeskadeudgifter fuldt ud dækkes af fonden, og at dennes midler tilvejebringes af firmaerne.
