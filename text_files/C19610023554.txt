I skrivelse af 13. oktober 1961 til indenrigsministeriet, direktoratet for  

 statshospitalerne, udtalte justitsministeriet, at det efter  

 justitsministeriets opfattelse påhviler politiet at yde bistand ved  

 eftersøgning og genindlæggelse af patienter, der er bortgået fra et hospital  

 for sindslidende, i alle tilfælde, hvor det begæres af den behandlende læge  

 under henvisning til, at udskrivning af patienten ville være uforsvarlig  

 eller medføre væsentlige ulemper for patienten selv, jfr. § 8, stk. 1 og 2, i  

 lov nr. 118 af 13. april 1938 om sindssyge personers hospitalsophold.
Det er  

 dog en forudsætning, at der i tilfælde, hvor patienten antræffes under  

 tilsyneladende betryggende forhold, så vidt muligt gives lægen adgang til at  

 gøre sig bekendt hermed, inden tvangstilbageførelse foretages.
Politiets  

 pligt gælder, uanset om den pågældende patient oprindeligt er tvangsindlagt  

 eller frivilligt indlagt.
 Bistand til tilbageførelse af en patient, der er udskrevet på prøve, bør,  

 når den pågældende modsætter sig genindlæggelsen, derimod kun ydes under  

 iagttagelse af lovens betingelser for tvangsindlæggelse.
