Nr BR 1 Beretning over Videregående Uddannelsers Edb-system (VUE-projektet)   

 Nr 1 1995-96, 1. samling Afgivet af Finansudvalget Afgivet: 19951025 1. Finansudvalget har modtaget og drøftet beretning om Videregående Uddannelsers Edb-system (beretning fra Rigsrevisor fremsendt til Folketinget i henhold til § 18, stk. 1, i lov om revisionen af statens regnskaber m.m.) med de af Folketinget valgte Statsrevisorers bemærkninger, dateret 14. oktober 1995.
 I forbindelse hermed har udvalget haft samråd med finansministeren og  

 undervisningsministeren den 11. oktober 1995, og ministrene har efterfølgende  

 afgivet svar på spørgsmål til skriftlig besvarelse.
 I forbindelse med samrådet afgav undervisningsministeren endvidere et  

 oplæg dateret den 11. oktober 1995 til ny organisation af VUE-projektet, og  

 ved brev af 24. oktober 1995 har undervisningsministeren afgivet en  

 statusrapport om færdigudviklingen af STADS (Studieadministrativt System).
 Udvalget har endvidere fra undervisningsministeren ved brev af 19.  

 september 1995 modtaget rapport om den i henhold til udvalgets påtegning til  

 aktstykke nr. 335 af 22. maj 1995 (VUE-projektet, ekstrabevillinger) pkt. b  

 forudsatte konsulentundersøgelse af STADS-projektet (McKinsey-rapporten).
 2. Udvalget tager undervisningsministerens oplæg til ny organisation af  

 VUE-projektet til efterretning, idet udvalget herved forudsætter, at  

 projektledelsen i Undervisningsministeriet nedlægges, og at  

 undervisningsministeren udpeger en ekstern bestyrelse for VUE-Centret, som  

 tiltræder 1. november 1995. Bestyrelsen får et overordnet ansvar for  

 VUE-Centrets drift- og udviklingsopgaver i overensstemmelse med aktstykke nr.  

 335 af 22. maj 1995. Ansvaret fastlægges i en af ministeren godkendt vedtægt  

 for Centret.
Finansudvalget noterer endvidere, at bestyrelsen får ansvaret for en  

 omlægning af samarbejdet med brugerinstitutionerne.
I forbindelse hermed  

 gennemføres en omlægning af finansieringsansvaret, således at udgifter ud  

 over VUE-Centrets basisbevilling finansieres af de tilsluttede institutioner,  

 der herved får en finansieringsforpligtelse for nye funktionskrav, der  

 stilles til VUE-systemerne og for eget træk på service for Centret.
Hjemmel  

 hertil søges på afsluttende ændringsforslag til finanslovforslaget for 1996.
 Udvalget lægger vægt på, at planlægningen af de enkelte institutioners  

 tilslutning til VUE-systemerne gennemføres inden for de i oplægget beskrevne  

 tidsfrister i 1996, og således at hovedintentionen bag VUE-projektet -  

 anvendelsen af fælles edb-systemer for universitetssektoren og  

 ingeniørhøjskolerne fastholdes.
 3. Finansudvalget kritiserer såvel den tidligere som den nuværende  

 undervisningsministers orientering af udvalget i forbindelse med de opståede  

 problemer i VUE-projektet og kritiserer samtidig finansministeren for den  

 manglende orientering i forbindelse med udkast til aktstykke i maj 1993.  

 Udvalget har noteret, at undervisningsministeren har beklaget manglende  

 information af Finansudvalget om projektets vanskeligheder i 1992 og 1993.  

 Udvalget har endvidere taget til efterretning, at finansministeren over for  

 ministerierne vil præcisere, at der ved projekter med en flerårig  

 totaludgift, der har været forelagt Finansudvalget ved aktstykke, vil være  

 behov for bevillingsmæssige initiativer, når det kan forudses, at  

 totaludgiften vil blive overskredet, eller at projektet indholdsmæssigt må  

 reduceres væsentligt for at kunne holdes inden for den godkendte totaludgift.  

 Hovedfremgangsmåden vil ifølge finansministeren være, at ministrene så  

 hurtigt som det er muligt og forsvarligt, udarbejder et nyt bevillingsforslag  

 til forelæggelse for Finansudvalget, og i helt særlige situationer kan en  

 mellemliggende orientering af Finansudvalget være påkrævet.
 4. Udvalget går samtidig ud fra, at undervisningsministeren vil afgive et  

 udførligt svar til Statsrevisorerne i forbindelse med de forhold, der er  

 kritiseret i Rigsrevisionens beretning og Statsrevisorernes påtaler.
 Udvalget forudsætter, at undervisningsministeren i forbindelse hermed  

 påtaler kritisable forhold i Undervisningsministeriet og indskærper de  

 bevillingsretlige retningslinjer.
 Finansudvalget har noteret undervisningsministerens oplysning om, at der  

 ikke i forbindelse med projektet vil blive fremsat flere  

 bevillingsaktstykker.
 Udvalget afventer videre statusrapporteringer fra undervisningsministeren  

 ultimo januar, april, august og oktober 1996 samt primo 1997 om  

 færdigudvikling og ibrugtagning af STADS.
 P.u.v.
