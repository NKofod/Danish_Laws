Bekendtgørelse om tilskud til investeringer i eldrevne varmepumper til produktion af fjernvarme I medfør af tekstanmærkning nr. 117. ad § 29.24.23 i finansloven for finansåret 2015 fastsættes:
Kapitel 1 Anvendelsesområde § 1. Energistyrelsen kan efter ansøgning yde tilskud til investeringer i el- drevne varmepumper til produktion af fjernvarme i decentrale fjernvarmeområder med henblik på at fremme produktionen af energi fra vedvarende energikilder.
Stk. 2. Tilskud kan ydes inden for den bevillingsmæssige ramme afsat på Finansloven.
Forud for en ansøgningsperiode, jf. § 11, kan Energistyrelsen på Energistyrelsens hjemmeside offentliggøre en indikativ beløbsmæssig ramme for ansøgningsperioden § 2. Tilskudsordningen administreres efter denne bekendtgørelse og i overensstemmelse med Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (Den generelle gruppefritagelsesforordning), EU-tidende 2014, nr.
L. 187, s. 1.
Kapitel 2 Definitioner § 3. I denne bekendtgørelse forstås ved:
 1) El- drevne varmepumper: Varmepumpe, der drives af en eller flere elmotorer.
 2) Kollektive varmeforsyningsanlæg: Kollektive varmeforsyningsanlæg, jf. § 2, i lov om varmeforsyning.
 3) Decentrale fjernvarmeområder: Områder med et fjernvarmenet, der ikke er forsynet af et centralt kraftvarmeanlæg i henhold til § 17, i bekendtgørelse nr. 565 af 2. juni 2014 om tilladelse til etablering og ændring af el-produktionsanlæg (Kraftværksbekendtgørelsen).
 4) Vedvarende energikilder: Følgende vedvarende ikke-fossile energikilder: Vindkraft, solenergi, aerotermisk, geotermisk, hydrotermisk energi og havenergi, vandkraft, biomasse, lossepladsgas, gas fra spildevandsanlæg og biogas.
 5) Lavværdi varmekilder: Udeluft, jordvarme, grundvand, spildevand, havvand, industriel overskudsvarme og andre varmekilder med lav temperatur.
 6) Balanceret varmepris: Den gennemsnitlige varmepris ab værk, udjævnet over en planlægningsperiode på 20 år for projektet med en realrente, svarende til markedsrenten, renset for inflation.
 7) Miljøbeskyttelse: Enhver foranstaltning, der tager sigte på at afværge eller forebygge skader på det fysiske miljø eller naturressourcerne ved støttemodtagers egne aktiviteter, at mindske risikoen for sådanne aktiviteter eller udnytte naturressourcerne mere effektivt, herunder energibesparende foranstaltninger og anvendelse af vedvarende energikilder.
Kapitel 3 Tilskudsberettigelse Tilskudsberettigede virksomheder m.v.
§ 4. Tilskud kan gives til juridiske personer, herunder offentlige eller private virksomheder, 1) der har den tekniske og finansielle kapacitet til at gennemføre projektet, 2) hvis produktionssted eller bopæl er beliggende i Danmark og 3) som afholder omkostningerne til det tilskudsberettigede projekt, og som er ejer af varmepumpen eller driver den.
Tilskudsberettigede projekter og betingelser for tilskud § 5. Tilskud kan gives til investeringer i eldrevne varmepumper, der er et kollektivt varmeforsyningsanlæg til levering af opvarmet vand eller damp til et fjernvarmenet, der er forsynet af et decentralt naturgasbaseret kraftvarme eller varmeanlæg.
Stk. 2. Der kan ikke ydes tilskud til projekter, 1) som efter Energistyrelsens vurdering ville blive gennemført alligevel, 2) som virksomheden er forpligtet til at gennemføre efter anden lovgivning, herunder gennemføre projekter der sikrer, at virksomheden efterkommer EU-standarder, der allerede er vedtaget, selv hvis de ikke er trådt i kraft eller 3) som vedrører forskning og udvikling m.v., herunder projekter omfattet af lov om et Energiteknologisk Udviklings- og demonstrationsprogram.
§ 6. Det er en betingelse for tilsagn, 1) at varmepumpen består af leverandørtestede standardkomponenter, og at anlægsdesignet ikke giver anledning til ekstraordinære tekniske eller økonomiske risici for den der ejer eller driver varmepumpen, 2) at projektet medfører en uændret eller lavere balanceret varmepris med anlægstilskud med programmet indregnet, 3) at projektet kan påvise en lokal fortrængning af naturgas eller en global fortrængning af fossile brændsler, 4) at der er mulighed for, at varmepumpen kan afbrydes i perioder med særligt høje el-priser m.v., 5) at der er tale om en nyanskaffelse, og at der ikke er sket idriftsættelse af varmepumpen, 6) at ansøger på ansøgningstidspunktet har efterkommet eventuelle krav om tilbagebetaling af støtte, som EU- Kommissionen ved en tidligere afgørelse har erklæret ulovlig og uforenlig med det indre marked, 7) at ansøger afgiver de oplysninger, som Energistyrelsen anmoder om til brug for sagsbehandlingen, 8) at projektet er afsluttet senest den dato der er anført i tilsagnet, 9) at de nødvendige tilladelser fra offentlige myndigheder er opnået inden anmodning om første udbetaling, og 10) at tilsagnshaver indsender udbetalingsanmodning, opgørelse over betalte tilskudsberettigede oplysninger, dokumentation for betaling og slutrapport rettidigt til Energistyrelsen.
 Stk. 2. Energistyrelsen kan fastsætte yderligere betingelser i forbindelse med tilsagn om tilskud.
Kapitel 4 Støtteberettigede omkostninger og støtteintensitet § 7. De støtteberettigede omkostninger er de ekstra investeringsomkostninger, der er nødvendige til etablering af en varmepumpe, og som er direkte relateret til opnåelsen af det højere miljøbeskyttelsesniveau, jf. artikel 41, stk. 6, i den generelle gruppefritagelsesforordning.
Disse kan bl.a. omfatte omkostninger til:
1) ekstern rådgivning, projektudvikling, herunder udarbejdelse af ansøgningsmateriale og projektering, 2) miljøundersøgelser (vurdering af virkninger på miljøet), 3) anskaffelse af nødvendige anlægskomponenter og lignende til varmepumpen, 4) entreprenørydelser og installation, 5) nødvendigt følgearbejde, og 6) krævet revision af regnskabet.
Stk. 2. Omkostningerne opgøres eksklusiv merværdiafgifter (moms), som ikke bæres endeligt af tilskudsmodtager.
Ved opgørelse af de støtteberettigede omkostninger modregnes opnåede eller forventede tilbagekrediteringer, rabatter eller lignende.
 Stk. 3. Energistyrelsen kan efter ansøgning godkende andre omkostninger end dem nævnt i stk. 1, som tilskudsberettigede, hvis omkostningerne efter Energistyrelsens vurdering er af væsentlig og direkte betydning for projektets gennemførelse.
 Stk. 4. De støtteberettigede omkostninger omfatter ikke:
1) finansierings- og pengeinstitutomkostninger, 2) køb af jord, 3) drifts omkostninger, herunder leje af jord, 4) arbejde som udføres af indehavere eller ansatte i den virksomhed, der modtager tilskud, med mindre særlige forhold taler herfor, eller 5) omkostninger, som er afholdt inden Energistyrelsen har givet tilsagn om tilskud.
 Stk. 5. Vedrører et projekt både tilskudsberettigede og ikke-tilskudsberettigede omkostninger, og er det ikke muligt at foretage en opdeling af projektet, kan Energistyrelsen yde tilskud i forhold til den forholdsmæssige del af de samlede omkostninger, der vedrører tilskudsberettigede omkostninger.
 § 8. Energistyrelsen kan yde støtte på 25 procent af de støtteberettigede omkostninger, jf. dog stk. 2.
Stk. 2. Energistyrelsen kan yde støtte op til 40 procent af de støtteberettigede omkostninger, hvis 1) der udelukkende er lavværdi varmekilder til rådighed, eller 2) varmepumpen er driftsmæssig fleksibel med henblik på indpasning af diskontinuerlige vedvarende energikilder, og hvis dette medfører en højere estimeret balancerede varmepris, end tilfældet ville være uden denne driftsmæssige fleksibilitet.
Stk. 3. Støtteintensiteten, jf. stk. 2, kan hæves i intervaller på fem procentpoint fra 25 procent til 40 procent, afhængig af den forventede højere estimerede balancerede varmepris.
En højere støtteintensitet vil blive tildelt, baseret på en vurdering af den estimerede balancerede varmepris sammenlignet med den nuværende varmeforsyning.
§ 9. Den samlede støtte pr. projekt kan højst udgøre 1,5 mio. kr. pr. installeret MW- varme ved en støtteintensitet på 25 procent, jf.§ 8, stk. 1. Såfremt støtteintensiteten hæves, jf. §§ 8, stk. 2 og stk. 3, hæves støtten pr. installeret MW varme i tilsvarende intervaller fra 1,5 mio. kr. indtil 2,4 mio. kr. ved en støtteintensitet på 40 procent.
Den samlede støtte pr. projekt kan ikke udgøre mere end 20 mio. kr.
 § 10. Der kan ydes støtte fra andre støtteordninger m.v. forudsat, at betingelserne i artikel 8 i Kommissionens forordning (EU) nr. 651/2014 af 14. juni 2014, er overholdt.
Kapitel 5 Ansøgning Ansøgninger om tilsagn om tilskud § 11. Ansøgninger om tilskud kan indsendes i perioden fra den 13. juli 2015 til den 12. oktober  2015, i perioden fra den 15. januar 2016 til den 1. marts 2016 og i perioden fra den 1. juni 2016 til den 15. september 2016.
 § 12. Ansøgninger skal indsendes på ansøgningsskema, som kan rekvireres på Energistyrelsens hjemmeside og skal indsendes til Energistyrelsen.
 Stk. 2. Ansøgningen skal være fyldestgørende og indeholde den til sagsbehandlingen nødvendige information og dokumentation, og skal være underskrevet af en tegningsberettiget i den virksomhed eller hos den anden juridiske person, der ansøger om tilskud.
 § 13. Ansøgninger om tilsagn til tilskud skal vedlægges:
1) en projektbeskrivelse, der blandt andet omfatter varmepumpens beliggenhed, 2) et budget for omkostningerne for projektets gennemførelse vedlagt indhentet tilbud eller lignende dokumentation for omkostningerne, 3) oplysninger om eventuelle forventede tilbagekrediteringer, rabatter og lignende, 4) en tidsplan for projektets gennemførelse, 5) dokumentation for oplysningerne i ansøgningen og andre oplysninger til brug for ansøgningens behandling, og 6) eventuelle andre oplysninger, som kan have betydning for Energistyrelsens vurdering af ansøgningen.
Stk. 2. Energistyrelsen kan anmode ansøger om yderligere oplysninger til brug for vurdering af ansøgninger, herunder oplysninger og dokumentation vedrørende ekstraomkostninger til investeringer i varmepumperne.
Energistyrelsen kan herunder kræve, at oplysningerne bekræftes af en uafhængig ekspert.
 Stk. 3. Energistyrelsen kan meddele afslag på ansøgning, hvis ansøgeren ikke efter anmodning har indsendt en fyldestgørende ansøgning eller nødvendige oplysninger om projektet indenfor en af Energistyrelsen nærmere fastsat frist.
Afgørelser og prioritering § 14. På grundlag af oplysningerne i indkomne ansøgninger vurderer Energistyrelsen, om der kan meddeles tilsagn om tilskud til investeringen.
Energistyrelsen kan meddele helt eller delvist  afslag på ansøgningen hvis, 1) ansøgningen ikke er tilstrækkeligt oplyst eller 2) betingelser eller øvrige fastsatte vilkår, ikke er opfyldte.
§ 15. Energistyrelsen foretager en prioritering af tilskudsberettigede ansøgninger for hver ansøgningsperiode, jf. § 11, hvis de indikative, beløbsmæssige rammer ikke giver mulighed for at imødekomme alle tilskudsberettigede ansøgninger.
Ved en prioritering lægger styrelsen primært vægt på, at der er variation mellem forskellige anlægskoncepter og varmekilder for de varmepumpeløsninger, der gives tilsagn om tilskud.
Styrelsen lægger endvidere vægt på følgende:
1) om projektet har en kort gennemførelsestid, 2) om projektet er replicerbart og kan skaleres op eller ned, 3) graden af reduktion af den balancerede varmepris, jf. § 6, nr. 2, 4) graden af fortrængning af naturgas eller fossile brændsler, jf. § 6, nr. 3, og 5) evnen til fleksibilitet med henblik på at indpasse vindkraft i el-systemet.
 Stk. 2. Vægtningen af prioriteringskriterierne i stk. 1, nr. 1-5, fastsættes i et pointsystem, der offentliggøres på Energistyrelsens hjemmeside.
 § 16. I forbindelse med tilsagn om tilskud fastsætter Energistyrelsen et tilskudsgrundlag for de støtteberettigede omkostninger.
 Stk. 2. Energistyrelsen kan nedsætte tilskudsgrundlaget, bl.a. hvis:
1) de oplyste omkostninger vurderes at være sat for højt, 2) der er medtaget omkostninger af et urimeligt omfang, 3) der er medtaget omkostninger, som skønnes at omfatte aktiviteter uden betydning for projektet eller 4) der ikke er sket modregning af forventede tilbagekrediteringer, rabatter eller lignende.
 Stk. 3. Omkostninger, der ikke vurderes at være støtteberettigede, medtages ikke i tilskudsgrundlaget.
 Stk. 4. Tilsagn om tilskud meddeles for et maksimalt tilskudsbeløb.
§ 17. Tilsagn om tilskud kan kun meddeles, hvis der ikke er indgået aftaler om aktiviteter, leverancer m.v. eller påbegyndt aktiviteter eller gennemført indkøb m.v. vedrørende det tilskudsberettigede projekt, inden modtagelse af skriftligt tilsagn.
Dette gælder dog ikke aktiviteter udført i forbindelse med udformning og dokumentation af ansøgningen.
 § 18. Energistyrelsen kan efter ansøgning godkende, at et projekt ændres og kan i den forbindelse ændre støttegrundlag og tilskudsbeløb, der følger af et tilsagn. Ændringen kan godkendes, når den er i overensstemmelse med projektets formål og dermed ikke ændrer, at projektet er prioriteret til tilsagn. Ændringen må ikke gennemføres af ansøgeren, førend Energistyrelsens godkendelse foreligger.
 Stk. 2. Anmodning om ændring af et projekt skal være modtaget inden rimelig tid før den dato, hvor projektet skal være afsluttet.
Kapitel 6 Udbetaling af tilskud § 19. Ansøgning om udbetaling af tilskud skal indsendes på ansøgningsskema, som kan rekvireres på Energistyrelsens hjemmeside, og skal indsendes til Energistyrelsen.
 Stk. 2. Ansøgning skal indsendes til Energistyrelsen inden to måneder efter projektets afslutning.
Stk. 3. Udbetaling er betinget af, at 1) projektet er gennemført som godkendt i tilsagnet, 2) betingelser for tilsagnet og øvrige fastsatte vilkår er opfyldte og 3) tilskudsberettigede aktiviteter kun udføres eller leveres af momsregistrerede virksomheder, jf. dog stk. 4.
 Stk. 4. Energistyrelsen kan fravige betingelsen i stk. 3, nr. 3, når de tilskudsberettigede aktiviteter er momsfritaget i henhold til lov om merværdiafgift (momsloven).
 Stk. 5. Ved udfyldelse og indsendelse af ansøgning om udbetaling gælder § 12, stk. 2, tilsvarende.
 § 20. Enhver, der søger om tilskud efter denne bekendtgørelse, er forpligtet til efter anmodning fra Energitilsynet at afgive enhver oplysning, der har betydning for udbetaling af tilskuddet.
§ 21. Ansøgning om udbetaling af tilskud skal indeholde et projektregnskab med oplysninger om størrelsen af de afholdte og betalte tilskudsberettigede omkostninger og en slutrapport.
Regnskabet skal være underskrevet af den, der tegner virksomheden, og skal være vedlagt en liste over regnskabsbilagene.
 Stk. 2. Udgør det ansøgte tilskudsbeløb under 500.000 kr., skal regnskabet vedlægges kopi af regnskabsbilagene vedrørende de tilskudsberettigede omkostninger og en ansøgererklæring udformet efter Energistyrelsens anvisninger.
 Stk. 3. Udgør det ansøgte beløb mere end 500.000 kr., skal regnskabet vedlægges en ansøgererklæring udformet efter Energistyrelsens anvisning samt revideres i overensstemmelse med revisorinstruks udarbejdet af Energistyrelsen.
 Stk. 4. Energistyrelsen kan bestemme, at oplysningerne i ansøgning og regnskab bekræftes af en statsautoriseret eller registreret revisor eller at regnskabet vedlægges en revisorerklæring efter Energistyrelsens anvisning.
 § 22. Regnskabsbilag, der anvendes som dokumentation for afholdte og betalte tilskudsberettigede omkostninger eller lægges til grund for regnskaber herover, skal af det udførende firma være påført oplysninger om følgende:
1) hvilken virksomhed og hvilken adresse arbejdet vedrører, 2) hvilken aktivitet, der er udført i forhold til det støtteberettigede projekt, 3) fakturadato, 4) start- og slutdato for aktiviteten og 5) det udførende firmas CVR-nummer.
 Stk. 2. Dækker en regning både over tilskudsberettigede og ikke-tilskudsberettigede aktiviteter, skal det fremgå, hvilke dele af regningen, der vedrører henholdsvis de tilskudsberettigede og de ikke-tilskudsberettigede aktiviteter.
 Stk. 3. Energistyrelsen kan altid forlange at få originale bilag forevist.
 § 23. Energistyrelsen kan forlænge fristen for ansøgning om udbetaling, jf. § 19, stk. 2. Forlængelsen kan dog kun ske, hvis projektet er påbegyndt.
Stk. 2. Energistyrelsen kan efter begrundet skriftlig ansøgning tillade, at tilskud vedrørende omkostninger til udførte aktiviteter udbetales helt eller delvist, selv om ansøger ikke har gennemført projektet, som det var forudsat i tilsagnet.
Ved vurderingen af anmodningen lægges vægt på, at projektet i det væsentlige er indeholdt i den oprindelige projektansøgning, at væsentlige dele af projektet er gennemført, eller at en fuldstændig gennemførelse ville være forbundet med betydelige vanskeligheder.
Stk. 3. Stk. 3 Energistyrelsen kan efter begrundet skriftlig anmodning tillade, at en ny tilskudsberettiget ejer eller driftsansvarlig, indtræder i et allerede meddelt tilsagn i stedet for den oprindelige tilsagnsmodtager, også selvom projektet er påbegyndt.
Anmodningen skal være underskrevet af såvel overdrager og erhverver af virksomheder, som projektet tilhører.
 § 24. Tilskuddet udgøres af det beløb, der fremgår af tilsagnet.
 Stk. 2. Tilskuddet udbetales til tilskudsmodtagers NemKonto.
Kapitel 7 Bortfald og tilbagebetaling af tilskud § 25. Energistyrelsen kan træffe afgørelse om bortfald og tilbagebetaling af tilskud, hvis 1) ansøger har afgivet urigtige eller vildledende oplysninger eller har fortiet oplysninger af betydning for sagens afgørelse, 2) betingelserne for tilskud eller udbetaling ikke er opfyldte.
 3) projektet ikke er gennemført som forudsat i tilsagnet om tilskud, medmindre der er opnået tilladelse hertil, jf. § 18.
4) den fastsatte frist for projektets gennemførelse i tilsagnet og indsendelse af udbetalingsansøgning overskrides, 5) der er indgået aftaler om aktiviteter eller leverancer m.v. eller påbegyndt aktiviteter eller gennemført indkøb m.v. vedrørende det tilskudsberettigede projekt, inden modtagelse af et skriftligt tilsagn.
Dette gælder dog ikke aktiviteter udført i forbindelse med udformningen og dokumentation for tilskudsansøgningen, 6) tilskudsmodtager ikke opfylder de for tilskuddet øvrige nærmere fastsatte vilkår, eller 7) tildeling af tilskud er i strid med Kommissionens forordning (EU) nr. 651/2014 af 17. juni 2014 eller Kommissionens meddelelse om retningslinjer for statsstøtte til miljøbeskyttelse og energi 2014-2020 af 28. juni 2014.
 Stk. 2. Hvis tilskuddet er udbetalt, kan det kræves helt eller delvist tilbagebetalt i henhold til de stk. 1 opregnede tilfælde.
Stk. 3. Tilbagebetaling af tilskud skal ske senest 14 dage efter påkrav.
Tilbagebetales det skyldige beløb ikke, tillægges renter efter forfaldsdagen svarende til den rente der er fastsat i § 5 i lov om renter ved forsinket betaling m.v.
Den tillagte rente udgør dog mindst 50 kr.
Kapitel  8 Kontrol § 26. Energistyrelsen kan foretage regnskabsmæssig stikprøvekontrol af ansøgninger om udbetalinger og afsluttede sager om tilskud.
 Stk. 2. Enhver der modtager tilskud efter denne bekendtgørelse, er forpligtet til efter anmodning fra Energistyrelsen at afgive enhver oplysning, der har betydning for Energistyrelsens kontrol med, at de fastsatte vilkår overholdes.
Kapitel 9 Klage § 27. Energistyrelsens afgørelser efter denne bekendtgørelse kan ikke påklages til anden administrativ myndighed.
Kapitel 10 Ikrafttræden § 28. Bekendtgørelsen træder i kraft den 13. juli 2015.
