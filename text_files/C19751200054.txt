 I forbindelse med ministeriets skrivelse af 4. april 1975 angående  

 indførelse af bistand for menighedsråd og provstiudvalg med hensyn til  

 beregning af lønninger til tjenestemandsansatte og tjenestemandslignende  

 lønnede kirkefunktionærer skal man meddele, at ministeriet samtidig hermed  

 har tilsendt stiftskassererne et antal eksemplarer af det formularsæt, der  

 skal anvendes ved beregningen af de omtalte lønninger.
 Man skal anmode stiftsøvrigheden om at gøre vedkommende menighedsråd  

 bekendt med, at den nye ordning søges iværksat fra den 1. oktober 1975 og  

 med, at lønudbetalingen til de omhandlede kirkefunktionærer som tidligere  

 meddelt fortsat skal foretages af menighedsrådene. medmindre den hidtil har  

 været henlagt til stiftsøvrigheden, ligesom indbetaling af skat, ATP-bidrag  

 og bidrag til Lønmodtagernes garantifond fremdeles skal foretages af  

 menighedsrådene.
Af lønberegningen tilsendes der kirkens kasserer 2 eksemplarer (et hvidt  

 og et rødt), medens et 3. eksemplar opbevares på stiftskassererkontoret som  

 lønningsgrundblad.
Af de eksemplarer, kirkekassereren modtager, skal det ene  

 (det hvide) videresendes til den pågældende kirkefunktionær, medens det andet  

 eksemplar (det røde) bevares som bilag til kirkekassens regnskab.  

 Lønberegningen udfærdiges af stiftskassererkontoret, når der sker generelle  

 lønændringer eller når der sker individuelle ændringer i den enkelte  

 kirkefunktionærs lønning.
 På dertil given anledning skal man påny bemærke, at den her omhandlede  

 bistandsordning ikke hindrer menighedsråd, som hidtil har benyttet  

 pengeinstitutter til udbetaling af lønningerne, i at opretholde disse  

 ordninger, men stiftskassererkontorets lønberegninger skal anvendes  

 sideløbende hermed af hensyn til den pågældende kirkefunktionær og af hensyn  

 til den reviderende myndighed.
 P.M.V.
N.
Holm / J.
Gjerlev Til stiftsøvrighederne.
