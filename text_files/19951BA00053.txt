Nr BSF 53 Forslag til folketingsbeslutning om afholdelse af bindende folkeafstemning  

 om resultatet af EU-regeringskonferencen i 1996 Fremsat af Keld Albrechtsen (EL) Kristian Thulesen Dahl (DF) den 23. november 1995 Folketinget opfordrer regeringen til at garantere, at der holdes en  

 bindende folkeafstemning om resultatet af den kommende  

 EU-regeringskonference.
Bemærkninger til forslaget Det må være et rimeligt krav, at der holdes en bindende folkeafstemning om  

 resultatet af den kommende EU-regeringskonference, som starter i 1996.
Danskerne kan ikke være tjent med, at statsministeren har sået tvivl om,  

 hvorvidt en bindende folkeafstemning om ændringer i EU som følge af  

 regeringskonferencen bliver afholdt.
Statsministeren har desværre kun nævnt  

 en folkeafstemning som en mulighed.
 Udenrigsministeren har anderledes entydigt givet til kende, at han anser  

 en folkeafstemning for at være den eneste udgang, hvis der ændres i det  

 europæiske grundlag.
 En folkeafstemning er den eneste garanti, der findes for, at befolkningen  

 bestemmer Danmarks forhold til EU - og ikke politikerne.
 Vælgerne opnår en direkte deltagelse i den politiske beslutning og har al  

 mulig grund til at engagere sig, diskutere på arbejdspladser, i hjemmene, i  

 nærmiljøet i øvrigt, frem for blot passivt at skulle affinde sig med, at  

 politikerne tiltager sig hele beslutningsretten.
Tillige vil oplysningskampagnen forud for folkeafstemningen virke som en  

 politisk debat- og læreproces.
Det, der før blev betragtet som et  

 »internt anliggende« for politikere og embedsmænd, vil blive til  

 reelle debatemner, hvor sagernes indhold, argumenter og konsekvenser bringes  

 frem i åben diskussion i medier, ved informationsmøder og på andre måder.
Den eneste mulighed for reelt at inddrage befolkningen i EU-debatten er  

 ved at afholde folkeafstemninger.
Det har vist sig, hver eneste gang det er  

 prøvet, og det vil det gøre igen.
 Det haster med at skabe klarhed for befolkningen, så man kan føle sig tryg  

 ved, at der rent faktisk bliver en mulighed for at tage stilling til  

 resultatet af regeringskonferencen.
