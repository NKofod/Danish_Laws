Voldgiftsretten for bygge- og anlægsvirksomheds kendelse af 8.9.1993 i  

 dag nr.
C 4003 Entreprenør E A/S (adv.
Bang Christensen, Århus) mod X-købing  

 kommune (hrs.
Løber, Århus) Entreprise - entrepriseomfang - gravekasser I  

 udbudsmaterialer for et kloakeringsarbejde var blandt andet anført, at der  

 skulle »påregnes anvendt gravekasse«.
Entreprenøren kalkulerede  

 efter det oplyste med en gravekasse.
På et møde forud for entreprenørens  

 tiltrædelse af bygherrens accept blev det af bygherrens repræsentant  

 tilkendegivet, at der skulle anvendes mindst to gravekasser i forlængelse af  

 hinanden.
Efter arbejdets påbegyndelse krævede tilsynet anvendt mindst 2  

 gravekasser i forlængelse af hinanden, senere skærpet til mindst 3  

 gravekasser i forlængelse af hinanden.
Entreprenøren gjorde gældende, at der  

 derved var forårsaget en fordyrelse, der berettigede til merbetaling.
Udbudsmaterialet fandtes ikke at indeholde tilstrækkeligt grundlag for  

 uden ekstrabetaling at kræve anvendelse af flere gravekasser efter hinanden.  

 Entreprenøren fandtes imidlertid ved at have tiltrådt accepten uden at tage  

 forbehold for ekstrabetaling for anvendelse af flere gravekasser efter  

 hinanden at have accepteret kravet herom uden ekstrabetaling.
Bygherren blev  

 herefter frifundet for kravet(1).
VOLDGIFTSNÆVNET FOR BYGGE- OG ANLÆGSVIRKSOMHED K E N D E L S E i Voldgiftssag nr.
C 4003 K A/S mod A kommune I anledning af, at der mellem klageren, K A/S, som entreprenør, og  

 indklagede, A kommune som bygherre, er opstået tvist om, hvorvidt klageren er  

 berettiget til at få honoreret et krav som følge af indklagedes ordre om, at  

 klageren ved udgravning i befæstede arealer skulle anvende minimum 2  

 gravekasser efter hinanden, er der i medfør af »Regler for behandling af  

 sager ved Voldgiftsretten for Bygge- og Anlægsvirksomhed« nedsat en  

 voldgiftsret bestående af direktør, civilingeniør Bent Serup, direktør,  

 civilingeniør Jens-Christian Schmidt og landsdommer Fritse Hove med  

 sidstnævnte som retsformand.
 Klageren har nedlagt påstand om, at indklagede tilpligtes at betales  

 klageren 498.750 kr. med sædvanlig procesrente fra klageskriftets modtagelse  

 den 14. december 1992, til betaling sker.
 Klagerens krav er opgjort således:
Tillægspris for lægning af ledninger i spunserede render jfr.
V&S  

 byggedata kr. 587 - 240 (bruttomaterialepris for spunsning) = 347 kr. pr. lb.  

 meter.
Opstilling, flytning og nedtagning af opgravningssystem jfr.
V&S  

 byggedata kr. 75,05 pr. lb. meter.
 950 meter a 525 kr. = 498.750 kr.
 Indklagede har påstået frifindelse.
 Sagens nærmere omstændigheder er følgende:
 Den 16. marts 1992 udbød indklagede arbejdet med etablering af offentligt  

 spildevandssystem i X-by uden for Z-by i offentlig licitation.
 I udbudsmaterialet er der under særlige arbejdsbeskrivelser anført:
 »JORDARBEJDE FOR LEDNINGSANLÆG:
Ved udførelsen af kloakarbejderne skal påregnes anvendt gravekasse, med  

 mindre entreprenøren kan dokumentere, at det er forsvarligt at grave uden og  

 at det ikke vil medføre ekstraudgifter for bygherrens asfaltretablering.
Ved  

 brug af gravekasse skal denne gå fra bund i ledningsgrav til overside  

 vej.« Den 8. april 1992 afgav klageren tilbud på anlægsarbejdet i henhold til  

 udbudsmaterialet for en samlet sum af 873.065 kr. excl. moms.
Under forbehold  

 anførte klageren »Entreprenørforeningens forbehold uds. nr. 58/91«.
 Ved skrivelse af 13. maj 1992 accepterede indklagede klagerens tilbud med  

 angivelse af, at klagerens tiltrædelse af acceptskrivelsen ansås for endeligt  

 aftaledokument.
 Klageren tiltrådte indklagedes accept den 22. maj 1992.
Forud for klagerens tiltrædelse blev der den 13. maj afholdt et møde  

 mellem repræsentanter for parterne.
I følge et referat af mødet, der er  

 udarbejdet af ingeniør C, ansat hos det rådgivende ingeniørfirma D A/S,  

 dateret den 18. maj 1992 og tilsendt parterne, hedder det om mødets formål:
»Mødet havde til formål at gennemgå projektet med henblik på at  

 afklare og igangsætte aktiviteter forud for arbejdets opstart og drøfte  

 specielle forhold i forbindelse med arbejdets gennemførelse.« Under »Specielle krav vedr. arbejdets udførelse« er bl.a.  

 anført:
»Ved lægning af kloakledninger skal der anvendes min. 2 gravekasser i  

 forlængelse af hinanden.« Under »Økonomi« er der efter opregningen af 3 forhold, der  

 medfører ekstrabetaling anført: »Herudover indeholder nærvørende  

 mødereferat ikke ydelser, der udløser ekstrabetaling.« Den 2. juni 1992 skrev klageren således til indklagede:
»I nærværende skal jeg tage forbehold om betaling af merydelse som  

 følge af følgende forhold.
På byggemøde nr. 1 afholdt den 13.05.1992  

 besluttede bygherrens tilsyn en ændring af den i beskrivelsen under punkt  

 2.3.06 råjordsarbejder af den beskrevne procedure, idet der i beskrivelsen  

 står anført »ved udførelse af kloakarbejder skal påregnes anvendt  

 gravekasse medmindre entreprenøren kan dokumentere, at det er forsvarligt at  

 grave uden og at det ikke vil medføre ekstra udgifter for bygherrens  

 asfaltretablering«.
 På omfalte byggemøde blev der krævet, at der »ved lægning af  

 kloakledninger skal anvendes minimum to gravekasser i forlængelse af  

 hinanden«.
 Dette er senere på byggemøde nr. 2 den 29.05.1992 skærpet således, at der  

 nu stilles krav om anvendelse af minimum tre gravekasser i forlængelse af  

 hinanden i befæstede arealer.
 Forholdet medfører en fordyrelse af undertegnedes entreprise, idet der for  

 det første er tale om en væsentligt mere besværlig arbejdsgang end den der  

 oprindeligt blev lagt til grund i forbindelse med tilbudsgivning, hvor det  

 i.h.t. beskrivelse og udleverede tegning nr. 014 af 24.02.1992 er op til  

 entreprenøren at beslutte, hvorvidt der skal anvendes gravekasse eller ej.
 Det er min opfattelse, at arbejderne kan gennemføres i overensstemmelse  

 med beskrivelser og tegninger, uden at der er behov for anvendelse af mere  

 end en gravekasse - måske slet ingen og under alle omstændigheder vil det  

 være muligt, at overholde de i tegning 014 af 24.02.1992 angivne mål til  

 gravebredden.
Som følge af den nu beordrede ændrede arbejdsgang, fremkommer der  

 umiddelbart opgjort følgende merudgifter.
Der er behov for indlejning af to  

 yderligere gravekasser.
 Endvidere belastes arbejdsprocessen med nødvendigheden af en ekstra  

 merarbejder.
 Herudover må det påtegnes, at fremføringshastigheden reduceres til 1/3 som  

 følge af den ændrede og mere besværlige procedure.
 Dette indebærer ligeledes, at der må tages forbehold om  

 tidsfristforlængelse, idet den udarbejdede og accepterede tidsplan ikke kan  

 overholdes, som følge af den ændrede arbejdsprocedure.
 Jeg vil snarest fremsende kalkulation over den forventede meromkostning,  

 som følge af den af tilsynet beordrede ændrede arbejdsmetode.
 Under hensyntagen til de i særlige betingelser side 10 paragraf 11, stk.  

 3, beskrevne forhold må De påregne at nærværende forbehold tages i samtlige  

 fremtidige byggemødereferater, idet der ikke fra undertegnedes side vil kunne  

 finde godkendelse af tidligere byggemøde sted, såfremt nærværende indsigelse  

 ikke medtages.
 Af praktiske årsager vil indsigelsen blot blive formuleret som henvisning  

 til nærværende beskrivelse.
For god ordens skyld kan det præciseres, at det er min opfattelse at der i  

 de beordrede ændringer i udførelsesmetoden, er tale om en alvorlig ændring i  

 forhold til udbudsmaterialets betingelser på baggrund af hvilke vi har  

 afgivet tilbud. .....' Efter at klageren ved skrivelse af 16. juni 1992 havde fastholdt sine  

 indsigelser mod anvendelse af flere gravekasser uden ekstra betaling, blev  

 der den 22. juni afholdt et møde mellem parterne.
Det hedder i referatet af  

 mødet:
 »Licitationsmaterialet.
 Vedr. licitationsmaterialet var det entreprenørens opfattelse at der med  

 baggrund i SAB pos. 2.3.06 og tegning nr. 014 af 24.02.92, måtte graves med  

 anlæg i asfalterede vejarealer og at der kun skulle anvendes gravekasse som  

 beskyttelse af folkene under arbejdets udførelse, jfr. bekendtgørelse om  

 regler for jordarbejder.
Det var bygherrens opfattelse, at licitationsmaterialet foreskrev, at  

 arbejder i vejarealer skulle udføres i gravekasse medmindre entreprenøren  

 kunne dokumentere at udgravning uden gravekasse(r) ikke ville medføre  

 ekstraudgifter for bygherrens asfaltretablering.
Det blev endvidere fra  

 bygherrens side fremført, at bygherren på møder inden arbejdets igangsættelse  

 og inden acceptunderskrivelsen havde fremhævet at opgravning i asfalterede  

 vejarealer skulle udføres uden anlæg af hensyn til begrænsning af  

 asfaltretableringen.
 Gravekasser.
Det var entreprenørens opfattelse at der fra bygherrens side var fremsat  

 krav om at der skulle anvendes 3 gravekasser i forlængelse af hinanden ved  

 arbejdet i vejarealer.
Entreprenøren fremførte at kravet om anvendelse af  

 min. 2 gravekasser var fremsat på mødet den 13. maj 1992 og henviste til  

 referatet af mødet og at kravet var skærpet til 3 gravekasser på et byggemøde  

 efter arbejdets igangsættelse.
Bygherren anførte, at anvendelse af min. 2 gravekasser var fremsat som en  

 anvisning idet entreprenøren ved anvendelse af 1 gravekasse ville få  

 vanskelig ved at opfylde tilsynets krav om mulighed for syn af rørene inden  

 tildækning.
Det var bygherrens opfattelse at ved anvendelse af 3 gravekasser  

 ville entreprenøren opnå en jævn fremdrift i arbejdet uden stop i forbindelse  

 med syn.
Anvendelsen af min. 2 gravekasser blev drøft på mødet den 13. maj 1992 og  

 blev endvidere nævnt på mødet den 5. maj 1992. I referatet den 13. maj 1992  

 er anvendelse af min. 2 gravekasser anført som en accepteret aftale idet  

 entreprenøren ikke på mødet gjorde indsigelse mod anvisningen.
Referatet af  

 mødet blev udsendt til entreprenøren inden acceptunderskrivelsen.
 Under mødet gav entreprenøren udtryk for den opfattelse, at det ville være  

 mest relevant at anvende 3 gravekasser, hvis der til stadighed skulle være  

 mulighed for syn af rør i udgravningen. .....
Entreprenøren oplyste, at ekstraudgiften ved anvendelse af 3 gravekasser  

 er ca. den samme som ved anvendelse af 2 kasser. .....« I skrivelse af 25. juni 1992 kommenterede klageren det udsendte referat  

 således: ».....
»Bygherren anfører, at anvendelse af minimum 2 gravekasser var  

 fremsat som en anvisning.« Dette er ikke korrekt.
Jeg henviser til mødereferat af 13. maj 1992 under  

 afsnittet »Specielle krav vedrørende arbejdets udførelse«, side 3,  

 hvoraf fremgår:
 Dette blev i øvrigt i næstfølgende byggemøde mundtligt ændret til, at der  

 nu skulle anvendes 3 gravekasser i forlængelse af hinanden.
 Punktet blev imidlertid ikke medtaget i næstfølgende byggemødereferat.
 Det er ikke korrekt, således som anført i referat af møde afholdt den 22.  

 juni 1992, at vi skulle have accepteret at anvende minimum 2 gravekasser.
Rent faktisk kan dette tilbagevises ved, at der den 2. juni 1992 er  

 fremsendt anbefalet brev til A Kommune, Stadsingeniørens kontor, hvor der for  

 det første protesteres mod det stillede krav, og dernæst gøres gældende, at  

 såfremt kravet opretholdes, vil det medføre krav om betaling af merydelse.  

 .....' Den 7. september 1992 fremsendte klageren faktura for ekstraydelse  

 svarende til det under sagen påståede beløb.
 Under den mundtlige forhandling, der fandt sted den 17. maj 1993, blev  

 forklaring afgivet af følgende ansatte hos klageren: E, F og G og af ingeniør  

 hos D A/S C, ingeniør H, anlægsdistrikt Midt, samt ingeniør hos indklagede I.
E har forklaret, at han leder klagerens entreprenørafdeling og har  

 beregnet klagerens tilbud.
Han har ikke i tilbudet taget højde for anvendelse  

 af gravekasser, bortset fra enkelte steder, hvor anvendelse af gravekasse var  

 nødvendig for at beskytte rørlæggeren.
Han forudsatte da, at der var tale om  

 at anvende een gravekasse, som de kunne trække efter sig.
Denne arbejdsmetode  

 har klageren tidligere anvendt under en entreprise for indklagede.
Klageren  

 anvender fortsat denne metode ved andre entrepriser.
Det er indklagedes  

 arbejdsmetode som sådan - at anvende gravekasser som spuns - der er  

 fordyrende.
Der skulle bl.a. bruges en maskine mere til at trække gravekassen  

 op, og det var nødvendigt at køre et stykke vej for at komme af med jorden  

 bagved.
Det var således nødvendigt at have en ekstra mand.
Der blev afholdt  

 et møde med indklagede den 5. maj, hvor vidnet var til stede.
Der blev ikke  

 under dette møde talt om anvendelse af flere gravekasser.
Efter mødet den 13.  

 maj, hvor vidnet ikke selv deltog, blev han af G gjort bekendt med  

 indklagedes krav.
 Han rettede henvendelse til Entreprenørforeningen, hvor han fik oplyst, at  

 indklagede ikke kunne stille et sådant krav.
Bygningskonstruktør G har forklaret, at han sammen med F skulle »køre  

 byggesagen« for klageren.
Han deltog i et møde den 5. maj med  

 indklagede.
Han mindes ikke, at der på dette møde blev talt om gravekasser.  

 Under mødet den 13. maj, hvor han og F repræsenterede klageren, stillede  

 indklagede krav om anvendelse af flere gravekasser efter hinanden.
Han  

 opfattede det således, at der skulle anvendes 3 gravekasser efter hinanden,  

 hvilket han har noteret på referatet, da han modtog dette. han blev  

 overrasket over kravet, og han forelagde straks problemet for E, der sagde,  

 at det ikke kunne passe.
C har forklaret, at det på mødet den 13. maj blev drøftet, hvor mange  

 gravekasser der skulle anvendes.
H, der skulle være tilsynsførende på  

 kloakarbejdet, foreslog, at der skulle anvendes 3 gravekasser efter hinanden,  

 idet han fandt det mest hensigtsmæssigt.
Der fremkom ingen indvendinger eller  

 kommentarer overhovedet fra klagerens folk.
Klageren har til støtte for sin påstand i første række anført, at der  

 består en sådan uklarhed i projektmaterialet med hensyn til anvendelse af  

 gravekasser, at klageren må være berettiget til at kræve betaling for  

 anvendelse af flere gravekasser efter hinanden.
Klageren har navnlig henvist  

 til, at fagbeskrivelsens pkt. 2.3.06 omtaler anvendelse af gravekasse, at det  

 efter indholdet af denne bestemmelse er op til entreprenørens skøn at  

 vurdere, om der i forbindelse med arbejdet skal anvendes gravekasse eller ej,  

 at der ikke efter formuleringen er lagt vægt på en bestemt arbejdsmetode, at  

 det ifølge snittegning 014 er angivet, at der kan graves med anlæg, at  

 vejledning for almindelig opgravning af vejareal er omtalt i de særlige  

 betingelser, hvorfor klageren ikke har haft grund til at tro, at denne  

 betingelse ikke skulle være gældende, samt endelig at klageren tidligere har  

 udført arbejde for indklagede, hvor der kun har været anvendt 1 gravekasse.  

 Referatet af mødet den 13. maj 1992 er ikke en del af projektmaterialet,  

 hvorfor klageren ikke har været forpligtet til at reagere herpå.
Klageren har  

 ikke forinden accepten været klar over, at det var et ufravigeligt krav fra  

 indklagedes side, at der skulle anvendes mindst 2 gravekasser efter hinanden.
 Klageren har i anden række henvist til, at han ifølge det tagne forbehold,  

 entreprenøreforeningens standardforbehold, kan kræve ekstraudgifter betalt.
Indklagede har til støtte for sin frifindelsespåstand anført, at det klart  

 fremgår af fagbeskrivelsen pkt. 2.3.06, at der skal anvendes gravekasse,  

 medmindre klageren kan dokumentere, at dette er unødvendigt.
Det er  

 nødvendigt at anvende gravekasse i befæstede vejarealer for at undgå unødig  

 opgravning.
I hvert fald i det foreliggende tilfælde, hvor indklagede  

 udtrykkelig forinden acceptens underskrivelse har givet ordre om anvendelse  

 af mindst 2 gravekasser i forlængelse af hinanden, uden at klageren herefter  

 har taget forbehold for ekstraydelser, må klageren være afskåret fra at kræve  

 ekstra betaling for anvendelse af flere gravekasser.
Entreprenørforeningens  

 standardforbehold vedrører ikke anvendelse af gravekasser.
Iøvrigt er  

 klagerens tab udokumenteret, og det er klageren selv, der har valgt at  

 anvende 3 gravekasser i stedet for 2.
 På grundlag af bevisførelsen og det af parterne anførte er voldgiftsretten  

 fremkommet med følgende tilkendegivelse om, hvorledes sagen vil blive  

 afgjort, såfremt der skal afsiges kendelse:
 Voldgiftsretten skal udtale:
 Ifølge E's forklaring har klageren i sit tilbud klakuleret med anvendelse  

 af een gravekasse i befæstede arealer, hvor dette var nødvendigt for at  

 beskytte rørlæggeren mod jordskred, hvilken fremgangsmåde klageren tidligere  

 har anvendt i forbindelse med en entreprise for indklagede og iøvrigt fortsat  

 anvender ved andre entrepriser.
 Efter fagbeskrivelsen pkt. 2.3.06 er der som udgangspunkt foreskrevet  

 anvendelse af gravekasse, men der er ikke i bestemmelsen foreskrevet en  

 bestemt arbejdsmetode med anvendelse af flere gravekasser efter hinanden.  

 Herefter, og idet der iøvrigt fiølge snittegning 014 er vist udgravning i  

 befæstede arealer uden anvendelse af gravekasse, finder der ikke i  

 udbudsmaterialet tilstrækkeligt grundlag for - uden ekstrabestaling - at  

 kræve anvendelse af flere gravekasser efter hinanden.
Forud for acceptens underskrivelse blev der den 13. maj 1992 afholdt et  

 møde mellem parterne bl.a. med henblik på drøftelse af »specielle  

 forhold i forbindelse med arbejdets gennemførelse«.
Efter de afgivne  

 forklaringer - navnlig G's forklaring - må det lægges til grund, at  

 indklagede under mødet stillede krav om anbvendelse af flere gravekasser  

 efter hinanden.
At G har opfattet dette som et krav og ikke som en anvisning  

 støttes af, at han efter mødet straks orienterede E herom, og at denne straks  

 henvendte sig til entreprenørforeningen for at få at vide, om indklagede  

 kunne kræve dette.
Det fremgår af det fremsendte mødereferat, dateret den 18.  

 maj 1992, under »specielle krav vedr. arbejdets udførelse«, at der  

 ved lægning af kloakledninger skal anvendes minimum 2 gravekasser i  

 forlængelse af hinanden, og det er under punktet »økonomi« - efter  

 opregning af 3 arbejder - anført, at mødereferatet ikke herudover indeholder  

 ydelser, der udløser ekstrabetaling.
 Klageren findes ved herefter - den 22. maj 1992 - at tiltræde indklagedes  

 accept af 13. maj 1992, uden at tage forbehold for ekstrabetaling for  

 anvendelse af flere gravekasser efter hinanden at have accepteret indklagedes  

 krav om at udføre arbejdet på den i referatet angivne måde uden ekstra  

 betaling.
 Hæver klageren sagen, agter voldgiftsretten at bestemme, at klageren i  

 sagsomkostninger til indklagede inden 14 dage skal betale 30.000 kr., samt at  

 klageren betaler voldgiftsrettens omkostninger efter opgørelse og påkrav fra  

 Voldgiftsnævnet.
 Klagerens advokat har meddelt, at der ønskes afsagt kendelse i sagen.
 Der afsiges herefter kendelse i overensstemmelse med tilkendegivelsen,  

 idet sagsomkostningerne dog reduceres til 25.000 kr., idet det efterfølgende  

 er oplyst, at indklagede er momsregistreret.
 T H I B E S T E M M E S:
 Indklagede, A kommune, frifindes.
 Klageren, K A/S, skal i sagsomkostninger til indklagede inden 14 dage  

 betale 25.000 kr.
 Voldgiftsrettens omkostninger betales af klageren efter opgørelse og  

 påkrav fra Voldgiftsnævnet.
