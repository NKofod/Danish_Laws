Nr BSF 87 Forslag til folketingsbeslutning om udarbejdelse af en miljøteknisk  

 vejledning for dambrugserhvervet Fremsat af Henning Urup (V) Peter Hansen-Nord (V) Hans Christian Schmidt  

 (V) Hanne Severinsen (V) Bodil Thrane (V) Jens Vibjerg (V) Niels Jørgen  

 Langkilde (KF) Lene Espersen (KF) Gitte Seeberg (KF) den 19. december 1996 Folketinget opfordrer regeringen til i samarbejde med erhvervet at  

 udarbejde en miljøteknisk vejledning for dambrugserhvervet, der indebærer, at - dambrugserhvervet får klarhed over, hvilke krav der skal opfyldes for at  

 udvise miljørigtig adfærd til opnåelse af den miljøgodkendelse, som  

 dambrugerne er pålagt at ansøge om inden udgangen af 1997, - dambrugserhvervet kan opnå miljøgodkendelse i henhold til lov om  

 miljøbeskyttelse efter samme principper som andre virksomheder i Danmark.
Bemærkninger til forslaget Efter miljøbeskyttelseslovens § 33 skal forurenende virksomheder, der er  

 optaget på en af miljø- og energiministeren udfærdiget liste, miljøgodkendes.
Dambrug er optaget på denne liste.
Bestående dambrug, der ikke har en  

 samlet miljøgodkendelse, er således pålagt at skulle søge om miljøgodkendelse  

 inden udgangen af 1997.
Til tilsynsmyndighedernes brug i forbindelse med godkendelsesproceduren  

 udformer Miljø- og Energiministeriet normalt en miljøteknisk vejledning for  

 de enkelte brancher.
I vejledningen angives de specifikke normer og krav, der  

 alt efter beliggenheden m.v. kan stilles til virksomhedens udledning til og  

 påvirkning af det omgivende miljø. En sådan vejledning findes ikke på  

 dambrugsområdet.
Dambrugsbekendtgørelsen (bekendtgørelse nr. 900 af 31. oktober 1994 om  

 ferskvandsdambrug, som ændret ved bekendtgørelse nr. 945 af 30. november  

 1995), der i dag bruges til regulering af dambrugs miljøforhold, lever slet  

 ikke op til miljøbeskyttelseslovens intentioner om renere teknologi, men  

 fokuserer på en fiktiv, begrænset produktionsstørrelse.
Brug af renere  

 teknologi og miljørigtig adfærd honoreres således ikke i den nuværende  

 regulering.
 Miljøbeskyttelsesloven beskæftiger sig ellers udelukkende med en  

 virksomheds påvirkning af miljøet og omtaler ikke produktionens størrelse.  

 Miljøbeskyttelseslovens § 3 og § 4 er sålydende:
§ 3. Ved lovens administration skal der lægges vægt på, hvad der  

 er opnåeligt ved anvendelse af den mindst forurenende teknologi, herunder  

 mindre forurenede råvarer, processer og anlæg og de bedst muligt  

 forureningsbekæmpende foranstaltninger.
Ved denne vurdering skal der lægges  

 særlig vægt på en forebyggende indsats gennem anvendelse af renere teknologi.
Stk. 2. Ved bedømmelsen af omfanget og arten af foranstaltninger  

 til forebyggelse og imødegåelse af forurening skal der lægges vægt på 1) de ydre omgivelsers beskaffenhed og forureningens sandsynlige virkning  

 på disse og 2) hele det kredsløb, som stoffer og materialer gennemløber, med henblik  

 på at begrænse spild af ressourcer mest muligt.
 § 4. Den, der vil påbegynde virksomhed, der kan give anledning til  

 forurening, skal vælge et sådant sted for udøvelsen, at faren for forurening  

 begrænses mest muligt.
 Stk. 2. Ved valg af stedet skal der tages hensyn til områdets  

 beskaffenhed, herunder den nuværende og planlagte fremtidige udnyttelse, samt  

 til mulighederne for hensigtsmæssig bortskaffelse af spildevand og affald.
 Stk. 3. Den, der påbegynder eller udøver virksomhed, der kan give  

 anledning til forurening, skal træffe foranstaltninger, der kan forebygge og  

 imødegå denne og tilrettelægge virksomhedens indretning og drift på en sådan  

 måde, at den i mindst muligt omfang medfører forurening, jf. § 3. Ved  

 indretning af virksomhedens anlæg og ved tilrettelæggelse af driften,  

 herunder ved valg af produktionsprocesser, råvarer og hjælpestoffer, skal det  

 sikres, at ressourceanvendelsen, forureningen og affaldsfrembringelsen  

 begrænses bedst muligt.
Stk. 4. Den, der har forårsaget forurening af luft, vand, jord  

 eller undergrund eller skabt risiko for, at en sådan forurening kan opstå,  

 skal foretage de nødvendige foranstaltninger til at søge følgerne af  

 forureningen effektivt forebygget eller afværget.
Derudover skal den  

 hidtidige tilstand søges genoprettet.
 Efter forslagsstillernes opfattelse skal dambrug derfor i lighed med andre  

 virksomheder måles på udledningen til miljøet og ikke på produktionens  

 størrelse.
De seneste år er der hos mange dambrugere foretaget store investeringer i  

 rensningsforanstaltninger, bedre fodringsteknik og højere foderkvalitet.
Det  

 betyder, at vandet med hensyn til indhold af visse stoffer ofte er renere,  

 når det løber ud fra dambruget, end det var opstrøms før indløbet til  

 dambruget.
Denne udvikling bør selvfølgelig opmuntres og stimuleres gennem  

 udarbejdelse af en miljøteknisk branchevejledning, så udviklingen mod  

 anvendelse af renere teknologi kan fortsætte.
 Danmarks Miljøundersøgelser (DMU) konkluderer i et notat af september 1996  

 vedrørende kontrol af grænseværdier og udledningstilladelser fra dambrug, jf.  

 Miljø- og Planlægningsudvalget, folketingsåret 1996-97, alm. del - bilag  

 1414:
 »- Det er teknisk muligt at anvende grænseværdier og  

 udledningstilladelser for både organisk stof (BI5), kvælstof og fosfor ved  

 regulering af dambrug på en både miljømæssig og retssikkerhedsmæssig  

 forsvarlig måde.
 - Det nuværende kontrolprogram på 2 eller 6 målinger pr. år er  

 utilstrækkeligt.
På grund af døgnvariationer, årstidsvariationer, usikkerheden ved  

 udtagelse og analyse af vandprøver samt variationer betinget af dambrugets  

 drift kræves mange prøver.
En statistisk analyse baseret på 10 dambrug med  

 døgnprøver af ind- og udløbskoncentrationer viser at:
 - med 52 puljede døgnprøver pr. år kan der med 99-100 pct. sikkerhed  

 foretages kontrol af om BI5 grænseværdien og udledningstilladelser overholdes  

 uanset BI5 niveau i vandløbet.
 - med 52 puljede ugeprøver pr. år kan der med 98-100 pct. sikkerhed  

 foretages kontrol af om total kvælstof grænseværdien og udledningstilladelser  

 overholdes.
 - med 52 puljede ugeprøver pr. år kan der med 95-100 pct. sikkerhed  

 foretages kontrol af om total fosfor grænseværdien og udledningstilladelser  

 overholdes.
 Et sådant kontrolprogram med kontrol af overholdelse af grænseværdier og  

 udledningstilladelser vil koste op til 180.000 kr. pr. år pr. dambrug.
Sikkerheder på 95 pct. og derover regnes statistisk som værende meget  

 sikkert.« Der kalkuleres altså på alle tre områder med en analysesikkerhed meget tæt  

 på 100 pct., hvor den gængse analysesikkerhed typisk ligger på 95 pct.
 Det hedder videre i DMU's notat:
»Et kontrolprogram med 6 eller 12 døgnprøver pr. år kan kun anvendes,  

 når der er små variationer i koncentrationen af organisk stof, kvælstof og  

 fosfor.« Beregningerne er baseret på 10 repræsentative dambrug, og derfor kunne den  

 samme høje analysesikkerhed ifølge Dansk Ingeniør Forenings (DIF)  

 beregningsmodel være nået på langt færre prøver, dersom de pågældende dambrug  

 havde haft effektive rensningsanlæg kombineret med recirkulation af vandet.  

 Dette giver et langt mere stabilt flow af indholdsstoffer i vandet gennem  

 bassinerne og derved mere stabile analyseresultater uden store  

 standardafvigelser.
 Dambrugerne kan således gennem investering i forbedret foder og  

 fodringsteknik med mindre foderspild, bundfældningsanlæg, biofiltre til  

 iltning, sivbassiner, recirkulation m.m. stabilisere indholdet af BI5,  

 fosfor, kvælstof og ilt i udledningsvandet.
Det betyder, at analyseomkostningerne på den måde kan nedbringes endog  

 meget betydeligt, samtidig med at analysesikkerheden stadig er 95 pct.
Med  

 andre ord vil investeringer i miljøforbedrende teknologi medføre lavere  

 omkostninger til analyser og en meget høj sikkerhed omkring størrelsen af  

 udledninger.
 En miljøteknisk vejledning skal tilpasses dambruget, men bør overordnet  

 følge DIF's anvisning for vandforureningskontrol fuldstændig som alle andre  

 udledere til vandløb, søer og havet.
Skriftlig fremsættelse Henning Urup (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udarbejdelse af en miljøteknisk  

 vejledning for dambrugserhvervet.
(Beslutningsforslag nr.
B 87).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
