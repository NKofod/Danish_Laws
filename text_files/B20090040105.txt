Bekendtgørelse om aktiebaserede investeringsforeningers oplysningspligt og administration af 25 pct.-reglen 1 medfør af § 21, stk. 10, i lov om den skattemæssige behandling af gevinst og tab ved afståelse af aktier m.v. (aktieavancebeskatningsloven), jf. lovbekendtgørelse nr. 171 af 6. marts 2009, fastsættes:
 § 1.  Udloddende aktiebaserede investeringsforeninger, jf. aktieavancebeskatningsloven § 21, stk. 3, skal dagligt foretage en opgørelse af foreningens aktiver.
Stk. 2. Der skal foretages en udregning af det procentuelle forhold mellem på den side foreningens aktiver, der ikke omfattes af aktieavancebeskatningsloven og på den anden side foreningens øvrige aktivmasse.
Aktier omfattet af aktieavancebeskatningslovens § 19, investeringsforeningsbeviser omfattet af aktieavancebeskatningslovens § 22 samt konvertible obligationer og tegningsrettigheder til sådanne, anses ikke i denne opgørelse for aktiver omfattet af aktieavancebeskatningsloven.
 Stk. 3. Ved opgørelsen efter stk. 2 indgår hver finansiel kontrakt omfattet af kursgevinstlovens §§ 29-33 med værdien af det underliggende aktiv.
Stk. 4. Købte værdipapirer medtages i opgørelsen den dag, hvor aftalen indgås.
Vederlaget udgår af opgørelsen samme dag.
Solgte værdipapirer udgår af opgørelsen den dag, hvor aftalen indgås.
Vederlaget medtages i opgørelsen samme dag.
§ 2.  En investeringsforening, der forudser, at opgørelserne medfører skattepligt efter aktieavancebeskatningslovens § 22, giver straks meddelelse til 1) det regulerede marked, hvor investeringsbeviserne er optaget til handel, 2) den værdipapircentral, hvori investeringsbeviserne er registreret som fondsaktiver, 3) depotpengeinstituttet, 4) pengeinstitutter, som foreningen ved, besidder foreningens investeringsbeviser enten på egne eller kundens vegne, samt 5) told- og skatteforvaltningen.
§ 3.  En sammenfatning af de i kalenderåret foretagne opgørelser efter § 1, stk. 2, der oplyser de procenter, der dagligt er opgjort efter § 1, stk. 2, indsendes sammen med en erklæring fra foreningens valgte revisor, jf. stk. 2-5, foreningens regnskab og vedtægter til told- og skatteforvaltningen.
Materialet indsendes inden to måneder eller generalforsamlingens årlige godkendelse af regnskabet, dog senest den 31. december i samme år.
Stk. 2. Gennemgang og vurdering af foreningens skattemæssige status skal foretages af foreningens valgte revisor i overensstemmelse med god revisionsskik.
Revisor skal kontrollere, at der i foreningen er etableret betryggende forretningsgange og interne kontroller, som sikrer, at opgørelserne efter § 1, stk. 2, foretages dagligt og korrekt.
Ved revisionen kontrolleres, at forretningsgangene m.v. efterleves.
Stk. 3. Foreningen skal give revisor de oplysninger, som må anses af betydning for vurderingen af foreningens administration af 25 pct.-reglen.
Foreningen skal give revisor adgang til at foretage de undersøgelser, denne finder nødvendige, og skal sørge for, at revisor får de oplysninger og den bistand, som revisor anser for nødvendig for udførelsen af sit hverv.
Stk. 4. Revisionen kan udføres ved stikprøvevise undersøgelser.
Revisionens omfang afhænger af investeringsforeningens administrative struktur og forretningsgange, herunder den interne kontrol og andre forhold af betydning.
 Stk. 5. Finder revisor forretningsgangene m.v. betryggende, og der ikke ved revisionen er fundet overskridelser, kan revisor udtale, at revisor ikke er bekendt med forhold, der medfører skattepligt af eventuelle gevinster på investeringsbeviser efter aktieavancebeskatningslovens § 22.
Stk. 6. Når en investeringsforening opløses, skal det i stk. 1 nævnte materiale for perioden fra begyndelsen af det kalenderår, hvori foreningen endeligt opløses, og indtil den endelige opløsning indsendes inden 2 måneder efter den dag, hvor opløsningen er endeligt vedtaget af generalforsamlingen i den ophørende forening.
Ved opløsning af en investeringsforening, hvor opløsningen derefter kræver Finanstilsynets godkendelse, skal materialet være indsendt inden to måneder efter Finanstilsynets godkendelse af opløsningen.
 § 4. Bekendtgørelsen træder i kraft den 1. juni 2009 med virkning for de løbende opgørelser m.v. efter denne dato.
 Stk. 2. Samtidig ophæves bekendtgørelse nr. 926 af 4. september 2006 om investeringsforeningers oplysningspligt og om administrationen af 25 pct.-reglen for investeringsforeninger, der investerer i visse indeksobligationer, og aktiebaserede investeringsforeninger.
