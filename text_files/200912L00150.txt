Fremsat den 3. marts 2010 af skatteministeren (Troels Lund Poulsen) Forslag til Lov om ændring af ligningsloven, skattekontrolloven og lov om aktiv socialpolitik (Fradrag for private donationer til forskning og højere bundfradrag ved udlejning af fritidsboliger m.v.) § 1 I lov om påligningen af indkomstskat til staten (ligningsloven), jf. lovbekendtgørelse nr. 176 af 11. marts 2009, som ændret senest ved lov nr. 1279 af 16. december 2009, foretages følgende ændringer:
 1. I § 7, nr. 22, ændres »socialministeren» til: »beskæftigelsesministeren«.
 2. § 7 F, stk. 1, nr. 7 og 8, ophæves, og i stedet indsættes:
»7) tilskud til at fremme udbredelsen af energieffektive produkter og løsninger som nævnt i § 7, stk. 4, i lov om fremme af besparelser i energiforbruget,« 3. § 7 F, stk. 1, nr. 11, der bliver nr. 10, affattes således:
»10) tilskud til køb og installation af energieffektive produkter og til fjernvarmetilslutning som nævnt i § 1, stk. 2, nr. 2 og 5, i lov om statstilskud til produktrettede energibesparelser.« 4. § 8 H, stk. 1, affattes således:
»Ved opgørelsen af den skattepligtige indkomst kan fradrages gaver, som giveren har ydet til almenvelgørende eller på anden måde almennyttige foreninger, stiftelser, institutioner m.v., der anvender deres midler til forskning.
Foreningerne, stiftelserne, institutionerne m.v. skal være hjemmehørende her i landet eller i et andet EU/EØS-land.
Fradraget er betinget af, at foreningen, stiftelserne, institutionerne m.v., har indberettet gaven til told- og skatteforvaltningen i overensstemmelse med de regler, som er fastsat af skatteministeren i medfør af skattekontrollovens § 8 Æ, stk. 3« 5. § 8 H, stk. 2, affattes således:
»Stk. 2. Fradrag efter stk. 1 er betinget af, at told- og skatteforvaltningen for det kalenderår, hvori gaven ydes, har godkendt den pågældende forening, stiftelse, institution m.v. som berettiget til at modtage gaver med den virkning, at gavebeløbet kan fradrages ved opgørelsen af den skattepligtige indkomst.
Told- og skatteforvaltningen skal forinden godkendelsen indhente en udtalelse fra Det Frie Forskningsråd om, hvorvidt foreningen, stiftelsen, institutionen m.v. anvender sine midler til forskning.« 6. I § 8 H indsættes som stk. 3 og 4:
 »Stk. 3. Stk. 1 finder ikke anvendelse, såfremt gavegiver og gavemodtager er interesseforbundne, jf. ligningslovens § 2.
Stk. 4. I tilfælde, der er omfattet af stk.1, finder § 8 A ikke anvendelse.« 7. I § 15 O, stk. 1, 1. pkt., ændres »7.000 kr.« til: »10.000 kr. (2010-niveau)«.
 8. I § 15 O, stk. 1, indsættes som 5. pkt.:
»Bundfradraget efter 1. pkt. reguleres efter personskattelovens § 20.« § 2 I skattekontrolloven, jf. lovbekendtgørelse nr. 1126 af 24. november 2005, som ændret senest ved § 2 i lov nr. 1278 af 16. december 2009, foretages følgende ændring:
1. I § 8 Æ, stk. 1,1. pkt., indsættes efter »§ 8 A«: », § 8 H« § 3 I lov om aktiv socialpolitik, jf. lovbekendtgørelse nr. 946 af 1. oktober 2009, som ændret ved lov nr. 1508 af 27. december 2009, foretages følgende ændringer:
1. I § 14, stk. 5, indsættes efter »ligningslovens § 7, nr. 22«: », og legater, der er fritaget for beskatning efter ligningsloven § 7, nr. 30« 2. I § 33, stk. 1, nr. 4, indsættes efter »ligningslovens § 7, nr. 22«: », og legater, der er fritaget for beskatning efter ligningslovens § 7, nr. 30« § 4 Stk. 1. Loven træder i kraft dagen efter bekendtgørelsen i Lovtidende, jf. dog stk. 6.
 Stk. 2. § 1, nr. 2 og 3, har virkning fra den 1. marts 2010.
Stk. 3. § 1, nr. 4 og 6, og § 2, nr. 1, har virkning for gaver, der gives den 1. januar 2010 eller senere.
Dog har ligningslovens § 8 H, stk. 3, som affattet ved denne lovs § 1, nr. 6, virkning fra den 3. marts 2010 for skattepligtige, der er omfattet af selskabsskatteloven.
 Stk. 4. § 1, nr. 5, har virkning for ansøgninger om godkendelse efter ligningslovens 8 H, der indgives den 1. juli 2010 eller senere.
 Stk. 5. § 1, nr. 1, 7 og 8, har virkning fra og med indkomståret 2010.
 Stk. 6. § 3, nr. 1 og 2, træder i kraft den 1. maj 2010 og har virkning fra den 1. januar 2009.
Bemærkninger til lovforslaget 1. Indledning Lovforslaget er et led i udmøntningen af finanslovsaftalen af 12. november 2009 mellem Regeringen og Dansk Folkeparti.
Med lovforslaget foreslås det dels, at der gives fradrag for fysiske personers gaver til almennyttige foreninger m.v., som anvender deres midler til forskning, dels at bundfradraget ved udlejning af fritidsboliger forhøjes fra 7.000 kr. til 10.000 kr., og at beløbet reguleres efter personskattelovens § 20.
 Det overordnede formål med lovforslaget er at give mulighed for, at der kan komme flere midler til almennyttig forskning samt at styrke tilskyndelsen til at udleje sommerhuse.
 Desuden indeholder lovforslaget to lovtekniske konsekvensrettelser, der dels sikrer, at visse nærmere angivne tilskud ikke medregnes i den skattepligtige indkomst, som ydes med hjemmel i lov om statstilskud til produktrettede energibesparelser samt fra det nye Center for Energibesparelser, som afløser Elsparefonden den 1. marts 2010, dels sikrer, at der skal ses bort fra modtagelsen af et soldaterlegat efter ligningslovens § 7, nr. 30, ved tildeling af kontant- eller starthjælp.
2. Lovforslagets enkelte elementer 2.1. Fradrag for private donationer til forskning - ligningslovens § 8 H 2.1.1. Gældende ret Fysiske personer, der giver gaver til almenvelgørende eller almennyttige foreninger m.v., kan efter gældende regler kun få fradrag for sådanne gaver efter reglerne i ligningslovens § 8 A.
Det betyder, at fysiske personer kun har fradrag for gaver indenfor en beløbsgrænse på 14.500 kr. årligt (2010). Selskaber har derimod mulighed for at få fradrag for gaver til forskning efter reglerne i ligningslovens § 8 H.
Til forskel fra reglerne i ligningslovens § 8 A foreligger der ingen beløbsmæssig begrænsning på selskabers fradragsret efter reglerne i ligningslovens § 8 H.
Selskaber kan efter ligningslovens § 8 H fradrage gaver, som er ydet til almenvelgørende eller almennyttige foreninger, stiftelser, institutioner m.v., som anvender deres midler til forskning.
Det er en forudsætning for fradraget, at gavemodtageren er godkendt af Det Frie Forskningsråd.
Foreninger, stiftelser og institutioner m.v. kan godkendes, hvis de er, 1) hjemmehørende her i landet, 2) almenvelgørende eller på anden måde almennyttige og 3) anvender deres midler til forskning.
Det er et krav, at alle tre betingelser er opfyldt.
Udtrykket hjemmehørende her i landet svarer til betegnelsen i selskabsskattelovens § 1. Begreberne almenvelgørende og almennyttig skal forstås på samme måde, som de forstås i ligningslovens § 8 A om fradragsret for gaver til almenvelgørende eller på anden måde almennyttige foreninger, stiftelser, institutioner m.v.
Den sidste betingelse, at foreninger, stiftelser, institutioner m.v. skal anvende deres midler til forskning, er bredt defineret.
Forskning forstås som videnskabelig undersøgelse og granskning.
Undersøgelserne kan indgå som et led i egentlig grundforskning.
De kan også være rettet mod praktiske mål eller anvendelser.
Det Frie Forskningsråd offentliggør hvert år de foreninger, stiftelser, institutioner m.v., der er godkendt i henhold til ligningslovens § 8 H.
Selskabets fradragsret er betinget af, at Det Frie Forskningsråd har godkendt den pågældende forening, stiftelse, institution m.v. i det kalenderår, hvori gaven gives.
2.1.2. Lovforslaget Formålet med lovforslaget er at give mulighed for, at der kan komme flere midler til almennyttig forskning.
Der kan forekomme tilfælde, hvor en fysisk person har midlerne og ønsket om at støtte forskning, men efter de gældende regler i ligningslovens § 8 A kan der kun opnås et meget begrænset fradrag.
Derfor foreslås det at udvide bestemmelsen i ligningslovens § 8 H således, at også fysiske personer kan få fradrag i deres skattepligtige indkomst, når de giver gaver til almennyttige foreninger, stiftelser, institutioner m.v., der anvender deres midler til forskning.
En udvidelse af ligningslovens § 8 H vil ikke blot give mulighed for flere midler til forskning, men vil samtidig åbne for, at fysiske personer f.eks. en hovedaktionær kan give en gave direkte til den ønskede forskningsinstitution i stedet for via sit selskab.
Det foreslås endvidere, at ligningslovens § 8 H tilpasses i forhold til EU-retten i overensstemmelse med ændringen af ligningslovens § 8 A, der skete ved lov nr. 335 af 7. maj 2008. Det foreslås således, at foreninger, stiftelser, institutioner m.v., der er hjemmehørende i et andet EU/EØS-land, får mulighed for at blive godkendt efter ligningslovens § 8 H.
Det vil betyde, at donationer til godkendte foreninger efter ligningslovens § 8 H vil være fradragsberettigede uagtet, at foreningen er hjemmehørende i et andet EU/EØS-land.
Det vurderes tvivlsomt, om de nuværende regler er i overensstemmelse med EU-rettens regler om kapitalens frie bevægelighed.
 Tilpasningen af bestemmelsen i forhold til EU-retten medfører, at der bør indsættes en forudsætning om, at gavegiveren ikke må være interesseforbundet med gavemodtageren.
Bestemmelsen skal sikre uafhængighed mellem gavegiver og gavemodtager.
Hvilket blandt andet forhindrer, at gavegiver giver en fradragsberettiget gave til sin moderfond hjemmehørende i et andet EU/EØS-land.
Uden sådan en begrænsning kan det frygtes, at der i Danmark opnås fradrag for moderfondens oparbejdelse af en immateriel rettighed, som ikke vil være skattepligtig til Danmark efter oparbejdelsen.
Det foreslås i tilknytning hertil, at godkendelseskompetencen flyttes fra Det Frie Forskningsråd til SKAT.
Det Frie Forskningsråd indhenter allerede i dag udtalelse fra SKAT i vurderingen af, hvorvidt en forening, stiftelse, institution m.v. opfylder kravet om almennyttighed.
Derfor foreslås det, at det fremover er SKAT, der træffer afgørelse om, hvorvidt en forening, stiftelse, institution m.v. kan blive godkendt efter ligningslovens § 8 H.
 SKAT skal, forinden en afgørelse træffes, indhente en udtalelse fra Det Frie Forsknings Råd således, at det sikres, at vedkommende forening, stiftelse, institution m.v. anvender deres midler til forskning.
 SKAT vil hvert år offentliggøre de foreninger, stiftelser, institutioner m.v., der er blevet godkendt efter ligningslovens § 8 H.
I de tilfælde, hvor en gave både er omfattet af ligningslovens § 8 A og § 8 H, foreslås det, at ligningslovens § 8 H finder anvendelse.
Herved opnår den skattepligtige mulighed for at anvende beløbsgrænsen i ligningslovens § 8 A til fordel for en anden forening, stiftelse, institution m.v., der er godkendt efter ligningslovens § 8 A.
Endelig foreslås det, at fradraget gøres betinget af indberetning til SKAT vedrørende gaven fra den pågældende forskningsinstitution, der har modtaget gaven.
Det foreslås, at der indføres en indberetningspligt svarende til den, der allerede gælder i forhold til ligningslovens § 8 A.
Det gælder både for danske og udenlandske foreninger.
2.2. Højere bundfradrag ved udlejning af fritidsboliger - ligningslovens § 15 O 2.2.1. Gældende ret Indkomst ved udlejning af fritidsboliger skal medregnes ved opgørelsen af den skattepligtige indkomst efter de almindelige regler i statsskattelovens § 4. Der sondres mellem, om fritidsboligen udelukkende anvendes til udlejning, eller om fritidsboligen anvendes til udlejning en del af året.
Hvis en fritidsbolig udelukkende anvendes til udlejning, skal der opgøres et ejendomsregnskab på tilsvarende vis som for andre udlejningsejendomme.
Udlejes en fritidsbolig med inventar, kan udlejeren skattemæssigt fradrage udgifter til vedligeholdelse heraf.
Der kan også foretages skattemæssige afskrivninger på inventaret efter reglerne herom i afskrivningsloven.
Der kan ikke foretages skattemæssige afskrivninger på selve fritidsboligen.
Beskatningen af indkomsten sker som personlig indkomst.
 Hvis en fritidsbolig anvendes til udlejning en del af året, kan udlejeren gøre brug af to forskellige metoder til at opgøre den skattepligtige indkomst vedrørende indkomst fra udlejningen.
 Udlejeren af en fritidsbolig, der udlejes en del af året, kan enten anvende den skematiske opgørelsesmetode i ligningslovens § 15 O, stk. 1, eller den regnskabsmæssige opgørelsesmetode i ligningslovens § 15 O, stk. 2.
Før indførelsen af den nuværende skematiske opgørelsesmetode, der blev indført ved lov nr. 423 af 25. juni 1993, kunne ejere af fritidsboliger, som blev udlejet en del af året, men ellers blev benyttet af ejeren, foretage fradrag i forbindelse med udlejningen.
Dette skete efter en anvisning fra Ligningsrådet.
Fradraget kunne enten opgøres som 40 pct. af lejeindtægten eller opgøres regnskabsmæssigt.
Den nuværende skematiske opgørelsesmetode blev lovfæstet i ligningslovens § 15 O, stk. 1, ved lov nr. 423 af 25. juni 1993, hvor der samtidig blev indført et bundfradrag på 7.000 kr.
Vælger ejeren at anvende den skematiske opgørelsesmetode, kan der således ved opgørelsen af den skattepligtige indkomst fradrages et bundfradrag på 7.000 kr. i bruttolejeindtægten pr. fritidsbolig.
Bundfradraget på 7.000 kr. reguleres ikke.
Det er herefter kun den del af lejen, som overstiger bundfradraget, som medregnes ved indkomstopgørelsen.
Bundfradraget kan ikke overstige bruttolejeindtægten.
Fradraget kan heller ikke foretages, hvis den skattepligtige fradrager faktiske udgifter i forbindelse med udlejningen.
Af den reducerede lejeindtægt, der fremkommer efter bundfradraget på 7.000 kr., kan der yderligere fradrages 40 pct.
Dette fradrag på 40 pct. anses for at dække samtlige udgifter m.v., der er forbundet med udlejningen.
Har en fritidsboligejer eksempelvis bruttolejeindtægter på 107.000 kr. ved udlejning af sin fritidsbolig, kan vedkommende indledningsvis fradrage 7.000 kr., der således virker som et skattefrit bundfradrag.
I den reducerede lejeindtægt på 100.000 kr. kan der fradrages 40 pct., hvorefter beskatningsgrundlaget udgør 60.000 kr.
Sommerhusudlejere kan, som nævnt, i stedet for at anvende den skematiske opgørelsesmetode vælge den regnskabsmæssige metode i ligningslovens § 15 O, stk. 2, hvor de får fradrag for præcis de udgifter, de har haft.
De fleste vælger dog den skematiske opgørelsesmetode med bundfradraget på 7.000 kr. og 40 pct. fradrag.
Skattepligtig indkomst fra en fritidsbolig, der anvendes til udlejning en del af året, beskattes som kapitalindkomst, hvad enten sommerhusejeren anvender den skematiske opgørelsesmetode eller den regnskabsmæssige opgørelsesmetode.
Positiv nettokapitalindkomst indgår fra indkomståret 2010 i topskattegrundlaget i det omfang, indkomsten overstiger et bundfradrag på 40.000 kr.
Det vil sige, at marginalskatten under bundgrænsen udgør ca. 37,3 pct.
Marginalskatten over bundgrænsen udgør ca. 52,2 pct.
De fleste personer, herunder udlejere, har negativ nettokapitalindkomst, der i en gennemsnitskommune fradrages med ca. 33,6 pct. (2010). Når Forårspakke 2.0 er fuldt indfaset, vil fradragsprocenten for negativ kapitalindkomst under 50.000 kr. (100.000 kr. for ægtepar) være ca. 25,6.
2.2.2. Lovforslaget Formålet med lovforslaget er at styrke tilskyndelsen til at udleje sommerhuse.
I løbet af de seneste ti år er der sket et fald i antallet af udlejede feriehuse.
Det er Regeringens opfattelse, at der er behov for at øge udbuddet af feriehuse.
Lovforslaget går ud på at forhøje det nuværende bundfradrag på 7.000 kr. til 10.000 kr.
Ved at forhøje fradraget øges incitamentet for feriehusejerne til at leje deres sommerhuse ud, så antallet af huse til udlejning kan øges.
Det kan samtidig øge omsætningen i de øvrige turismeerhverv og relaterede erhverv.
Det nuværende bundfradrag har ikke været reguleret siden 1993, hvor det blev indført.
Det foreslås, at bundfradraget for fremtiden reguleres efter personskattelovens § 20 i lighed med en række andre beløbsgrænser i skatte- og afgiftslovgivningen.
Reguleringen finder sted første gang i 2011.
2.3. Skattefritagelse for tilskud efter lov om fremme af besparelser i energiforbruget 2.3.1 Gældende ret Det følger af de gældende bestemmelser i ligningslovens § 7 F, stk. 1, nr. 7 og 8, at tilskud fra Elsparefonden til nærmere angivne energispareaktiviteter ikke medregnes i den skattepligtige indkomst.
 Lov nr. 1516 af 27. december 2009 medfører, at Elsparefonden ophører den 1. marts 2010. Samtidig oprettes Center for Energibesparelser, som viderefører Elsparefondens opgaver, herunder ydelse af tilskud.
2.3.2. Lovforslaget Som følge af at Elsparefonden ophører, og der samtidig oprettes Center for Energibesparelser, jf. lov nr. 1516 af 27. december 2009, foreslås de gældende bestemmelser i ligningslovens § 7 F, stk. 1, nr. 7 og 8, ophævet og erstattet af en ny § 7 F, stk. 1, nr. 7, om, at tilskud til at fremme udbredelsen af energieffektive produkter og løsninger i medfør af lov om fremme af besparelser i energiforbruget ikke skal indgå i den skattepligtige indkomst.
2.4 Skattefritagelse for tilskud efter lov om statstilskud til produktrettede energibesparelser 2.4.1 Gældende ret Efter den gældende bestemmelse i ligningslovens § 7 F, stk. 1, nr. 11, skal tilskud ydet i medfør af lov om statstilskud til produktrettede energibesparelser til forbrugere til køb og installation af nye energieffektive produkter ikke medregnes i den skattepligtige indkomst.
Med lov nr. 1516 af 27. december 2009 er anvendelsesområdet for lov om statstilskud til fremme af produktrettede energibesparelser udvidet, hvorefter loven ikke alene omfatter statstilskud til fremme af produktrettede energibesparelser i boliger og i offentlige institutioner, men i bygninger generelt.
Herefter vil der også være mulighed for, at erhvervsdrivende vil kunne omfattes af en tilskudsordning i medfør af loven. Ændringen af lov om statstilskud til fremme af energibesparelser indebærer tillige, at der kan ydes tilskud til fjernvarmetilslutning.
Baggrunden for ændringen om tillige at kunne yde tilskud til fjernvarmetilslutning efter lov om statstilskud til produktrettede energibesparelser er en del af Regeringens og Dansk Folkepartis finanslovsaftale af 12. november 2009. Det følger af aftalen, at der blandt andet skal udmøntes en tilskudsordning på 400 mio. kr. til skrotning af oliefyr med henblik på at sikre reduktion af CO2-udledningerne.
Det forventes, at boligejere kan søge om midler fra ordningen fra den 1. marts 2010.
2.4.2 Lovforslaget Det foreslås, at den gældende bestemmelse i ligningslovens § 7 F, stk. 1, nr. 11, der bliver nr. 10, ændres, i overensstemmelse med ændringerne af lov om statstilskud til produktrettede energibesparelser.
Det foreslås, at bestemmelsen ikke indskrænkes til kun at kunne finde anvendelse på forbrugere, således også andre kan modtage tilskud, uden at det skal indgå i den skattepligtige indkomst.
Der henvises i den forbindelse til ligningslovens § 7 F, stk. 2.
 Der foreslås herudover en tilføjelse af fjernvarmetilslutning og en henvisning til § 1, stk. 2, nr. 5, som blev indføjet i lov om statstilskud til produktrettede energibesparelser ved lov nr. 1516 af 27. december 2009, hvorefter denne type tilskud skattemæssigt sidestilles med de øvrige typer tilskud, som kan ydes efter denne lov.
2.5. Soldaterlegater til modtagere af kontant- eller starthjælp 2.5.1. Gældende ret Ved lov nr. 1279 af 16. december 2009 om ændring af ligningsloven (Skattefrihed for soldaterlegater) blev der med ligningslovens § 7, nr. 30, indført skattefrihed for legater uddelt til støtte for danske soldater og civile, der er udsendt eller har været udsendt på tjeneste af den danske stat på militære operationer i udlandet til afhjælpning af skader, som de har fået under eller som følge af disse missioner.
Ligeledes blev der indført skattefrihed for legater uddelt til støtte for de udsendtes pårørende, hvis den udsendte er omkommet i forbindelse med tjenesten i udlandet eller er blevet fysisk eller psykisk skadet, og har brug for særlig støtte fra sine nærmeste.
Soldaterlegatet er fritaget for beskatning.
 Efter gældende ret er der ikke hjemmel til at se bort fra modtagne soldaterlegater efter ligningslovens § 7, nr. 30, ved tildeling af kontant- eller starthjælp.
Efter lov om aktiv socialpolitiks § 14 kan en kommune ikke yde kontant- eller starthjælp, hvis ansøgeren og ægtefællen har en formue, der kan dække det økonomiske behov.
Kommunen ser dog bort fra beløb på op til 10.000 kr., for ægtefæller op til 20.000 kr.
Kommunen ser desuden bort fra den del af formuen, der er nødvendig for at kunne bevare eller opnå en nødvendig boligstandard, eller som bør bevares af hensyn til ansøgerens og familiens erhvervs- eller uddannelsesmuligheder.
Kommunen skal i hvert enkelt tilfælde vurdere, om der - udover minimumsbeløbet på op til 10.000 kr. - er grundlag for at se bort fra en sådan formålsbestemt formue, herunder hvor meget der er grundlag for at se bort fra.
 Herudover ser kommunen bort fra den del af formuen, der skyldes beløb, der er udbetalt som godtgørelse for varigt mén og ikke-økonomisk skade samt ydelser fra godkendte sociale fonde, stiftelser, foreninger m.v., der er fritaget for beskatning hos modtageren, jf. ligningslovens § 7, nr. 22.
 Endelig foretages der ikke fradrag for indtægter efter § 33 i lov om aktiv socialpolitik i kontant- eller starthjælpen for ydelser fra godkendte sociale fonde, stiftelser m.v., der er fritaget for beskatning hos modtageren, jf. ligningslovens § 7, nr. 22.
 Da der hverken i lov om aktiv socialpolitiks § 14, stk. 5, eller § 33, stk. 1, nr. 4 henvises til ligningslovens § 7, nr. 30, er der efter de gældende regler ikke hjemmel til at se bort fra legater, der er fritaget for beskatning efter ligningslovens § 7, nr. 30.
2.5.2. Lovforslaget Formålet med lovforslaget er at sikre, at modtagelsen af et soldaterlegat efter ligningslovens § 7, nr. 30, ikke skal påvirke tildeling af kontant- eller starthjælp.
Ved lovændringen blev der ikke lovteknisk taget højde for, at modtagelse af legatet vil indgå i vurderingen af, hvorvidt en person er berettiget til kontanthjælp eller starthjælp efter lov om aktiv socialpolitik.
Regeringen finder det rimeligt, at der i forbindelse med tildelingen af kontant- og starthjælp ses bort fra disse legater, da der er tale om legater, som støtter soldater og civilt ansatte eller pårørende, efter de er bragt i en svær situation som følge af en påskønnelsesværdig indsats i dansk tjeneste til gavn for Danmarks sikkerhed.
 Det foreslås på den baggrund, at der i lov om aktiv socialpolitiks § 14, stk. 5, og § 33, stk. 1, nr. 4, indsættes hjemmel til, at en kommune skal se bort fra formue og indtægter, der stammer fra legater udbetalt og fritaget fra beskatning efter ligningslovens § 7, nr. 30.
 En kommune kan i forbindelse med sin oplysning af sagen stille krav om dokumentation for udbetaling af et legat og i den forbindelse undersøge, om det udbetalte legat er omfattet af ligningslovens § 7, nr. 30, evt. ved at tage kontakt til skattemyndighederne.
 Da skattefriheden for soldaterlegater efter ligningslovens § 7, nr. 30 har virkning fra og med indkomståret 2009, foreslås det, at ændringerne i lov om aktiv socialpolitik ligeledes har virkning fra og med den 1. januar 2009.
3. Økonomiske konsekvenser for det offentlige Samlet set skønnes lovforslaget at medføre et provenutab på ca. 45 mio. kr. årligt målt i varig virkning.
I indkomstårene 2010 og 2011 skønnes provenutabet til ca. 25 mio. kr., hvoraf den kommunale andel udgør ca. 19 mio. kr.
I finansåret 2010 skønnes provenutabet at udgøre ca. 12,5 mio. kr.
3.1. Fradrag for private donationer til forskning  ligningslovens § 8 H Den foreslåede indførelse af et ligningsmæssigt fradrag for fysiske personers gaver til almenvelgørende eller almennyttige forskningsinstitutioner m.v. vil isoleret set medføre et provenutab.
Et skøn over provenutabet er behæftet med stor usikkerhed, fordi der ikke foreligger statistiske oplysninger, der kan danne grundlag for et underbygget skøn over antallet af personer, der vil give fradragsberettigede gaver til forskning, samt størrelsen af disse gaver.
En del af usikkerheden skyldes, at enkelte personer med stor formue vil kunne give store gavebeløb med fradragsret.
Dette vanskeliggør et skøn over provenutabet.
Godkendte foreninger, stiftelser, institutioner m.v. efter ligningslovens § 8 H kan overordnet set inddeles i fire kategorier.
Opdelingen fremgår af den liste, som Det Frie Forskningsråd offentliggør hvert år.
De første tre grupper omfatter visse offentlige institutioner, teknologiske serviceinstitutter og museer.
I provenuvurderingen er det forudsat, at det er begrænset, hvor meget privatpersoner vil donere i gaver til disse institutioner.
Den sidste gruppe består af andre private og selvejende institutioner m.v., hvoraf størstedelen af dem tillige er godkendt efter ligningslovens § 8 A, således at privatpersoner allerede i dag kan opnå fradrag for gaver på op til 14.500 kr. årligt (2010). Det bemærkes, at flere af de institutioner godkendt efter ligningslovens § 8 H, som har bredest og størst folkelig appel, også er godkendt efter ligningslovens § 8 A.
Det gælder således f.eks.
AIDS-fondet og Kræftens Bekæmpelse.
Disse institutioner vil formentlig ikke opleve en markant stigning i gavebidragene, idet de allerede får størstedelen af deres gaver igennem ligningslovens § 8 A.
En udvidelse af ligningslovens § 8 H til også at omfatte fysiske personer vil for de institutioner, som både er godkendt efter ligningslovens § 8 A og § 8 H, kun medføre et provenutab for det offentlige vedrørende de personer, som giver eller vil give gaver udover maksimumsgrænsen i ligningslovens § 8 A.
Ifølge SKATs registre har knap 5.000 personer i 2008 givet gaver med det maksimale gavefradrag på 14.000 kr. (2008) efter ligningslovens § 8 A.
Det er i skønnet lagt til grund, at det er i denne gruppe, at de personer, som vil udnytte udvidelsen af ligningslovens § 8 H til at donere større gaver, skal findes.
Størstedelen af foreninger, stiftelser, institutioner m.v. i ligningslovens § 8 A er ikke godkendt efter ligningslovens § 8 H, hvorfor det må forventes, at der vil være væsentlig færre personer, som vil benytte sig af fradragsmuligheden ved en udvidelse af ligningslovens § 8 H.
 På denne baggrund skønnes det derfor med stor usikkerhed, at ændringen vil medføre et provenutab i størrelsesordenen 10 mio. kr. årligt målt i varig virkning.
I indkomstårene 2010 og 2011 skønnes provenutabet at udgøre ca. 10 mio. kr.
Heraf vedrører ca. 7,5 mio. kr. kommunerne og 2,5 mio. kr. staten.
I finansåret 2010 skønnes provenutabet at udgøre ca. 5 mio. kr.
Fradraget for gaver til almennyttige forskningsinstitutioner har karakter af en skatteudgift, idet gaver må betragtes som en privatudgift, hvorimod der efter de generelle regler kun gives fradrag for de udgifter, som i årets løb er anvendt til at erhverve, sikre og vedligeholde indkomsten.
Skatteudgiften skønnes at udgøre ca. 10 mio. kr. årligt.
3.2. Højere bundfradrag ved udlejning af fritidsboliger  ligningslovens § 15 O Der er ca. 37.500 fritidsboliger, der anvendes til udlejning en del af året.
Af disse skønnes ejerne af de ca. 30.000 at anvende den skematiske opgørelsesmetode med et bundfradrag på 7.000 kr.
En forhøjelse af bundfradraget med 3.000 kr. vil forøge det skattemæssige fradrag med 60 pct. heraf, dvs. 1.800 kr., idet der i forvejen er en fradragsret på 40 pct. af indkomster ud over bundfradraget.
Skatteværdien af forhøjelsen er 33,6 pct. af 1.800 kr., dvs. ca. 600 kr.
På den baggrund skønnes forhøjelsen af bundfradraget at medføre et provenutab i størrelsesordenen 15 mio. kr. i 2010. De følgende år vil provenutabet stige, idet bundfradraget på 10.000 kr. efter ændringen årligt reguleres efter personskattelovens § 20, hvor det efter gældende regler ikke reguleres.
Den varige virkning skønnes til et provenutab på godt 35 mio. kr. årligt.
I indkomstårene 2010 og 2011 skønnes provenutabet at udgøre ca. 15 mio. kr.
Heraf vedrører ca. 11,5 mio. kr. kommunerne og 3,5 mio. kr. staten.
I finansåret 2010 skønnes provenutabet at udgøre ca. 7,5 mio. kr.
Forhøjelsen af bundfradraget ved udlejning af fritidsboliger har karakter af en skatteudgift, i det omfang bundfradraget efter forhøjelsen overstiger de faktiske udgifter.
For de ejere af fritidsboliger, der efter gældende regler benytter den skematiske opgørelsesmetode, fordi det er mindst lige så fordelagtigt som fradrag for de faktiske omkostninger, vil forhøjelsen af bundfradraget være en overkompensation af de faktiske udgifter.
Det skal dog ses i forhold til, at de administrative omkostninger ved at opgøre fradraget for de faktiske udgifter kan være betydelige.
Skatteudgiften skønnes at udgøre ca. 15 mio. kr. årligt umiddelbart efter den foreslåede ændring, men vil blive forøget gradvist i takt med at § 20  reguleringen årligt forøger bundgrænsen nominelt.
3.3. Skattefritagelse af tilskud efter lov om fremme af besparelser i energiforbruget Forslaget er en konsekvensændring af oprettelsen af Center for Energibesparelser, som viderefører Elsparefondens opgaver, herunder ydelse af tilskud.
Der er således tale om fortsættelse af eksisterende aktiviteter, hvorfor forslaget ikke skønnes at have økonomiske konsekvenser for det offentlige.
3.4 Skattefritagelse af tilskud efter lov om statstilskud til produktrettede energibesparelser Forslaget vurderes ikke at have konsekvenser for det offentlige. Ændringen i forslaget sikrer en ensartet skattemæssig behandling af alle tilskud som fremover kan gives i medfør af lov om statstilskud til produktrettede energibesparelser, svarende til hvordan tilskud efter denne lov hidtil har været behandlet.
3.5. Soldaterlegater til modtagere af kontant- eller starthjælp Forslaget skønnes at få ubetydelige konsekvenser for kontanthjælpsudgifterne, da der antages at være tale om få personer, der kan modtage et soldaterlegat og samtidig modtager kontant- eller starthjælp.
4. Administrative konsekvenser for det offentlige SKAT har skønnet, at forslaget om indberetningspligt af gaver givet efter ligningsloven § 8 H vil medføre engangsomkostninger til systemtilretninger på ca. 1,5 mio. kr.
 Forslaget om at der skal ses bort fra soldaterlegaterne ved tildeling af kontant- eller starthjælp skønnes at medføre ubetydelige administrative konsekvenser for det offentlige.
Kommunerne vil skulle tage eventuelle sager op til fornyet vurdering som følge af, at det foreslås, at forslaget tillægges tilbagevirkende kraft.
Da det imidlertid vil være vanskeligt at finde de konkrete sager frem, afhjælpes dette ved, at Arbejdsmarkedsstyrelsen vil anmode de fonde m.v., som uddeler til persongruppen om at rette henvendelse til samtlige legatmodtagere i perioden fra 1. januar 2009 til lovforslagets ikrafttræden.
Herudover vil Forsvarsministeriet informere om de nye regler.
5. Økonomiske konsekvenser for erhvervslivet 5.1 Fradrag for private donationer til forskning  ligningslovens § 8 H Forslaget om fradrag for private donationer til forskning forventes at medføre en stigning i forskningen, hvilket også vil være til gavn for erhvervslivet.
5.2. Højere bundfradrag ved udlejning af fritidsboliger  ligningslovens § 15 O Et højere bundfradrag ved sommerhusudlejning øger incitamentet for sommerhusudlejere til at leje deres sommerhuse ud, så antallet af huse til udlejning stiger.
Det forventes at føre til øget omsætning i turismeerhvervet.
5.3 Skattefritagelse af tilskud efter lov om fremme af besparelser i energiforbruget Forslaget er en konsekvensændring af oprettelsen af Center for Energibesparelser, som viderefører Elsparefondens opgaver, herunder ydelse af tilskud.
Der er således tale om fortsættelse af eksisterende aktiviteter, hvorfor forslaget ikke skønnes at have økonomiske konsekvenser for erhvervslivet.
5.4 Skattefritagelse af tilskud efter lov om statstilskud til produktrettede energibesparelser i den skattepligtige indkomst Forslaget vurderes ikke at have økonomiske konsekvenser for erhvervslivet.
5.5. Soldaterlegater til modtagere af kontant- eller starthjælp Forslaget vurderes ikke at have økonomiske konsekvenser for erhvervslivet.
6. Administrative konsekvenser for erhvervslivet Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
7. Administrative konsekvenser for borgerne Lovforslaget har ingen administrative konsekvenser for borgerne.
8. Miljømæssige konsekvenser Lovforslaget vedrørende ændringerne i ligningslovens § 8 H og § 15 O samt ændringerne i lov om aktiv socialpolitik har ingen miljømæssige konsekvenser.
 Lovforslaget vedrørende skattefritagelse af tilskud efter lov om fremme af besparelser i energiforbruget, samt skattefritagelse af tilskud efter lov om statstilskud til produktrettede energibesparelser vurderes at have positive miljømæssige konsekvenser.
9. Forholdet til EU-retten Det foreslås at tilpasse ligningslovens § 8 H i forhold til EU-retten svarende til tilpasningen af ligningslovens § 8 A, der skete ved lov nr. 335 af 7. maj 2008. Det foreslås, at foreninger, stiftelser, institutioner m.v., der er hjemmehørende i et andet EU/EØS-land, får mulighed for at blive godkendt efter ligningslovens § 8 H.
 10. Hørte myndigheder og organisationer m.v.
 Lovforslaget har været i høring hos Advokatrådet, AE Rådet, Cevea, CEPOS, Dansk Erhverv, Danske Advokater, Det Frie Forskningsråd, Den Danske Skatteborgerforening, DI, Erhvervs- og Selskabsstyrelsen  Center for Kvalitet i Erhvervsregulering, Feriehusudlejernes Brancheforening, Foreningen af Statsautoriserede Revisorer, Foreningen Danske Revisorer, Foreningen Registrerede Revisorer, ISOBRO og Skatterevisorforeningen.
 Den del af forslaget som vedrører ændringer i lov om aktiv socialpolitik har været i høring hos følgende myndigheder og organisationer: Ankestyrelsen, Beskæftigelsesrådets Ydelsesudvalg, Beskæftigelsesrådet, Center for ligebehandling af Handicappede, Dansk Socialrådgiverforening, Danske Regioner, De Samvirkende Invalideorganisationer, Det Centrale Handicapråd, Finansministeriet, Foreningen af socialchefer i Danmark, Foreningen af Statsforvaltningsdirektører, Foreningen af Statsforvaltningsjurister, Indenrigs- og Socialministeriet, Justitsministeriet, Kommunernes Landsforening, Ministeriet for Flygtninge, Indvandrere og Integration, FrivilligRådet, Rådet for Socialt Udsatte, Økonomi- og Erhvervsministeriet.
Bemærkninger til lovforslagets enkelte bestemmelser Til § 1 Til nr. 1 Det er ved kongelig resolution af 22. januar 2010 besluttet, at ressortansvaret i ligningslovens § 7, nr. 22, skal overføres fra indenrigs- og socialministeren til beskæftigelsesministeren.
Til nr. 2 Efter den foreslåede ændring i ligningslovens § 7 F, stk. 1, nr. 7, vil tilskud fra Center for Energibesparelser til at fremme energieffektive produkter og løsninger i medfør af lov om fremme af besparelser i energiforbrugets § 7, stk. 4, ikke skulle medregnes i den skattepligtige indkomst.
Det omhandlede tilskud er i det væsentligste en videreførelse af de gældende tilskud fra Elsparefonden til køb af nye energieffektive apparater, som er omfattet af den gældende § 7 F, stk. 1, nr. 8. Forslaget indebærer således, at der også efter Elsparefondens ophør den 1. marts 2010 kan gives tilskud til fremme af energieffektive produkter og løsninger uden virkning for den skattepligtige indkomst.
Da der ikke er særskilte bestemmelser i lov om fremme af besparelser i energiforbruget om tilskud fra Center for Energibesparelser til installationsarbejder i bygninger, indeholder forslaget ikke en videreførelse af den gældende bestemmelse i ligningslovens § 7 F, stk. 1, nr. 7, om skattefritagelse for tilskud fra Elsparefonden til dette formål.
Der er i øvrigt ikke ydet tilskud hertil fra Elsparefonden i de senere år.
Til nr. 3 Efter den foreslåede ændring i ligningslovens § 7 F, stk. 1, nr. 11, der bliver nr. 10, vil tilskud til køb og installation af energieffektive produkter og til fjernvarmetilslutning som nævnt i lov om statstilskud til produktrettede energibesparelsers § 1, stk. 2, nr. 2 og 5, ikke skulle indgå i den skattepligtige indkomst.
Der henvises i øvrigt til de almindelige bemærkninger.
Til nr. 4 Det foreslås, at bestemmelsen udvides således, at fysiske personer kan få et fradrag i deres skattepligtige indkomst for gaver, der gives til almennyttige forskningsinstitutioner m.v. godkendt efter ligningslovens § 8 H.
Der er tale om et ligningsmæssigt fradrag.
Endvidere foreslås det, at gaver til foreninger, stiftelser, institutioner m.v., der er hjemmehørende i et andet EU/EØS-land, kan fradrages ved opgørelsen af den skattepligtige indkomst.
De udenlandske foreninger, stiftelser, institutioner m.v. skal godkendes efter de samme kriterier som de danske foreninger, stiftelser, institutioner m.v. efter ligningslovens § 8 H.
 Efter gældende ret er fradrag for gaver udelukkende betinget af, at gaven ydes til danske foreninger, stiftelser, institutioner m.v., der er godkendt i det samme kalenderår, hvori gaven ydes.
 Det foreslås, at fradraget ligeledes gøres betinget af, at foreningerne, stiftelserne, institutionerne m.v. har indberettet til SKAT i overensstemmelse med de regler, som er fastsat af skatteministeren i medfør af skattekontrollovens § 8 Æ, stk. 3.
Herved betinges fradraget direkte af, at foreningen, stiftelsen, institutionen m.v. har fulgt reglerne i indberetningsbekendtgørelsen.
Det gælder både for danske og udenlandske foreninger, stiftelser, institutioner m.v.
Både tilpasningen i forhold til EU-retten og indberetningspligten svarer til den ordning, der gælder for fradrag efter ligningslovens § 8 A.
Der henvises i øvrigt til de almindelige bemærkninger.
Til nr. 5 Det foreslås, at godkendelseskompetencen flyttes fra Det Frie Forskningsråd til SKAT.
SKAT overtager godkendelseskompetencen fra og med den 1. juli 2010. Der henvises i øvrigt til de almindelige bemærkninger.
Til nr. 6 Det foreslås, at der ikke skal gives fradrag i de tilfælde, hvor gavegiver og gavemodtager er interesseforbundne i henhold til ligningslovens § 2.
Bestemmelsen skal sikre uafhængighed mellem gavegiver og gavemodtager.
Den forhindrer bl.a., at et moderselskab giver en fradragsberettiget gave til sin moderfond hjemhørende i et andet EU/EØS-land.
Endvidere forhindrer bestemmelsen, at der opstår en interessekonflikt mellem gavegiver og gavemodtager, f.eks. i den situation, hvor gavegiver og stifter af den forskningsinstitution, der er gavemodtager, er en og samme person.
 Det foreslås endvidere, at i de tilfælde, hvor en gave både er omfattet af ligningslovens § 8 A og 8 H, finder ligningslovens § 8 H anvendelse.
 Giver den skattepligtige en gave til en forening, stiftelse, institution m.v., der både er omfattet af ligningslovens § 8 A og § 8 H, får den skattepligtige derved mulighed for at undgå at anvende beløbsgrænsen i ligningslovens § 8 A ved, at § 8 H i denne situation altid finder anvendelse.
 Den skattepligtige får derved mulighed for at anvende beløbsgrænsen i ligningslovens § 8 A til fordel for en anden forening, stiftelse, institution m.v. godkendt efter ligningslovens § 8 A.
Til nr. 7 Det foreslås, at bundfradraget på 7.000 kr. forhøjes til 10.000 kr.
Der henvises i øvrigt til de almindelige bemærkninger.
Til nr. 8 Det foreslås, at bundfradraget reguleres efter personskattelovens § 20. Der henvises i øvrigt til de almindelige bemærkninger.
Til § 2 Til nr. 1 Indberetningspligten foreslås udvidet til at omfatte foreninger m.v. efter ligningslovens § 8 H.
 Foreninger m.v. godkendt efter ligningslovens § 8 H skal således indberette, hvilke donationer de har modtaget i henhold til bestemmelsen.
Til § 3 Til nr. 1 og 2 Det foreslås at ændre lov om aktiv socialpolitik, § 14, stk. 5, og § 33, stk. 1, nr. 4.
Det er tale om en udvidelse af de gældende regler om formue og indtægter, som en kommune skal se bort fra.
Forslaget er en beslutning truffet på baggrund af ændringen af ligningslovens § 7, nr. 30, hvorefter der blev indført skattefrihed for modtageren af nærmere bestemte soldaterlegater.
 En kommune skal herefter se bort fra formue, som skyldes beløb, der stammer fra legater fra fonde, stiftelser m.v., der er fritaget for beskatning hos modtageren efter ligningslovens § 7, nr. 30.
 Derudover skal der ikke ske fradrag for indtægter i kontant- eller starthjælpen som følge af modtagelse af et legat, der er fritaget for beskatning hos modtageren efter ligningslovens § 7, nr. 30.
Til § 4 Til stk. 1 Det foreslås, at lovforslaget træder i kraft dagen efter bekendtgørelsen i Lovtidende.
 Til stk. 2.
 Det foreslås, at § 1, nr. 2 og 3, har virkning fra den 1. marts 2010. Loven får således virkning for tilskud, der tildeles i medfør af lov om fremme af besparelser i energiforbruget og lov om statstilskud til produktrettede energibesparelser den 1. marts 2010 eller senere.
 Til stk. 3.
Det foreslås, at § 1, nr. 4 og 6, og § 2, nr. 1, har virkning for gaver, der gives den 1. januar 2010 eller senere.
Dog foreslås det, at ligningslovens § 8 H, stk. 3, som affattet ved denne lovs § 1, nr. 6, har virkning fra den 3. marts 2010 for skattepligtige, der er omfattet af selskabsskatteloven.
 Til stk. 4.
 Det foreslås, at § 1, nr. 5, har virkning for ansøgninger, der indgives den 1. juli 2010 eller senere.
 Til stk. 5.
 Det foreslås, at § 1, nr. 1, 7 og 8, har virkning fra og med indkomståret 2010.
 Til stk. 6.
Det foreslås, at § 3, nr. 1 og 2, har virkning fra den 1. januar 2009. Kommunerne vil skulle tage eventuelle sager op til fornyet vurdering som følge af, at det foreslås, at forslaget tillægges tilbagevirkende kraft.
Da det imidlertid vil være vanskeligt at finde de konkrete sager frem, afhjælpes dette ved, at Arbejdsmarkedsstyrelsen vil anmode de fonde m.v., som uddeler til persongruppen om at rette henvendelse til samtlige legatmodtagere i perioden fra 1. januar 2009 til lovforslagets ikrafttræden.
Herudover vil Forsvarsministeriet informere om de nye regler.
