Bekendtgørelse om trafiksikkerhedsrevision af naturnationalparker I medfør af § 88, stk. 4, i lovbekendtgørelse nr. 1710 af 13. august 2021 om færdselsloven og efter bemyndigelse fastsættes:
 § 1.  Ved udsættelse af dyr omfattet af færdselslovens § 88, stk. 1, i naturnationalparker, skal der forud for meddelelse af tilladelse til etablering af hver enkel naturnationalpark efter lov om naturbeskyttelse gennemføres en trafiksikkerhedsrevision af det pågældende projekt om etablering af en naturnationalpark.
 § 2. Trafiksikkerhedsrevisionen skal foregå som en uafhængig og rent trafiksikkerhedsmæssig gennemgang af det pågældende projekt med henblik på at vurdere projektets betydning for de trafikale forhold, herunder en vurdering af samspillet mellem de udsatte dyr og trafikken i naturnationalparken.
 § 3. Trafiksikkerhedsrevisionen skal gennemføres med deltagelse af mindst én uddannet trafiksikkerhedsrevisor, som er certificeret til at foretage trafiksikkerhedsrevisioner, jf. § 12, stk. 4, i bekendtgørelse nr. 850 af 18. juni 2018 om forvaltning af vejinfrastrukturens sikkerhed.
 Stk. 2. Trafiksikkerhedsrevisor må ikke varetage eller tidligere have varetaget andre interesser i forhold til projektet om etablering af naturnationalparken end de rent trafiksikkerhedsfaglige.
 § 4.  Ejeren af det areal, hvortil der ansøges om tilladelse til etablering af en naturnationalpark efter lov om naturbeskyttelse, er ansvarlig for, at trafiksikkerhedsrevision foretages forud for meddelelse af tilladelse til etablering af naturnationalparken, jf. § 1, og at der tilvejebringes de nødvendige oplysninger herfor, jf. § 5.
 § 5. Anmodning om gennemførelse af trafiksikkerhedsrevision skal indeholde følgende:
 1) Projektbeskrivelse af naturnationalparken, herunder en beskrivelse af de dyr, som skal udsættes i området og en beskrivelse af dyrenes adfærd.
 2) Beskrivelse af de trafikale forhold i naturnationalparken, herunder en beskrivelse af det samlede vej- og stinet, nuværende og fremtidigt tilladte trafikantgrupper, nuværende og forventede trafikmængder, og nuværende og forventet hastighedsbegrænsning på samtlige vejstrækninger.
 3) Plantegning eller kort i passende målestok (minimum 1:10.000) med afgrænsning af naturnationalparkens areal, hvoraf skal fremgå internt vej- og stinet, tilslutninger til omgivende vejnet, påtænkt placering af vejudstyr inklusiv hegn og færiste, vejafmærkning, vejvisning og andre færdselsregulerende foranstaltninger.
 4) Oplysninger om vejstrækningernes bredde, antal vognbaner samt belægningstype.
 5) Tekniske skitse- eller detailtegninger af hegn og færiste, der muliggør en vurdering af påvirkningen af oversigtsforhold og påkørselsrisiko.
 6) En redegørelse for eventuelle afvigelser fra anbefalinger i Vejdirektoratets vejledende vejregler inden for områderne Trafikarealer om by- og landområder, Konstruktioner, Færdselsregulering og Vejudstyr og ITS samt begrundelsen herfor.
 7) Vejmyndighedens trafikale og trafiksikkerhedsmæssige bemærkninger til projektet.
 8) Politiets eventuelle bemærkninger til projektet.
 Stk. 2. Trafiksikkerhedsrevisor kan til enhver tid udbede sig yderligere oplysninger, som er nødvendige af hensyn til gennemførelsen af trafiksikkerhedsrevisionen.
 Stk. 3. Trafiksikkerhedsrevisor skal besigtige arealet, hvortil der ansøges om tilladelse til etablering af en naturnationalpark.
§ 6. Trafiksikkerhedsrevisor skal på baggrund af oplysninger og observationer tilvejebragt i medfør af § 5 udfærdige en skriftlig rapport, der skal indeholde en vurdering af forholdende omfattet af § 2, herunder en gennemgang af trafikmængder og hastighedsgrænser, vejafmærkning og vejvisning, påvirkning af trafikforholdene på det omgivende vejnet, placering af vejudstyr, herunder hegn og færiste, eventuelle parkeringsmuligheder samt andre former for vej- og trafiktekniske tiltag, som kan have indflydelse på trafiksikkerheden.
Den skriftlige rapport skal endvidere indeholde anbefalinger til, hvordan eventuelle færdselssikkerhedsmæssige udfordringer kan afhjælpes.
 Stk. 2. Den skriftlige rapport skal fremsendes til ejeren af det areal, hvortil der ansøges om tilladelse til etablering af en naturnationalpark.
 § 7. Bekendtgørelsen træder i kraft den 1. september 2021.
