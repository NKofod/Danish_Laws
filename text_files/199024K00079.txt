Nr BTL 79 Betænkning over Forslag til lov om ændring af straffeloven  

 (Maskeringsforbud)   

 Nr L 79 1990-91, 2. samling Afgivet af Retsudvalget Afgivet: 19910411 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslaget til  

forkastelse ved 3. behandling.
Et flertal inden for flertallet (Socialdemokratiets og Socialistisk  

 Folkepartis medlemmer af udvalget) udtaler, at udvalgsarbejdet har bekræftet  

 flertallets formodning om, at lovforslaget i bedste fald er fuldstændig  

 overflødigt, i værste fald kan være med til at optrappe konfrontationen  

 mellem demonstranter og politi.
Der kan opstå en mængde umådelig vanskelige  

 sager, hvor retten skal tage stilling til, om den påklædning, en given  

 demonstrant var iført, falder ind under lovens bestemmelser.
De svar, udvalget har modtaget, viser, at vold/hærværk eller  

 berigelseskriminalitet i intet tilfælde har været en del af eller en følge af  

 demonstrationer i perioden fra 1985 til 1990 i Århus og Odense politikredse.  

 I Ålborg politikreds har der i denne periode været en BZ-demonstration og i  

 Roskilde 3-5 demonstrationer om året med kortvarige blokader og mindre  

 hærværk.
I København har der været 41 BZ-lignende demonstrationer i den  

 nævnte femårsperiode.
Der foreligger ingen tal i København for, i hvor mange  

 tilfælde maskering har medført bevismæssige problemer i forbindelse med  

 retsforfølgning af BZ'ere.
 På denne baggrund advarer flertallet Folketinget mod at indføre en  

 bestemmelse som den foreslåede i dansk strafferetspleje.
 Et mindretal (Det Konservative Folkepartis, Venstres,  

 Fremskridtspartiets og Kristeligt Folkepartis medlemmer af udvalget)  

 indstiller lovforslaget til vedtagelse uændret.
 Et flertal inden for mindretallet (Det Konservative Folkepartis, Venstres  

 og Kristeligt Folkepartis medlemmer af udvalget) finder, at det i forbindelse  

 med BZ-uroligheder har vist sig, at tildækning af ansigt med maske, hætte  

 eller lignende virker fremmende for deltagernes tilskyndelse til at forstyrre  

 den offentlige orden, f.eks. med hærværk og vold og for deres muligheder for  

 at unddrage sig strafforfølgning.
Indførelse af et maskeringsforbud vil være et egnet middel til at gøre  

 indsatsen mod sådanne uroligheder mere effektiv.
En kriminalisering af selve  

 det forhold, at man er maskeret, vil indebære, at en hætteklædt eller  

 maskeret person, der pågribes, vil kunne straffes for maskeringen som sådan,  

 uanset at der ikke kan føres bevis for, at den pågældende forud for  

 pågribelsen har begået eller medvirket til anden kriminalitet.
 Et andet mindretal (Centrum-Demokraternes medlem af udvalget) vil  

 redegøre for sin stilling til lovforslaget ved 2. behandling.
