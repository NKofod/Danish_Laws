Betænkning afgivet af Beskæftigelsesudvalget den 11. december 2019 Betænkning over Forslag til lov om et midlertidigt børnetilskud til visse forsørgere [af beskæftigelsesministeren (Peter Hummelgaard)]:
1. Ændringsforslag Der er stillet 9 ændringsforslag til lovforslaget.
Beskæftigelsesministeren har stillet ændringsforslag nr. 2-4. Enhedslistens medlemmer af udvalget har stillet ændringsforslag nr. 1 og 5-9.
2. Udtalelse fra beskæftigelsesministeren Beskæftigelsesministeren har sendt et bidrag til betænkningen, hvor de økonomiske konsekvenser for lovforslaget korrigeres, idet der er ændringer til de adfærdsmæssige økonomiske konsekvenser for 2019. Brevet med de økonomiske rettelser er omdelt på bilag 4.
3. Indstillinger Et mindretal i udvalget (V, DF, KF, NB og LA) indstiller lovforslaget til forkastelse.
Mindretallet vil stemme for de af beskæftigelsesministeren stillede ændringsforslag og imod de af Enhedslisten stillede ændringsforslag.
Et andet mindretal i udvalget (S og RV) indstiller lovforslaget til vedtagelse med de af beskæftigelsesministeren stillede ændringsforslag.
Mindretallet vil stemme imod de af Enhedslisten stillede ændringsforslag.
 Et tredje mindretal i udvalget (EL og ALT) indstiller lovforslaget til vedtagelse med de stillede ændringsforslag.
Et fjerde mindretal i udvalget (SF) indstiller lovforslaget til vedtagelse med de af beskæftigelsesministeren stillede ændringsforslag.
Mindretallet vil stemme hverken for eller imod de af Enhedslisten stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre Venstres medlemmer af udvalget bakker ikke op om lovforslaget, da det hæver de sociale ydelser, særlig til arbejdsløse indvandrere og flygtninge.
Med lovforslaget kan en integrationsydelsesmodtager med to børn se frem til at få 2.000 kr. ekstra skattefrit hver måned i sociale ydelser.
I V mener vi, at flere skal bidrage til fællesskabet.
V mener, at det burde være en selvstændig målsætning for enhver regering at føre en politik, der får flere til at stå op om morgenen og gå på arbejde.
Desværre vil dette forslag trække i den modsatte retning og reducere både arbejdsudbud og beskæftigelse.
Det betyder, at færre børn kommer til at opleve, at deres forældre står op om morgenen og går på arbejde.
Det er et skridt i den forkerte retning, for vi ved, at det øger børnenes chancer for selv at finde fodfæste på arbejdsmarkedet, hvis deres forældre er i beskæftigelse.
Samtidig vil det skade integrationen, når færre indvandrere og flygtninge vil forsørge sig selv og dermed ikke bidrage til fællesskabet.
V er også bekymrede for, at Danmarks udlændingepolitik bliver lempet som en konsekvens af dette lovforslag.
V ved, at ydelsernes størrelse spiller en rolle, i forhold til hvor flygtninge vælger at søge asyl, og derfor er det dybt bekymrende, at regeringen nu vil hæve ydelserne og dermed gøre det mere attraktivt at søge mod Danmark.
Dansk Folkeparti Dansk Folkepartis medlemmer af udvalget kan ikke støtte forslaget.
Det er især målrettet indvandrere på kontanthjælp og integrationsydelse.
Det er medvirkende til at gøre det mere attraktivt at komme til Danmark, og det medvirker også til at gøre det mindre attraktivt at søge beskæftigelse, da det betyder, at man med det ekstra skattefrie børnetilskud økonomisk kan have mere ud af at gå hjemme.
Det betyder, at mange tusinde danskere, der har taget job til overenskomstmæssig mindsteløn, kan se, at flygtninge og indvandrere har mere til forbrug, end de har ved at være i beskæftigelse.
 DF mener, at der i stedet skal sættes massivt ind, så kontanthjælpsmodtagere enten kommer i uddannelse eller beskæftigelse, og at der skal sættes gang i hjemsendelse af flygtninge og indvandrere.
5. Ændringsforslag med bemærkninger Ændringsforslag Til § 3 Af et mindretal (EL), tiltrådt af et mindretal (ALT):
 1) Som stk. 2 indsættes:
»Stk. 2. Der udbetales endvidere et midlertidigt børnetilskud på 550 kr. (2019-niveau) til ægtefæller, der forsørger eget barn under 15 år i hjemmet, og hvor parret får beregnet uddannelseshjælp eller kontanthjælp efter § 26, stk. 5 eller 6, i lov om aktiv socialpolitik.« [Midlertidigt børnetilskud til ægtefæller, hvor en eller begge ikke opfylder betingelsen om 225 timers ordinært og ustøttet arbejde inden for de seneste 12 kalendermåneder] Til § 4 Af beskæftigelsesministeren, tiltrådt af udvalget:
 2) I stk. 4 og stk. 5, 1. pkt.,  indsættes efter »§ 25 b, stk. 1-5, 9 og 10, «: » i lov om aktiv socialpolitik«.
[Præcisering, således at der henvises til lov om aktiv socialpolitik] Til § 5 3) I stk. 1, 1. pkt., indsættes efter »§ 25 b, stk. 1-5«: », i lov om aktiv socialpolitik«.
[Præcisering, således at der henvises til lov om aktiv socialpolitik] 4) I stk. 1, 2. pkt.,  indsættes efter »§ 22«: »i lov om aktiv socialpolitik«.
[Præcisering, således at der henvises til lov om aktiv socialpolitik] Til § 6 Af et mindretal (EL), tiltrådt af et mindretal (ALT):
 5) Efter stk. 2 indsættes som nyt stykke:
»Stk. 3. For personer omfattet af § 3, stk. 2, kan der dog ud over beløbet efter stk. 1 udbetales midlertidigt børnetilskud op til et grænsebeløb på 10.960 kr. (2019-niveau) månedligt.
Det maksimale beløb efter 1. pkt. fordeles ligeligt mellem særbørn og fælles børn.« Stk. 3 og 4 bliver herefter stk. 4 og 5.
[Den maksimale udbetaling af midlertidigt børnetilskud for ægtefæller omfattet af ændringsforslaget til § 3 udgøres af den enkelte persons eventuelle nedsættelse af hjælp under kontanthjælpsloftet og derudover et grænsebeløb] Til § 10 6) I 1. pkt. indsættes efter »ydelsessatsen«: »eller beregningen efter § 26, stk. 5 eller 6, i lov om aktiv socialpolitik«.
[Konsekvens af ændringsforslag nr. 1] Til § 11 7) I stk. 2, 1. pkt., indsættes efter »ydelsessats«: », beregningen efter § 26, stk. 5 eller 6, i lov om aktiv socialpolitik«.
[Konsekvens af ændringsforslag nr. 1] Til § 17 8) I 1. og 2. pkt. indsættes efter »stk. 2«: »og 3«.
[Konsekvens af ændringsforslag nr. 1] Til § 19 9) Efter stk. 1 indsættes som nyt stykke:
»Stk. 2. Beskæftigelsesministeren fastsætter tidspunktet for ikrafttrædelse af § 3, stk. 2, og § 6, stk. 3. Stk. 4 finder således ikke anvendelse for personer omfattet af § 3, stk. 2.« Stk. 2-4 bliver herefter stk. 3-5.
[Konsekvens af ændringsforslag nr. 1 og 5] Bemærkninger Til nr. 1 Med ændringsforslaget forbliver ægtepar ramt af 225-timersreglen også omfattet af det midlertidige børnetilskud.
Enhedslisten mener, at ægtepar, der er ramt af 225-timersreglen, er blandt de familier, der er ramt allerhårdest af fattigdomsydelserne.
Et ægtepar, hvor den ene eller begge ægtefæller ikke opfylder 225-timersreglen, mister den ene kontanthjælp (eller anden forsørgelsesydelse). Hvis ægteparret modtager kontanthjælp, har de en indtægtsnedgang på brutto 15.180 kr. om måneden.
Det er netto ca. 9.700 kr.
En så stor indtægtsnedgang gør både de voksne og børnene i familien meget fattige.
Når man med lovforslaget om et midlertidigt børnetilskud vil afhjælpe fattigdommen, bør det være indlysende, at disse familier også skal være omfattet af det midlertidige børnetilskud.
Til nr. 2 og 3 Det er præciseret, at der henvises til § 25 b i lov om aktiv socialpolitik.
Til nr. 4 Det er præciseret, at der henvises til § 22 i lov om aktiv socialpolitik.
Til nr. 5-9 Der er tale om konsekvensændringer som følge af ændringsforslag nr. 1.
6. Udvalgsarbejdet Lovforslaget blev fremsat den 6. november 2019 og var til 1. behandling den 19. november 2019. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 3. oktober 2019 dette udkast til udvalget, jf.
BEU alm. del  bilag 6. Den 6. november 2019 sendte beskæftigelsesministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Nils Sjøberg (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
