Pressenævnets kendelse i sag nr. 2009-6-0792 [K] har klaget til Pressenævnet over Berlingske Tidende, idet han mener, at god presseskik er tilsidesat.
 [K] har til støtte for sin klage navnlig anført, at avisens debat den 20. december 2008 om homoseksuelles ret til at adoptere mangler alsidighed og objektivitet, ligesom Berlingske Tidende har udeladt relevante oplysninger.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
 Da [K] ikke selv er direkte eller indirekte nævnt, har klageren ikke en sådan interesse i sagen, at der er grundlag for at behandle klagen, hvorfor denne afvises, jf. medieansvarsloven § 43, stk. 2, nr. 2.
