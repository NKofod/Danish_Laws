Bekendtgørelse om gebyr vedrørende klager til og driften af Disciplinærnævnet for Ejendomsmæglere I medfør af § 52, stk. 4, og § 56 i lov nr. 526 af 28. maj 2014 om formidling af fast ejendom m.v. fastsættes:
 § 1. Til finansiering af driften af Disciplinærnævnet for Ejendomsmæglere opkræver Erhvervsstyrelsen årligt et gebyr på 590 kr. fra alle ejendomsmæglere, der er godkendt, jf. lov om formidling af fast ejendom m.v. § 6. Gebyret opkræves første gang fra alle ejendomsmæglere, der er registrerede den 1. januar 2016 og derefter årligt fra alle ejendomsmæglere, der er registreret den 1. januar det pågældende år.
§ 2. For behandling af en klage ved Disciplinærnævnet for Ejendomsmæglere opkræves et gebyr på 250 kr.
Gebyret opkræves alene hos forbrugere, jf. § 4, stk. 1, nr. 2, i lov om formidling af fast ejendom m.v.
Gebyret tilbagebetales til forbrugeren, hvis denne får helt eller delvist medhold i klagen.
 § 3. Bekendtgørelsen træder i kraft den 1. juli 2016.
 Stk. 2. Bekendtgørelse nr. 1476 af 4. december 2015 om gebyr vedrørende klager og driften af Disciplinærnævnet for Ejendomsmæglere ophæves.
