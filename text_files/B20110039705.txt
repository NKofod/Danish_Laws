Kapitel 1   Ordningens formål og indhold Kapitel 2   Definitioner Kapitel 3   Administration Kapitel 4   Tilsagnsberettigede projekter Kapitel 5   Netværksaktiviteter Kapitel 6   Fælles faciliteter til formidling af fødevareoplevelser Kapitel 7   Information og markedsføring af fødevarer omfattet af en EU-kvalitetsordning Kapitel 8   Ændring af projektet og indtræden i tilsagn Kapitel 9   Udbetaling af tilskud Kapitel 10   Underretningspligt Kapitel 11   Bortfald af tilsagn og tilbagebetaling af tilskud Kapitel 12   Force majeure Kapitel 13   Klageadgang Kapitel 14   Ikrafttræden Bilag 1 Bekendtgørelse om tilskud til netværksaktiviteter og tilskud til fremme af afsætning af fødevarer omfattet af en EU-kvalitetsordning I medfør af § 3, jf. § 2, nr.1, litra a, nr. 3, litra c, og nr. 6, litra a, § 5, stk. 1, § 7, stk. 4, § 11, stk. 4, og § 13, stk. 1, i lov nr. 316 af 31. marts 2007 om udvikling af landdistrikterne (landdistriktsloven), som ændret ved lov nr. 341 af 27. april 2011, fastsættes efter bemyndigelse:
Kapitel 1 Ordningens formål og indhold § 1. Formålet med ordningen er at fremme mindre fødevareproducenters produktion og afsætning af fødevarer gennem netværksaktiviteter, samt at øge kendskab til og afsætning af fødevarer omfattet af en EU-kvalitetsordning.
§ 2. FødevareErhverv kan inden for de afsatte bevillingsmæssige rammer give tilsagn om tilskud til projekter vedrørende 1) netværksaktiviteter, der skal fremme samarbejdet mellem mindre fødevareproducenter og andre aktører, der er relevante for at fremme formålet med ordningen, herunder kompetenceudvikling, jf. kapitel 5, 2) fælles faciliteter til formidling af fødevareoplevelser i tilknytning til en netværksaktivitet omfattet af nr. 1, jf. kapitel 6, og 3) informations- og markedsføringsaktiviteter til fremme af produktion og afsætning af fødevarer omfattet af en EU-kvalitetsordning, jf. kapitel 7.
 Stk. 2. Der kan ikke gives tilskud til projekter om økologi.
§ 3. Udover de i § 2 nævnte bevillingsmæssige rammer kan Fødevareministeriet udmelde rammer til projekter omfattet af § 2, stk. 1, nr. 1 og 2, der alene omfatter EU midler.
Inden for disse rammer kan der gives tilsagn om tilskud til projekter, der medfinansieres af andre offentlige nationale midler end midler fra Fødevareministeriet.
I så fald udgør tilskuddet efter denne bekendtgørelse den til den offentlige nationale finansiering svarende EU-medfinansiering.
Kapitel 2 Definitioner § 4. Ved mindre fødevareproducenter forstås i denne bekendtgørelse virksomheder, der producerer forarbejdede eller uforarbejdede fødevarer, og som er omfattet af definitionen på små og mellemstore virksomheder, jf.
Kommissionens henstilling (EF) nr. 361/2003 af 6. maj 2003 om definitionen af mikrovirksomheder, små og mellemstore virksomheder.
§ 5. Ved producentsammenslutning forstås i denne bekendtgørelse enhver organisation, der er etableret med henblik på at fremme produktion og afsætning af fødevarer omfattet af en EU-kvalitetsordning, og som består af mindst to producenter.
Producenterne skal producere fødevarer omfattet af en EU-kvalitetsordning, jf. § 25, stk. 1, nr. 8.
 § 6. Ved udgifter til markedsføring i henhold til §§ 17 og 22 forstås i denne bekendtgørelse udgifter direkte forbundet med afsætningskampagner for specifikke produkter eller specifikke virksomheders produkter.
 Stk. 2. Udgifter til at informere om netværksaktiviteter og netværk af mindre fødevareproducenter forstås i denne bekendtgørelse ikke som udgifter til markedsføring.
 § 7. Ved landdistrikterne forstås i denne bekendtgørelse yder-, land- og mellemkommuner, som opdelt i denne bekendtgørelses bilag 1.
Kapitel 3 Administration Myndighed og kontrol § 8. FødevareErhverv træffer afgørelse efter denne bekendtgørelse.
Stk. 2. FødevareErhverv foretager kontrol i forbindelse med administrationen efter denne bekendtgørelse.
Kontrolbesøg på stedet, som led i den administrative kontrol, foretages af FødevareErhverv, eller den FødevareErhverv bemyndiger dertil.
 Stk. 3. Plantedirektoratet forestår den fysiske kontrol og den efterfølgende regnskabskontrol i henhold til bekendtgørelse om Plantedirektoratets opgaver og beføjelser.
 Stk. 4. FødevareErhverv og Plantedirektoratet kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktslovens § 12.
Ansøgning om tilsagn om tilskud § 9. Ansøgning om tilsagn om tilskud indsendes til FødevareErhverv på et særligt skema, der fås via FødevareErhvervs hjemmeside eller ved henvendelse til FødevareErhverv.
Ansøgningen skal indeholde en beskrivelse af aktiviteterne begrundet i målgruppens udfordringer og behov.
Stk. 2. Ansøgning kan indsendes fra den 9. maj og skal være modtaget i FødevareErhverv senest den 24. juni i ansøgningsåret.
FødevareErhverv kan fastsætte yderligere ansøgningsperioder, der offentliggøres på FødevareErhvervs hjemmeside senest fire uger før ansøgningsperiodens start.
I tilfælde, hvor sidste dag af ansøgningsperioden er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
Stk. 3. For projekter om netværksaktiviteter skal ansøgningen være vedlagt en erklæring med oplysning om samtlige deltagere i projektet og med samtlige deltageres underskrifter.
Erklæringen skal udfærdiges på en skabelon, som fås via FødevareErhvervs hjemmeside eller ved henvendelse til FødevareErhverv.
 Stk. 4. FødevareErhverv kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 10. FødevareErhverv træffer afgørelse om tilsagn om tilskud efter denne bekendtgørelse.
 Stk. 2. FødevareErhverv kan give afslag eller delvist afslag for ansøgninger, hvis FødevareErhverv vurderer, at effekten af det ansøgte projekt ikke i tilstrækkeligt omfang bidrager til at opfylde formålet med ordningen eller ikke er tilstrækkelig set i forhold til projektets samlede udgifter.
Stk. 3. Hvis de afsatte midler ikke giver mulighed for at imødekomme alle ansøgninger, foretager FødevareErhverv en prioritering af ansøgningerne.
Ved prioriteringen lægger FødevareErhverv vægt på 1) om projektaktiviteterne er beskrevet klart og præcist, 2) om der er kontinuitet og sammenhæng i projektaktiviteterne, 3) om projektet indeholder de nødvendige aktiviteter i forhold til projektets målsætning, 4) om de nødvendige aktører og kompetencer er til stede i forhold til projektets målsætning, 5) projektets relevans i forhold til netværksdeltagernes behov, for så vidt angår projekter i henhold til § 2, stk. 1, nr. 1 og 2, 6) projektets relevans i forhold til ordningens formål, 7) projektets forventede effekter i forhold til ordningens formål og 8) projektets budget i forhold til de planlagte aktiviteter.
Stk. 4. Ved prioritering af ansøgninger om projekter omfattet af § 13 lægger FødevareErhverv herudover vægt på projektets forventede effekter i forhold til 1) den forventede øgede afsætning af fødevarer omfattet af en EU-kvalitetsordning og 2) fremme af kendskabet til fødevarer omfattet af en EU-kvalitetsordning.
Kapitel 4 Tilsagnsberettigede projekter § 11. I henhold til § 2, stk. 1, nr. 1, kan der opnås tilsagn om tilskud til projekter om 1) erfaringsudveksling og kompetenceudvikling i netværket for at fremme mindre fødevareproducenters viden om produktion, produktudvikling og afsætning af fødevarer, og 2) netværkets afholdelse af offentlige kurser, seminarer, workshops eller lignende kortere uddannelsesforløb for mindre fødevareproducenter, for at øge deltagernes kompetencer inden for produktion, produktudvikling, og afsætning af fødevarer.
 Stk. 2. Der kan ikke gives tilsagn om tilskud til projekter, der omfatter individuel virksomhedsrådgivning.
 § 12. I henhold til § 2, stk. 1, nr. 2, kan der opnås tilsagn om tilskud til udgifter forbundet med gennemførelsen af en netværksaktivitet omfattet af § 2, stk. 1, nr. 1, til faciliteter i forbindelse med formidling rettet mod offentligheden af fødevareoplevelser, med det formål at fremme afsætningsmuligheder for fødevarer.
 Stk. 2. Projekter, der er omfattet af stk. 1, skal bidrage til at fastholde eller forøge udbuddet af forskellige fødevarer i landdistrikterne.
§ 13. I henhold til § 2, stk. 1, nr. 3, kan der opnås tilsagn om tilskud til projekter om 1) oplysningskampagner, 2) salgsfremstød, 3) PR-tiltag og reklame, 4) planlægning af og deltagelse i messer og udstillinger, 5) udarbejdelse af informations- og markedsføringsmateriale og 6) markedsundersøgelser, der er nødvendige for at gennemføre aktiviteter omfattet af nr. 5.
Kapitel 5 Netværksaktiviteter § 14. Tilsagn om tilskud til projekter omfattet af § 11 kan gives til mindre fødevareproducenter og andre aktører, der er relevante for at fremme mindre fødevareproducenters produktion, produktudvikling og afsætning af fødevarer, som deltager i projektet.
 Stk. 2. Offentlige myndigheder kan ikke modtage tilsagn om tilskud.
 Stk. 3. Producentorganisationer, som defineret i Rådets forordning (EF) nr. 1234/20071), eller medlemmer af en sådan producentorganisation, der i sit operationelle program i medfør af samme forordning har mulighed for at modtage støtte til aktiviteter som beskrevet i § 11, eller aktiviteter, der i hovedsagen svarer hertil, kan ikke modtage tilsagn om tilskud.
Betingelser for tilsagn om tilskud § 15. Det er en betingelse for tilsagn om tilskud til et projekt, at 1) mindst to mindre fødevareproducenter deltager i projektet, 2) de nødvendige tilladelser fra offentlige myndigheder er opnået inden anmodning om første udbetaling, 3) ansøger afgiver de oplysninger, FødevareErhverv anmoder om til brug for sagsbehandlingen, 4) projektet afsluttes på det tidspunkt, der er anført i ansøgningen, dog senest to år fra tilsagnsdatoen, medmindre FødevareErhverv i særlige tilfælde meddeler dispensation herfra, 5) tilsagnshaver indsender anmodning om slutudbetaling og afsluttende projektrapport rettidigt til FødevareErhverv, jf. § 31, stk. 4, 6) udbetalingsanmodning med tilhørende originale regnskabsbilag holdes tilgængelig i mindst fem år regnet fra datoen for afsluttende udbetaling af tilskud, 7) tilsagnshaver sikrer, at kontrolmyndigheden har adgang til projektområdet i forbindelse med kontrol, og 8) de samlede tilskudsberettigede udgifter til netværksaktiviteten beløber sig til mindst 100.000 kr.
 Stk. 2. FødevareErhverv kan i tilsagnet fastsætte yderligere betingelser for tilsagn om tilskud.
Tilskudsberettigede projektudgifter § 16. De tilskudsberettigede udgifter kan omfatte 1) udgifter til konsulentbistand, 2) udgifter til løn til tilsagnshavers personale, når udgiften kan dokumenteres ved faktura eller tilsvarende dokument, 3) rejseomkostninger og 4) udgifter til nyt undervisningsmateriale.
 Stk. 2. Udgifterne skal være nødvendige for at gennemføre projektet og skal være direkte relateret til gennemførelsen af projektet.
Stk. 3. FødevareErhverv kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at FødevareErhverv vurderer, at udgifterne er af væsentlig betydning for projektets gennemførelse.
§ 17. De tilskudsberettigede udgifter kan ikke omfatte 1) udgifter til tilsagnshavers eget arbejde, 2) udgifter til produktudvikling, 3) udgifter til markedsføring, 4) udgifter, som tilsagnshaver har afholdt, inden FødevareErhverv har givet tilladelse til at iværksætte projektet, jf. § 9, stk. 4, 5) udgifter til køb, leje og leasing af brugt udstyr og brugt materiel, 6) udgifter hvortil der er modtaget tilskud fra andre offentlige myndigheder, 7) finansierings- og pengeinstitutomkostninger, 8) udgifter til moms, med mindre denne endeligt bæres af tilsagnshaver, 9) køb af fast ejendom, herunder køb af jord og etablering af bygninger og andre faste anlæg, 10) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, og 11) udgifter til drift.
Beregning af tilskud § 18. Tilskud til kompetenceudvikling kan udgøre op til 80 pct. af de tilskudsberettigede udgifter.
 Stk. 2. I tilfælde, hvor der påregnes billetindtægter eller andre former for indtægter i forbindelse med projektet, modregnes summen af indtægterne i de samlede tilskudsberettigede projektudgifter.
Kapitel 6 Fælles faciliteter til formidling af fødevareoplevelser § 19. Tilsagn om tilskud til projekter omfattet af § 12 kan gives til mindre fødevareproducenter og andre aktører, der er relevante for at fremme mindre fødevareproducenters produktion, produktudvikling og afsætning af fødevarer, som deltager i projektet.
 Stk. 2. Offentlige myndigheder kan ikke modtage tilsagn om tilskud.
 Stk. 3. Producentorganisationer, som defineret i Rådets forordning (EF) nr. 1234/2007, eller medlemmer af en sådan producentorganisation, der i sit operationelle program i medfør af samme forordning har mulighed for at modtage støtte til aktiviteter som beskrevet i § 12, eller aktiviteter, der i hovedsagen svarer hertil, kan ikke modtage tilsagn om tilskud.
Betingelser for tilsagn om tilskud § 20. Det er en betingelse for tilsagn om tilskud til et projekt, at 1) de nødvendige tilladelser fra offentlige myndigheder er opnået inden anmodning om første udbetaling, 2) ansøger afgiver de oplysninger, FødevareErhverv anmoder om til brug for sagsbehandlingen, 3) projektet afsluttes på det tidspunkt, der er anført i ansøgningen, dog senest to år fra tilsagnsdatoen, medmindre FødevareErhverv i særlige tilfælde meddeler dispensation herfra, 4) tilsagnshaver indsender anmodning om slutudbetaling og afsluttende projektrapport rettidigt til FødevareErhverv, jf. § 31, stk. 4, 5) udbetalingsanmodning med tilhørende originale regnskabsbilag holdes tilgængelig i mindst fem år regnet fra datoen for afsluttende udbetaling af tilskud, 6) tilsagnshaver sikrer, at kontrolmyndigheden har adgang til projektområdet i forbindelse med kontrol, 7) faciliteterne opføres i landdistrikterne eller udbreder viden om produktion, produktudvikling eller afsætning af fødevarer i landdistrikterne, 8) de samlede tilskudsberettigede udgifter udgør et beløb, der ikke overstiger 400.000 kr., og som kan rummes indenfor den ramme for de minimisstøtte, som den enkelte ansøger er omfattet af efter Kommissionens forordning (EF) nr. 1535/2007 af 20. december 2007, om anvendelse af EF-traktatens artikel 87 og 88 på de minimisstøtte til produktion af landbrugsprodukter, eller Kommissionens forordning (EF) nr. 1998/2006 af 15. december 2006, om anvendelse af traktatens artikel 87 og 88 på de minimisstøtte, og 9) alt materiale til brug for dokumentation af overholdelse af kravene i forordningerne nævnt i nr. 8, skal opbevares i 10 år fra den dato, hvor tilskuddet blev modtaget.
 Stk. 2. FødevareErhverv kan i tilsagnet fastsætte yderligere betingelser for tilsagn om tilskud.
Tilskudsberettigede projektudgifter § 21. De tilskudsberettigede udgifter kan omfatte 1) udgifter til informationsmaterialer, 2) udgifter til køb af nyt udstyr og nye materialer, 3) udgifter til digitale platforme og 4) udgifter forbundet med udviklingen af informationsmaterialer og digitale platforme i henhold til nr. 1 og 3.
 Stk. 2. Udgifterne skal være nødvendige for at gennemføre projektet og skal være direkte relateret til gennemførelsen af projektet.
Stk. 3. FødevareErhverv kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at FødevareErhverv vurderer, at udgifterne er af væsentlig betydning for projektets gennemførelse.
§ 22. De tilskudsberettigede udgifter kan ikke omfatte 1) udgifter til produktudvikling, 2) udgifter til markedsføring, 3) udgifter, som tilsagnshaver har afholdt, inden FødevareErhverv har givet tilladelse til at iværksætte projektet, jf. § 9, stk. 4, 4) udgifter til køb, leje og leasing af brugt udstyr og materiel, 5) udgifter hvortil der er modtaget tilskud fra andre offentlige myndigheder, 6) finansierings- og pengeinstitutomkostninger, 7) udgifter til moms, med mindre denne endeligt bæres af tilsagnshaver, 8) køb af fast ejendom, herunder køb af jord og etablering af bygninger og andre faste anlæg, 9) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, og 10) udgifter til drift.
Beregning af tilskud § 23. Tilskud til faciliteter til formidling kan udgøre op til 50 pct. af de tilskudsberettigede udgifter.
Stk. 2. FødevareErhverv fastsætter værdien af udstyr m.v., der efter FødevareErhvervs vurdering har værdi efter projektets afslutning.
Værdien modregnes i opgørelsen af de samlede tilskudsberettigede projektudgifter.
Kapitel 7 Information og markedsføring af fødevarer omfattet af en EU-kvalitetsordning § 24. Tilsagn om tilskud til projekter omfattet af § 13 kan kun gives til producentsammenslutninger.
 Stk. 2. Erhvervs- og brancheorganisationer kan ikke modtage tilsagn om tilskud.
 Stk. 3. Producentorganisationer, som defineret i Rådets forordning (EF) nr. 1234/2007, eller medlemmer af en sådan producentorganisation, der i sit operationelle program i medfør af samme forordning har mulighed for at modtage støtte til aktiviteter som beskrevet i § 13, eller aktiviteter, der i hovedsagen svarer hertil, kan ikke modtage tilsagn om tilskud.
Betingelser for tilsagn om tilskud § 25. Det er en betingelse for tilsagn om tilskud til et projekt, at 1) de nødvendige tilladelser fra offentlige myndigheder er opnået inden anmodning om første udbetaling, 2) ansøger afgiver de oplysninger, som FødevareErhverv anmoder om til brug for sagsbehandlingen, 3) projektet afsluttes på det tidspunkt, der er anført i ansøgningen, dog senest to år fra tilsagnsdatoen, medmindre FødevareErhverv i særlige tilfælde meddeler dispensation herfra, 4) tilsagnshaver indsender anmodning om slutudbetaling og afsluttende projektrapport rettidigt til FødevareErhverv, jf. § 31, stk. 4, 5) udbetalingsanmodning med tilhørende originale regnskabsbilag holdes tilgængelig i mindst fem år, regnet fra datoen for afsluttende udbetaling af tilskud, 6) tilsagnshaver sikrer, at kontrolmyndigheden har adgang til projektområdet i forbindelse med kontrol, 7) de tilskudsberettigede udgifter beløber sig til mindst 100.000 kr., 8) fødevaren omfattet af projektet, er omfattet af Rådets forordning (EF) nr. 510/2006 af 20. september 2006 om beskyttet oprindelsesbetegnelse og geografisk betegnelse for landbrugsprodukter og levnedsmidler, 9) aktiviteterne ikke er målrettet specifikke virksomheders handelsmærker og produkter, 10) aktiviteterne gennemføres på EUs indre marked, og 11) det forud for publiceringen af alle informations- og kampagnematerialer er dokumenteret for FødevareErhverv, at materialerne er mærket med EUs mærke for beskyttet oprindelsesbetegnelse og geografiske betegnelse for landbrugsprodukter og levnedsmidler.
 Stk. 2. FødevareErhverv kan i tilsagnet fastsætte yderligere betingelser for tilskud.
Tilskudsberettigede projektudgifter § 26. De tilskudsberettigede udgifter kan omfatte 1) udgifter til konsulentbistand, 2) udgifter til køb og til leje med købsmulighed af nye materialer og nyt udstyr, 3) udgifter til rejser for medlemmer af producentsammenslutningen og 4) udgifter til løn til personale i producentsammenslutningen, når udgiften kan dokumenteres ved faktura eller tilsvarende dokument.
 Stk. 2. Udgifterne skal være nødvendige for at gennemføre projektet og skal være direkte relateret til gennemførelsen af projektet.
Stk. 3. FødevareErhverv kan efter ansøgning godkende andre udgifter end de i stk. 1 nævnte som tilskudsberettigede.
Det er en betingelse for godkendelse, at FødevareErhverv vurderer, at udgifterne er af væsentlig betydning for projektets gennemførelse.
§ 27. De tilskudsberettigede udgifter kan ikke omfatte 1) udgifter, som tilsagnshaver har afholdt, inden FødevareErhverv har givet tilladelse til at iværksætte projektet, jf. § 9, stk. 4, 2) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 3) udgifter hvortil der er modtaget tilskud fra andre offentlige myndigheder, 4) finansierings- og pengeinstitutomkostninger, 5) udgifter til moms, med mindre denne endeligt bæres af tilsagnshaver, og 6) udgifter til køb, leje og leasing af brugte maskiner og brugt udstyr.
Beregning af tilskud § 28. Tilskud til informations- og markedsføringsaktiviteter kan udgøre op til 70 pct. af de tilskudsberettigede udgifter.
Kapitel 8 Ændring af projektet og indtræden i tilsagn § 29. Ændring af et projekt kan godkendes af FødevareErhverv på betingelse af, at ændringen efter FødevareErhvervs vurdering er i overensstemmelse med projektets formål.
Ansøgning om ændring af et projekt skal godkendes af FødevareErhverv, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
Stk. 3. Anmodning om ændring af et projekt skal være modtaget i FødevareErhverv senest to måneder før den dato, hvor projektet senest skal være afsluttet.
FødevareErhverv kan i særlige tilfælde meddele dispensation fra denne frist.
§ 30. FødevareErhverv kan efter ansøgning tillade, at en anden, der ifølge §§ 14, 19 eller 24, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
 Stk. 2. Ansøgning efter stk. 1 skal indgives på et særligt skema, der fås via FødevareErhvervs hjemmeside eller ved henvendelse til FødevareErhverv.
Kapitel 9 Udbetaling af tilskud § 31. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter, samt projektets indtægter, der skal kunne dokumenteres.
Anmodning om udbetaling af tilskud skal indgives på et særligt skema og vedlægges en revisorerklæring fra en statsautoriseret eller registreret revisor.
Skema og formular til revisorerklæring fås via FødevareErhvervs hjemmeside eller ved henvendelse til FødevareErhverv.
Stk. 2. FødevareErhverv regulerer tilskudsbeløbet i forhold til projektets faktiske indtægter.
Tilskudsbeløbet kan dog ikke forhøjes ud over tilsagnsbeløbet.
Stk. 3. Tilskud kan udbetales i to rater.
Den enkelte rate skal udgøre mindst 20 pct. af det samlede tilsagnsbeløb.
Stk. 4. Anmodning om slutudbetaling skal være modtaget i FødevareErhverv senest tre måneder efter datoen, hvor projektet senest skal være afsluttet.
FødevareErhverv kan i særlige tilfælde meddele dispensation fra denne frist.
Anmodning om slutudbetaling skal, udover hvad der kræves efter stk. 1, være vedlagt afsluttende projektrapport.
Den afsluttende projektrapport skal udfærdiges på et særligt skema, som fås via FødevareErhvervs hjemmeside eller ved henvendelse til FødevareErhverv.
 Stk. 5. Tilskuddet overføres til tilsagnshavers NemKonto.
Kapitel 10 Underretningspligt § 32. Tilsagnshaver skal i hele perioden, hvor betingelserne for tilsagn om tilskud skal opfyldes, på forlangende afgive erklæring til FødevareErhverv om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give FødevareErhverv meddelelse om forhold, der kan medføre bortfald af tilsagn eller tilbagebetaling af tilskud efter § 33.
Kapitel 11 Bortfald af tilsagn og tilbagebetaling af tilskud § 33. Tilsagn om tilskud bortfalder, hvis 1) betingelserne for tilsagn om tilskud ikke er opfyldt, 2) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 3) projektet ikke gennemføres i overensstemmelse med tilsagnet, 4) tilsagnshaver tilsidesætter sine pligter efter landdistriktslovens § 11, stk. 2, eller 5) tilsagnshaver ikke overholder sin underretningspligt efter § 32 i denne bekendtgørelse.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 12 Force majeure § 34. FødevareErhverv anerkender følgende begivenheder som force majeure:
 1) Tilsagnshavers død.
 2) Tilsagnshavers uarbejdsdygtighed i længere tid.
 3) Ekspropriation, hvis en sådan ekspropriation ikke kunne forudses på tidspunktet for tilsagnshavers modtagelse af tilsagnet.
 4) En alvorlig naturkatastrofe, der i væsentlig grad berører arealer, der er omfattet af projektet.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. FødevareErhverv kan i ganske særlige tilfælde anerkende andre begivenheder som force majeure, end de der er nævnt i stk. 1.
Stk. 4. Hvis tilsagnshaver eller dennes dødsbo ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 13 Klageadgang § 35. Afgørelser, truffet af FødevareErhverv i medfør af denne bekendtgørelse, kan påklages til Fødevareministeriets Klagecenter.
Stk. 2. Klagen skal indgives gennem FødevareErhverv.
Klagen skal være modtaget i FødevareErhverv senest fire uger efter modtagelsen af den afgørelse, klagen vedrører.
 Stk. 3. FødevareErhverv kan genoptage en sag, efter at der er indgivet klage.
Kapitel 14 Ikrafttræden § 36. Bekendtgørelsen træder i kraft den 6. maj 2011.
§ 37. Bekendtgørelse nr. 909 af 13. juli 2010 om tilskud til netværksaktiviteter, der kan fremme mindre fødevarevirksomheders afsætning af fødevarer ophæves.
Bekendtgørelsen finder dog fortsat anvendelse for tilsagn, der er givet i medfør heraf, og ansøgninger, der er modtaget i FødevareErhverv inden den 6. maj 2011.
FødevareErhverv, den 2. maj 2011 Arent B.
Josefsen / Steen Bonde Bilag 1 Oversigt over kommuner inddelt i yderkommuner, landkommuner og mellemkommuner 1) Rådets forordning (EF) nr. 1234/2007 af 22. oktober 2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen).
