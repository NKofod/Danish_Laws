Offentligt ansattes ytringsfrihed - § 46 i reglementet for Det kgl.
Teater og Kapel Overfor ministeriet for kulturelle anliggender rejst spørgsmålet om rækkevidden af en bestemmelse i reglementet for Det kongelige Teater og Kapel om de ansattes tavshedspligt i forhold til grundlovens § 77.
(J. nr. 1984-336-70) I forbindelse med min behandling af en konkret sag blev jeg opmærksom på, at ministeriet for kulturelle anliggenders reglement af 31. marts 1971 for Det kongelige Teater og Kapel i § 46 indeholdt følgende bestemmelse:
»Ingen ansat må fremsætte eller foranledige offentlig kritik af teatret eller nogen der ansat, udsprede rygter eller uberettiget videregive oplysninger om teatrets forhold.« Under henvisning hertil anmodede jeg i skrivelse af 27. marts 1984 ministeriet om en udtalelse om rækkevidden af bestemmelsen i forhold til grundlovens § 77.
 Grundlovsbestemmelsen har følgende indhold:
»Enhver er berettiget til på tryk, i skrift og tale at offentliggøre sine tanker, dog under ansvar for domstolene.
Censur og andre forebyggende forholdsregler kan ingensinde på ny indføres.« I anledning af min henvendelse meddelte ministeriet for kulturelle anliggender i skrivelse af 26. juni 1984 efter indhentet udtalelse fra Det kgl.
Teater, at det på det foreliggende grundlag var ministeriets opfattelse, at bestemmelsen i reglementets § 46 burde søges ændret snarest muligt, således at man i denne forbindelse tog hensyn til de skridt, som betænkning om tavshedspligt (nr. 998/84) ville give anledning til.
 Jeg fandt herefter ikke grundlag for at foretage videre.
