Nr BTL 3 Betænkning over Forslag til lov om ændring af lov om forsikring mod følger  

 af arbejdsskade og lov om forsikringsvirksomhed (Indførelse af en ny struktur  

 på arbejdsskadeområdet, oprettelse af Arbejdsmarkedets Erhvervssygdomssikring  

 og ophævelse af forsikringstekniske særregler om arbejdsskadeforsikring m.v.)  

  

 Nr L 3 1997-98. 2. samling Afgivet af Socialudvalget Afgivet: 19980423 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
De Kommunale Arbejdsgivere, Den Kristelige Fagbevægelse og Forsikringsselskabet for Erhvervssygdomme A/S.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller udvalget lovforslaget til vedtagelse med det af  

 socialministeren stillede ændringsforslag.
Et mindretal (Enhedslistens medlem af udvalget) bemærker, at  

 arbejdsulykkeområdet også bør inddrages under Arbejdsmarkedets  

 Erhvervssygdomsforsikring.
Mindretallet finder det hensigtsmæssigt, hvis  

 Arbejdsmarkedets Erhvervssygdomsforsikring udvikler et bidragssystem, der  

 dels indbygger fremtidige risici og andre arbejdsmiljøoplysninger, der kan  

 motivere arbejdsgiverne til forebyggende arbejde og til fuld  

 skadesanmeldelse, og dels inddrager de praktiserende læger, der i praksis er  

 dem, der skal kunne konstatere skaderne.
Endelig mener mindretallet, at  

 arbejdersiden skal sikres en bedre repræsentation i Arbejdsmarkedets  

 Erhvervssygdomsforsikrings bestyrelse.
Æ n d r i n g s f o r s l a g Af socialministeren, tiltrådt af udvalget:
Til § 3 1) I stk. 5 indsættes to steder efter  

 »forsikringstagerne«: »og de sikrede«.
B e m æ r k n i n g e r Til nr. 1 Bestemmelserne i lovforslagets § 3, stk. 5, om overdragelse af  

 forsikringsbestande til Arbejdsmarkedets Erhvervssygdomssikring svarer til  

 bestemmelser om bestandsoverdragelser i § 157 i lov om forsikringsvirksomhed.
Reglerne om bestandsoverdragelser i lov om forsikringsvirksomhed har  

 bestået i stort set uændret form siden begyndelsen af dette århunderede, og  

 der findes således en ganske betydelig praksis på dette område.
I forbindelse  

 med behandlingen af nærværende lovforslag er der imidlertid rejst tvivl om,  

 hvorvidt bestemmelserne tager højde for den særlige ordning i  

 arbejdsskadeforsikringen, hvor skadelidte og andre sikrede almindeligvis er  

 3. parten og ikke forsikringstageren og dermed, hvorvidt bestemmelsen er  

 anvendelig ved overdragelser af bestande af erhvervssygdomsforsikringer til  

 Arbejdsmarkedets Erhvervssygdomssikring.
 Med ændringen tydeliggøres det derfor, at et forsikringsselskabs  

 overdragelse af en bestand af erhvervssygdomsforsikringer til  

 Arbejdsmarkedets Erhvervssygdomssikring medfører, at selskabet mod et  

 passende vederlag befries for ansvar over for såvel forsikringstagerne som de  

 sikrede.
 Ændringen har ingen økonomiske og administrative konsekvenser.
Jørn Pedersen (S) Inger Bierbaum (S) Else Marie Mortensen (S) Karen J.  

 Klint (S) Grete Schødts (S) Villy Søvndal (SF) Yvonne Herløv Andersen (CD)  

 Anders Samuelsen (RV) Jette Gottlieb (EL) Erik Larsen (V) Else Winther  

 Andersen (V) Tove Fergo (V) Rikke Hvilshøj (V) Jens Heimburger (KF) Knud Erik  

 Kirkegaard (KF) Inge Refshauge (DF) Tove Videbæk (KRF) Fremskridtspartiet havde ikke medlemmer i udvalget.
