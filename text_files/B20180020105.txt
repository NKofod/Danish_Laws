Bekendtgørelse om betingelser for Tempo 100-kørsel med campingbil1) I medfør af § 43, stk. 8, og § 118, stk. 9, 1. pkt., i færdselsloven, jf. lovbekendtgørelse nr. 38 af 5. januar 2017, som ændret ved lov nr. 1557 af 19. december 2017, fastsættes efter bemyndigelse i henhold til § 7, stk. 1, i bekendtgørelse nr. 453 af 11. maj 2017 om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter:
Definitioner § 1. I denne bekendtgørelse forstås ved:
 1) Campingbil: Personbil eller stor personbil med en tilladt totalvægt over 3.500 kg til og med 7.500 kg, der er indrettet til beboelse.
 2) Forhandler: En i Køretøjsregisteret oprettet forhandler, der kan registrere fabriksnye, EU-typegodkendte køretøjer uden forudgående syn og godkendelse, når køretøjet forinden er oprettet i Køretøjsregisteret af køretøjsfabrikanten eller dennes repræsentant på baggrund af EU-overensstemmelseserklæringen (CoC-dokumentet).
 3) Tempo 100-godkendelsesattest: Attest, der udstedes af en synsvirksomhed eller en forhandler i forbindelse med godkendelse af en dansk eller udenlandsk registreret campingbil til Tempo 100-kørsel og som fungerer som dokumentation for, at campingbilen er godkendt til Tempo 100-kørsel.
 4) Tempo 100-mærke: Et dansk mærke, jf. bilag 1, der viser, at campingbilen er godkendt til Tempo 100-kørsel.
Tempo 100-kørsel § 2. Campingbiler, der opfylder betingelserne i denne bekendtgørelse, må køre med op til 100 km i timen på motorvej og op til 80 km i timen på andre veje end motorveje.
 § 3. Under Tempo 100-kørsel skal en dansk registreret campingbil være godkendt og registreret til Tempo 100-kørsel og være forsynet med et Tempo 100-mærke, der er synligt lige bagfra.
Stk. 2. Under Tempo 100-kørsel skal en udenlandsk registreret campingbil 1) være godkendt til Tempo 100-kørsel af en dansk synsvirksomhed, jf. § 6, eller 2) være omfattet af en tilsvarende ordning i den stat, hvor campingbilen er registreret, hvis statens myndighed overfor Færdselsstyrelsen har dokumenteret, at Tempo 100-ordningen i staten omfatter betingelser, der svarer til de tekniske krav, der er anført i § 4, nr. 1-4, og at campingbilen er underlagt nationale regler om periodisk syn.
Stk. 3. Under Tempo 100-kørsel efter stk. 2, nr. 1, skal en udenlandsk registreret campingbil være forsynet med et Tempo 100-mærke, der er synligt lige bagfra.
Campingbilen skal endvidere medbringe campingbilens gyldige Tempo 100-godkendelsesattest, jf. § 6, stk. 2.
 Stk. 4. Under Tempo 100-kørsel efter stk. 2, nr. 2, skal en udenlandsk registreret campingbil være forsynet med de mærker og medbringe den dokumentation, som er påkrævet i henhold til den Tempo 100-ordning, hvor campingbilen er registreret.
 Stk. 5. Under Tempo 100-kørsel må campingbilen ikke være tilkoblet et påhængskøretøj.
 Stk. 6. Godkendte udenlandske ordninger, jf. stk. 2, nr. 2 offentliggøres på Færdselsstyrelsens hjemmeside.
 Stk. 7. Er betingelserne for Tempo 100-kørsel i stk. 1-5 ikke opfyldt, foretages kørslen efter færdselslovens § 43, stk. 2, og § 43, stk. 4, 1. pkt.
 Stk. 8. Dokumentation efter stk. 4 skal være udfærdiget på dansk, engelsk, norsk, svensk eller tysk og kan forevises elektronisk i form af foto eller scannet materiale.
Betingelser for godkendelse af campingbil til Tempo 100-kørsel § 4. For at blive godkendt til Tempo 100-kørsel skal campingbilen opfylde følgende betingelser:
 1) Campingbilen skal af køretøjsfabrikanten eller dennes repræsentant være angivet som egnet til kørsel med mindst 100 km i timen.
 2) Campingbilen skal være forsynet med godkendte sikkerhedsseler og seleforankringer ved alle siddepladser, der må anvendes under kørsel.
 3) Campingbilen skal have tydelig afmærkning, der angiver hvilke siddepladser i beboelsesdelen, der må anvendes under kørsel.
 4) Campingbilen skal være forsynet med ABS-bremser.
Stk. 2. Er campingbilen registreret i en stat udenfor EU/EØS, skal der, ud over betingelserne nævnt i stk. 1, foreligge dokumentation for, at campingbilen er underlagt nationale regler om periodisk syn.
Hyppighed og omfang af det periodiske syn skal mindst svare til bestemmelserne i Europa-Parlamentets og Rådets direktiv 2014/45/EU af 3. april 2014 om periodisk teknisk kontrol med motorkøretøjer og påhængskøretøjer dertil og om ophævelse af direktiv 2009/40/EF.
Godkendelse og registrering til Tempo 100-kørsel samt udlevering af Tempo 100-mærke § 5. En dansk registreret campingbil kan godkendes til Tempo 100-kørsel 1) ved syn efter de almindelige regler i bekendtgørelse om godkendelse og syn af køretøjer, eller 2) af forhandleren uden forudgående syn, hvis køretøjet er en fabriksny EU-typegodkendt campingbil.
 Stk. 2. Når en synsvirksomhed ved syn har konstateret, at campingbilen opfylder betingelserne i § 4, nr. 1-4, registrerer synsvirksomheden campingbilen til Tempo 100-kørsel i Køretøjsregisteret og udleverer et Tempo 100-mærke, jf. dog stk. 3.
 Stk. 3. I tilfælde omfattet af stk. 2, udsteder synsvirksomheden indtil 1. januar 2019 en Tempo 100-godkendelsesattest til campingbil, som opfylder betingelserne i § 4, nr. 1-4. Synsvirksomheden skal ikke udstede en Tempo 100-godkendelsesattest, hvis campingbilen registreres til Tempo 100-kørsel i Køretøjsregistret.
 Stk. 4. Når det er dokumenteret overfor en forhandler, at en fabriksny EU-typegodkendt campingbil opfylder betingelserne i § 4, nr. 1-4, registrerer forhandleren campingbilen til Tempo 100-kørsel i Køretøjsregistret og udleverer et Tempo 100-mærke, jf. dog stk. 5.
 Stk. 5. I tilfælde omfattet af stk. 4, udsteder forhandleren indtil 1. januar 2019 en Tempo 100-godkendelsesattest til en campingbil, som opfylder betingelserne i § 4, nr. 1-4. Forhandleren skal ikke udstede en Tempo 100-godkendelsesattest, hvis campingbilen registreres til Tempo 100-kørsel i Køretøjsregistreret.
 § 6. En udenlandsk registreret campingbil godkendes til Tempo 100-kørsel ved syn efter de almindelige regler i bekendtgørelse om godkendelse og syn af køretøjer.
Stk. 2. Når en synsvirksomhed ved syn har konstateret, at campingbilen opfylder betingelserne i § 4, nr. 1-4, udleverer synsvirksomheden en Tempo 100-godkendelsesattest og et Tempo 100-mærke.
En udenlandsk registreret campingbil registreres ikke til Tempo 100-kørsel i Køretøjsregistret.
 Stk. 3. En udenlandsk registreret campingbil, som opfylder betingelserne i § 3, stk. 2, nr. 2, er godkendt til Tempo 100-kørsel uden forudgående godkendelse.
Krav til Tempo 100-mærket og leverandør af mærket § 7. Tempo 100-mærket skal være udformet i overensstemmelse med kravene i bilag 1.
 Stk. 2. En leverandør af Tempo 100-mærker skal være godkendt af Færdselsstyrelsen.
 Stk. 3. Konstaterer Færdselsstyrelsen, at de mærker en godkendt leverandør leverer, ikke lever op til kravene i bilag 1, tilbagekalder Færdselsstyrelsen godkendelsen af leverandøren.
 Stk. 4. Godkendte leverandører af Tempo 100-mærker offentliggøres på Færdselsstyrelsens hjemmeside.
Afmelding af registrering til Tempo 100-kørsel § 8. Campingbilens registrerede ejer kan til enhver tid afmelde registreringen til Tempo 100-kørsel i Køretøjsregisteret på betingelse af, at Tempo 100-mærket samtidig fjernes fra campingbilen.
 Stk. 2. Konstateres det i forbindelse med syn, at de tekniske krav i § 4, nr. 1-4, ikke længere er opfyldt, skal synsvirksomheden afmelde registrering til Tempo 100-kørsel i Køretøjsregisteret og sikre, at Tempo 100-mærket fjernes fra campingbilen.
Erstatningsmærker § 9. Et Tempo 100-mærke, der er beskadiget således, at teksten 100 eller mærkets røde kant ikke er fuldt synligt, skal udskiftes med et erstatningsmærke.
 Stk. 2. En synsvirksomhed må udlevere et erstatningsmærke, hvis en campingbil, der er godkendt til Tempo 100-kørsel, ikke længere er forsynet med et Tempo 100-mærke.
Straf § 10. Med bøde straffes den, som fører en campingbil med Tempo 100-mærke, uden at campingbilen er godkendt til Tempo 100-kørsel, jf. § 5.
Ikrafttrædelsesbestemmelser § 11. Bekendtgørelsen træder i kraft den 15. marts 2018.
Trafik-, Bygge- og Boligstyrelsen, den 12. marts 2018 Carsten Falk Hansen / Stefan Søsted Bilag 1 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
