 Erstatning for skade på fast ejendom.  

 Eget arbejde.
 Told-og Skattestyrelsen meddeler i forbindelse med  

 skaderne efter stormene i vinteren 1999/2000, hvorledes erstatninger for  

 skade på fast ejendom skal behandles skattemæssigt, når  

 erstatningsbeløbet omfatter et beløb for skadelidtes eget  

 arbejde.
Reference EBL §§ 2,10 AL §§ 21,24 LV 1999  E.B.2.2 , 2.3, E.C.4.7, E.J.2.7 Told-og Skattestyrelsen er blevet bedt om en vejledende  

 udtalelse vedrørende den skattemæssige behandling af en  

 skadeserstatning i relation til skade på fast ejendom, når  

 udbetalingen omfatter et beløb for skadelidtes eget arbejde.
 Told-og Skattestyrelsen skal i den anledning meddele:
 Som det fremgår af skatteministerens svar, gengivet  

 i TfS 1994,626, afhænger den skattemæssige behandling af en  

 forsikringserstatning af, hvilket tab erstatningen skal dække.
 Med udgangspunkt i det stillede spørgsmål,  

 hvor der var tale om skade på et parcelhus, præciserede  

 ministeren, at erstatningen var skattefri for skadelidte.
 Det fremgår desuden af skatteministerens svar, at  

 det er et selvstændigt spørgsmål, om værdi af eget  

 arbejde beskattes.
 Som udgangspunkt betragtes en udgift, der spares, ved at  

 skatteyderen udfører et arbejde, som han ellers måtte betale  

 andre for at udføre, ikke som en indkomst, hvorfor der følgelig  

 ikke sker nogen beskatning.
 Det er imidlertid antaget i praksis, at beskæftigede  

 i byggebranchen beskattes af værdien af eget arbejde og  

 mestersalær, når arbejdet er udført inden for  

 skatteyderens eget arbejds- og fagområde, og når arbejdet har  

 skabt et omsætteligt formuegode af pengeværdi for  

 skatteyderen.
 Til det nu stillede spørgsmål skal Told-og  

 Skattestyrelsen bemærke følgende:
 Hvis en forsikringserstatning dækker  

 værditabet på en beskadiget ejendom, behandles den udbetalte  

 erstatning skattemæssigt efter reglerne i  

 ejendomsavancebeskatningsloven (EBL) og afskrivningsloven (AL).
 Efter reglerne i EBL og AL er den skattemæssige  

 behandling af erstatningsbeløbet afhængig af, i hvilket omfang  

 det modtagne erstatningsbeløb anvendes til genopførelse af den  

 skadelidte ejendom.
Det påvirker derimod ikke den skattemæssige  

 behandling af skadeserstatningen, hvordan erstatningsbeløbet er  

 fastsat.
Det er således som udgangspunkt uden betydning for den  

 skattemæssige behandling af skadeserstatningen, om  

 erstatningsbeløbet er fastsat ud fra en værdifastsættelse  

 af arbejdsindsatsen, hvis skadelidte selv skal eller har udbedret den  

 skadelidte ejendom.
Udgangspunktet er, at erstatningssummer sidestilles med  

 salgssummer.
Ejendomsavance og genvundne afskrivninger i forbindelse med  

 modtagelse af en forsikringserstatning skal således opgøres og  

 beskattes efter reglerne i EBL og AL.
Der er imidlertid i EBL og AL skabt mulighed for at  

 udskyde beskatningen, i det omfang den udbetalte forsikringserstatning  

 anvendes til afholdelse af udgifter til genopførelse af den skadelidte  

 ejendom.
Også for det tilfælde at, erstatningsbeløbet  

 overstiger genopførelsesudgifterne, er der mulighed for at udskyde  

 beskatning, i det omfang forskelsbeløbet kan rummes i  

 afskrivningsgrundlaget/anskaffelsessummen.
 Det er således afgørende for den  

 skattemæssige behandling, i hvilket omfang skadelidte har anvendt  

 forsikringserstatningsbeløbet på genopførelsesudgifter,  

 f.eks. materialer, lønnet arbejdskraft etc.
 Udgifter som skadelidte sparer ved selv at udføre  

 et arbejde, som han ellers måtte betale andre for at udføre,  

 henregnes som udgangspunkt ikke til genopførelsesudgifter i relation  

 til EBL og AL.
 Hvis skadelidte beskattes af værdien af eget  

 arbejde, medregnes værdien i genopførelsesudgifterne i  

 overensstemmelse med praksis, hvorefter en ejendoms anskaffelsessum reguleres  

 med værdi af eget arbejde i de tilfælde, hvor beskatning har  

 fundet sted.
