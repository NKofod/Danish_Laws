Skriftlig fremsættelse (4. oktober 2012) Miljøministeren: (Ida Auken):
 Herved tillader jeg mig for Folketinget at fremsætte:
Forslag til lov om ændring af lov miljøbeskyttelse (Ændring af godtgørelsesordningen i forbindelse med boringer) (Lovforslag nr.
L 20) Med vedtagelse Grøn vækst loven i juni 2011 blev der i miljøbeskyttelsesloven indført et forbud mod erhvervsmæssig og offentlig anvendelse af pesticider, gødskning og dyrkning inden for en beskyttelseszone på 25 meter omkring boringer, der indvinder vand til almene vandforsyningsanlæg, jf. miljøbeskyttelseslovens § 21 b. 25 meters beskyttelseszonen blev modsvaret af en lovbestemt og standardiseret godtgørelse (429 kr. årligt) til dækning af det tab, som følger af forbuddet i § 21 b.
Som det fremgår af bemærkningerne til Grøn vækst lovforslaget, er det kun er de grundejere, som har boringen på sin grund, som har krav på godtgørelse i henhold til § 64 c.
De øvrige grundejere, som omfattes af 25 meters beskyttelseszonen, har således ikke krav på godtgørelse.
 Efter lovens vedtagelse blev Miljøministeriet gjort opmærksom på, at vandforsyningsselskaberne ved ca. 50 pct. af boringerne har opkøbt det areal, hvorpå boringen er beliggende.
Med lovforslaget indføres der mulighed for, at ejeren af størstedelen af den grund, som er omfattet af miljøbeskyttelseslovens beskyttelseszone på 25 meter omkring boringer, der indvinder vand til almene vandforsyningsanlæg, får krav på godtgørelse i de tilfælde, hvor et vandforsyningsselskab har opkøbt det areal, hvorpå boringen er beliggende.
Lovforslaget bringer således de gældende regler i overensstemmelse med den oprindelige hensigt med loven.
 Herudover indebærer lovforslaget, at der foretages en række sproglige præciseringer i miljøbeskyttelseslovens § 21 b og § 64 c.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
