 Da det er almindeligt forekommende, at Ejere af Kadavere tilkalder en  

 lokal Slagter til Afhudning af Kadaverne, skal man anmode d'Herrer Dyrlæger  

 om i paakommende Tilfælde at gøre Ejere af selvdøde Heste, Hornkvæg, Faar,  

 Geder eller Svin bekendt med at Kadavere i Henhold til § 1 i Lov Nr.  

 424 af 30. Juni 1922 om Anvendelse af selvdøde Dyr m.m. kun maa sælges til en  

 autoriseret Destruktionsanstalt og ikke overlades til Slagtere, at  

  Kadaverne, saafremt de ikke sælges som førnævnt, skal nedgraves paa Stedet  

 paa betryggende Maade i Jorden eller afkoges til Sæbe eller Kreaturfoder,  

 samt at Anvendelse af Kadavere i raa Tilstand til Føde for Dyr kun er  

 tilladt, saafremt de efter Dyrlægeerklæring ikke kan antages at give  

 Anledning til Udbredelse af smitsom Sygdom.
 Med henvisning hertil samt til, at Slagtere ikke vil kunne betale en  

 højere Pris og i Almindelighed endog er nødsaget til at betale en lavere Pris  

 for Huderne end Destruktionsanstalterne kan betale for Kadaverne, skal man  

 anmode d'Herrer Dyrlæger om at tilraade Kadaverejerne at sætte sig i  

 telefonisk Forbindelse med en af de nærmestliggende Destruktionsanstalter,  

 jfr. vedlagte fortegnelse, der derefter vil afhente det paagældende Kadaver.
 Man skal derhos indskærpe, at syge Dyr af samme Art som fornævnte efter  

 Slagtning, skal behandles som et Kadaver, medmindre Dyrlægen, i  

 Overensstemmelse med de til enhver Tid af Landbrugsministeriet foreskrevne  

 Undersøgelses- og Bedømmelsesregler, godkender og stempler Kødet som  

 anvendelig til Menneskeføde.
 Det tilføjes, at der ved syge Dyr forstaas saadanne, som før Slagtningen  

 viser sig syge eller som efter Slagtningen viser betydelige sygelige  

 Tilstande, jfr. landbrugsministeriets Bekendtgørelse Nr. 256 af 23. November  

 1908 angaaende Salg og Udførsel af Kød og Slagteaffald af syge Dyr.
 Landbrugsministeriet, den 18. December  

 1925.
P.
M.
V.
 Helsted.
/J.
C.
Mogensen Sekr.
