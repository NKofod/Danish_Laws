 Det vil være muligt at anbringe opsparede midler på en kapitalpension  

 eller en rateopsparing i fusionsøjemed i udenlandsk valuta.
 Spørgsmålet om et eventuelt valutakurstab kunne fratrækkes i  

 renteafkastet på ordningen, blev afvist under henvisning til, at spørgsmålet  

 alene havde betydning for beregningen af realrenteafgiften.
Udenlandsk valuta.
Bindende forhåndsbesked.
 Ligningsrådet blev anmodet om forhåndsbesked om følgende:
1. Er det muligt at anbringe kapitalpensionsmidler i anden valuta end  

 danske kroner? 2. Er der mulighed for at modregne evt. valutakurstab i renteafkastet på  

 ordningen? Spørgsmålet skal ses i relation til den af Skatteministeriet udsendte  

 bekendtgørelse nr. 732 af 17. oktober 1986, hvor der i kapitel 3 angives  

 særlige regler for hvorledes de opsparede midler i en rateopsparing eller en  

 opsparing i pensionsøjemed kan anbringes.
 Der er ikke i anbringelsesbekendtgørelsen taget direkte stilling til  

 hvorvidt, det er muligt at anbringe midlerne i fremmed valuta, og det er  

 derfor spørgsmålet, om fremmed valuta skal henføres til bekendtgørelsens §§  

 12-14 om anbringelse i værdipapirer, som må anses for udtømmende, eller om  

 man retligt bør opfatte fremmed valuta som et kontant indskud i lighed med  

 indskud i danske kroner, jf. bekendtgørelsens § 11, stk. 1.
 Det er Ligningsrådets opfattelse, at nævnte bekendtgørelse samt  

 bestemmelserne i pensionsbeskatningsloven ikke er til hinder for at  

 anbringelse af midler i fremmed valuta skal betragtes på samme måde som  

 kontante indskud af danske kroner.
 I sagens anledning havde Industriministeriet udtalt, at der ikke i  

 valutabekendtgørelsen eller Industriministeriets lovgivning iøvrigt findes  

 bestemmelser, der hindrer, at private kan indskyde opsparing i fremmed valuta  

 i et dansk pengeinstitut.
 Det vil således være muligt at anbringe alle de opsparede midler på en  

 kapitalpension eller en rateopsparing i pensionsøjemed i udenlandsk valuta  

 efter bekendtgørelsens § 11, stk. 1.
 Det bemærkes, at det ikke gør nogen forskel, om der er tale om en  

 arbejdsgiverordning eller en privattegnet ordning, ligesom det ikke gør nogen  

 forskel, om der er tale om en ren indlånskonto eller en konto med tilknyttet  

 værdipapirdepot.
 For så vidt angår spørgsmålet om et evt. valutakurstab vil kunne  

 fratrækkes i renteafkastet på ordningen, er det Ligningsrådets opfattelse, at  

 disse spørgsmål alene har betydning for beregning af realrenteafgiften,  

 hvorfor anmodning om en forhåndsbesked angående disse spørgsmål må afvises i  

 medfør af lov om bindende forhåndsbesked § 1, stk. 2.
 (* 1) Afgørelsen er offentliggjort i SKAT 1989/4 side 352.
