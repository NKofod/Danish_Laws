Ligebehandlingsnævnets afgørelse om alder - kompetence - pligtig afgangsalder - ej medhold J. nr. 2013-6811-41178 Et adoptionssamråd havde en aldersgrænse på 70 år for medlemmerne.
Klagen var afvist af sekretariatet.
Nævnet fandt, at det ikke var kompetent til at behandle klagen, da hvervet som medlem af et adoptionssamråd ikke kunne anses for at ære beskæftigelse i forskelsbehandlingslovens forstand.
 Nævnet tiltrådte derfor sekretariatets afvisning af sagen.
 Klagen drejer sig om påstået forskelsbehandling på grund af alder som følge af, at der er en aldersgrænse på 70 år for medlemmer af et adoptionssamråd.
Ligebehandlingsnævnets afgørelse Ligebehandlingsnævnet tiltræder sekretariatets afvisning af sagen.
Sagsfremstilling En 69-årig læge, der er medlem af et adoptionssamråd, har klaget til Ligebehandlingsnævnet over, at Social-, Børne- og Integrationsministeriet fastholder en aldersgrænse på 70 år for medlemmer af et adoptionssamråd.
Det fremgår af bekendtgørelse om forretningsordenen for et adoptionssamråd, at et adoptionssamråd består af et medlem med social uddannelse, en jurist og en læge.
Beskikkelsen udløber ved udgangen af den måned, hvor medlemmet fylder 70 år.
 Det indklagede ministerium har i et brev af 28. august 2013 til klager oplyst, at baggrunden for beslutningen om at fastholde aldersgrænsen er:
"et ønske om, at samrådsmedlemmerne ikke qua deres alder kommer for langt væk fra den situation, man er i som forælder - ikke mindst som forælder til et adoptivbarn.
Heri ligger også et hensyn til ansøgernes oplevelse af godkendelsessystemet og sagsbehandlingen." Sekretariatet for Ligebehandlingsnævnet afviste ved afgørelse af 12. september 2013 klagen under henvisning til, at det måtte anses for åbenbart, at klager ikke ville kunne få medhold.
Det fremgår af klagers lønseddel vedrørende aflønningen fra statsforvaltningen, at han aflønnes som specialkonsulent.
Der trækkes A-skat og arbejdsmarkedsbidrag af honoraret, og der optjenes feriegodtgørelse.
 Klager har indbragt sekretariatets afgørelse for nævnet.
Parternes bemærkninger Klager ønsker, at Ligebehandlingsnævnet skal meddele ministeriet, at begrundelsen for at fastholde en aldersgrænse på 70 år for medlemskab af et adoptionssamråd er ulovlig.
Klager henviser til ministeriets forklaring på, hvorfor man fastholder en aldersgrænse på 70 år for medlemmer af adoptionssamråd.
Klager mener, at denne aldersgrænse ikke er objektivt og rimeligt begrundet i et legitimt formål inden for rammerne af dansk ret, og at midlerne til at opnå det ikke er hensigtsmæssige og nødvendige.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter loven om forbud mod forskelsbehandling på arbejdsmarkedet med videre (forskelsbehandlingsloven).
 Ligebehandlingsnævnet vurderer, at det er åbenbart, at der ikke vil kunne gives klager medhold i klagen.
 Hvervet som medlem af et adoptionssamråd kan ikke anses for at være beskæftigelse i forskelsbehandlingslovens forstand.
 Nævnet er derfor ikke kompetent til at behandle klagen.
 Med denne begrundelse tiltræder nævnet sekretariatets afvisning af sagen.
