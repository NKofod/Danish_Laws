Betænkning afgivet af Skatteudvalget den 30. maj 2012 Betænkning over Forslag til lov om ændring af lov om afgift af bekæmpelsesmidler (Omlægning af afgiften på plantebeskyttelsesmidler til mængdeafgift differentieret efter sundheds- og miljøkriterier og forenkling af afgiften på biocider m.v.) [af skatteministeren (Thor Möger Pedersen)] 1 Ændringsforslag Skatteministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 25. april 2012 og var til 1. behandling den 3. maj 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 26. januar 2012 dette udkast til udvalget, jf.
SAU alm. del  bilag 124. Den 25. april 2012 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Dansk Planteværn, DLA Agro og Landbrug & Fødevarer.
 Skatteministeren har over for udvalget kommenteret de skriftlige henvendelser til udvalget.
Deputationer Endvidere har Dansk Planteværn og Landbrug & Fødevarer mundtligt over for udvalget redegjort for deres holdning til lovforslaget.
Spørgsmål Udvalget har stillet 11 spørgsmål til skatteministeren til skriftlig besvarelse, som denne har besvaret.
3. Tilkendegivelse fra skatteministeren Skatteministeren har anmodet om, at følgende tilkendegivelse indgår i betænkningen:
 »Regeringen giver tilsagn om, at der gennemføres en revision af omlægningen af pesticidafgiften 4 år efter lovens ikrafttræden.
Der overføres 5 mio. kr. årligt til Kartoffelafgiftsfonden i 4 år, indtil revision af loven er gennemført.« 4. Indstillinger og politiske bemærkninger Et flertal i udvalget (V, S, RV, EL, SF og KF) indstiller lovforslaget til vedtagelse med de stillede ændringsforslag.
Venstres og Det Konservative Folkepartis medlemmer af udvalget støtter op om forslaget om at afgiftsbelægge i forhold til belastningen i stedet for en ren værdiafgift.
Ligeledes er det positivt, at regeringen har givet tilsagn om, at der gennemføres en revision af omlægningen af pesticidafgiften 4 år efter lovens ikrafttræden, og at der overføres 5 mio. kr. årligt til Kartoffelafgiftsfonden i 4 år, indtil revisionen af loven er gennemført.
 Men Venstre og Det Konservative Folkeparti er bekymrede over, at lovforslaget ikke tager højde for den store risiko, der er for udvikling af resistens.
 Venstre og Det Konservative Folkeparti ønsker, at udvalget nøje overvåger, at den samlede afgiftsstigning ikke overstiger de planlagte 150 mio. kr.
Ligeledes er det beklageligt, at lovforslaget betyder, at danskdyrkede special- og højværdiproduktioner såsom frø-, bær- og grønsagsprodukter risikerer at blive udflaget af Danmark.
Venstre og Det Konservative Folkeparti vil holde øje med disse afgrøder og forlange ændringer, hvis udflagning konstateres.
 På grund af den fundamentale ændring om at gå fra en værdiafgift til en afgift på belastning stemmer Venstre og Det Konservative Folkeparti for lovforslaget.
Et mindretal i udvalget (DF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Dansk Folkepartis medlemmer af udvalget mener, at der i lovforslaget ikke er taget hensyn til producenter med specialafgrøder, og Dansk Folkeparti stemmer derfor imod lovforslaget.
Et andet mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 1 Af skatteministeren, tiltrådt af et flertal (udvalget med undtagelse af LA):
 1) Før nr. 1 indsættes som nyt nummer:
 »01. Som fodnote til lovens titel indsættes:
»1) Loven indeholder bestemmelser, der gennemfører dele af Europa-Parlamentets og Rådets direktiv 2009/128/EF af 21. oktober 2009 om en ramme for Fællesskabets indsats for en bæredygtig anvendelse af pesticider, EU-Tidende 2009, nr.
L 309, side 71.«« [Indsættelse af EU-note til loven] Til bilag 1 2) I 7. linje under tabel 5 ændres »Log BCF = -0,2 x logPow2 + 2,74 x logPow - 4,72, hvis logPow er over 6« til: »Log BCF = -0,2 x logPow^2 + 2,74 x logPow - 4,72, hvis logPow er over 6«, og i 16. linje under tabel 5 ændres »UMet 1=10^(-2.24)0,89, hvis DT50 < 6 dage« til: »UMet 1=10^(-2,24)*0,89*FFMet1, hvis DT50 < 6 dage«.
[Redaktionelle ændringer] Bemærkninger Til nr. 1 Der foreslås indsættelse af EU-note.
 Ændringsforslaget har ingen provenumæssige konsekvenser.
Til nr. 2 Ændringerne til bilag 1 er alene redaktionelle ændringer.
 Ændringsforslaget har ingen provenumæssige konsekvenser.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Henrik Høegh (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
