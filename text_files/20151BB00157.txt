Fremsat den 1. april 2016 af Nikolaj Villumsen (EL), Eva Flyvholm (EL), Christian Juhl (EL), Søren Søndergaard (EL), René Gade (ALT) og Rasmus Nordqvist (ALT) Forslag til folketingsbeslutning om at arbejde for at inddrage Det Demokratiske Unionsparti (PYD) og andre sekulære grupper i fredsforhandlingerne om Syrien Folketinget pålægger regeringen at sikre, at Danmark hjælper til at styrke fredsforhandlingerne i Syrien ved at arbejde for, at Det Demokratiske Unionsparti (PYD) og andre sekulære grupper inddrages i forhandlingerne.
Bemærkninger til forslaget Beslutningsforslaget fremsættes på baggrund af den igangværende fredsproces, der skal sikre en fredelig udgang på krigen i Syrien.
Krigen i Syrien har stået på i 5 år, ødelæggelserne er omfattende, og den humanitære situation katastrofal (»Syrian Arab Republic«, www.unocha.org). Siden krigen brød ud i 2011, har der været en række initiativer med henblik på at igangsætte fredsforhandlinger, indtil videre dog uden succes.
Den 1. februar 2016 annoncerede FN starten på en ny runde af fredsforhandlinger i Genève, bakket op af EU, USA, Den Arabiske Liga, Rusland, Storbritannien, Frankrig, Tyskland, Saudi-Arabien, Tyrkiet, De Forenede Arabiske Emirater, Iran, Irak, Italien, Jordan, Libanon, Kina, Egypten, Oman og Qatar.
Omkring forhandlingsbordet sad repræsentanter for Assadstyret, repræsentanter fra en oppositionskoalition af 34 grupper støttet af Saudi-Arabien og nogle oppositionsmedlemmer støttet af Rusland.
Det Demokratiske Unionsparti (PYD) er ikke inviteret med, da Tyrkiet protesterer mod deres deltagelse.
Forhandlingerne blev dog hurtigt suspenderet, da parterne ikke ville sidde i samme rum.
Den 14. marts 2016 blev forhandlingerne genoptaget, og de er fortsat i gang.
Tyrkiet nægter fortsat at lade PYD deltage.
Det kurdiske selvstyre i Nordsyrien ledet af Det Demokratiske Unionsparti (PYD) og Det Kurdiske Nationale Råd (KNC) har spillet en vigtig rolle i krigen og særlig i kampen mod ISIL.
De Kurdiske Selvforsvarsstyrker (YPG), der er selvstyrets militære organisation og den militære gren af PYD, var de første til succesfuldt at slå ISIL tilbage, som vi bl.a. så det med befrielsen af Kobane.
Siden da har YPG været med til at danne alliancen De Syriske Demokratiske Styrker (SDF), der forener kurdere, arabere, assyrere, turkmenere og armenere.
Det sekulære og demokratisk indstillede SDF har siden deres dannelse i oktober 2015 opnået betydelige sejre over ISIL.
Det Demokratiske Unionsparti (PYD) er det vigtigste oppositionsparti i de kurdiske områder af Nordsyrien.
De ønsker efter krigen at forsætte med demokratisk selvstyre i de kurdiske områder.
Hvis fredsforhandlingerne skal føre til en bæredygtig og varig fred i Syrien, er det afgørende, at alle sekulære og demokratisk indstillede parter inddrages i forhandlingerne.
Det er derfor afgørende, at Danmark presser på for, at PYD og andre sekulære grupper, herunder de grupper, der er tilknyttet SDF, inddrages i forhandlingerne.
Skriftlig fremsættelse Nikolaj Villumsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at arbejde for at inddrage Det Demokratiske Unionsparti (PYD) og andre sekulære grupper i fredsforhandlingerne om Syrien.
(Beslutningsforslag nr.
B 157) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
