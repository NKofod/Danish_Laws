Fremsat den 29. januar 2002 af  

 indenrigs- og sundhedsministeren (Lars Løkke&nbsp  

 ;Rasmussen) Forslag til Lov om ændring af lov om  

 sygehusvæsenet (Forhøjede fritvalgsrammer, statslige tilskud til  

 sygehusformål og frit valg til private sygehuse) § 1 I lov om sygehusvæsenet, jf. lovbekendtgørelse nr. 687 af 16.  

 august 1995, som ændret senest ved lov nr. 141 af 5. marts 2001,  

 foretages følgende ændringer:
 1. § 5, stk. 4, affattes således:
»Stk. 4. Amtskommunernes pligt til at yde vederlagsfri  

 behandling i henhold til stk. 3 er begrænset til en årlig  

 økonomisk ramme, som for hver institution fastsættes af  

 indenrigs- og sundhedsministeren.« 2. § 5 c affattes således:
»§ 5 c.
Indenrigs- og sundhedsministeren kan fastsætte  

 bestemmelser om vilkår for og fordeling, udbetaling m.v. af statslige  

 tilskud til sygehusformål.
Indenrigs- og sundhedsministeren kan  

 herunder fastsætte, at amtsrådene skal sikre, at budgetrammen for  

 de enheder, der har bidraget til øget aktivitet, øges med de  

 nævnte tilskud eller andele heraf.
Indenrigs- og sundhedsministeren kan  

 i den forbindelse i fornødent omfang fravige bestemmelserne i kapitel  

 V i lov om kommunernes styrelse.« 3. Efter § 5 f indsættes:
»§ 5 g.
En person, som er henvist til sygehusbehandling, kan  

 vælge at blive behandlet på et af de sygehuse, klinikker m.v.,  

 som amtskommunerne har indgået aftale med efter stk. 2., jf. dog  

 4. pkt., hvis bopælsamtskommunen ikke inden for 2 måneder efter,  

 at henvisningen er modtaget, kan tilbyde behandling ved amtskommunens egne  

 sygehuse eller et af de i § 5, stk. 1-3 nævnte sygehuse, som  

 amtskommunen samarbejder med eller sædvanligvis benytter.
I  

 opgørelsen af tidsfristen efter 1. pkt. medregnes ikke perioder, hvor  

 personen gennemgår et forundersøgelsesforløb.
Dog  

 medregnes ventetid ud over 2 uger til hver enkelt undersøgelse i  

 tidsfristen.
Indenrigs- og sundhedsministeren fastsætter bestemmelser  

 om afgrænsning af, vilkår for og amtskommunernes forpligtelser  

 til at oplyse om den behandling, der er omfattet af 1. pkt., og kan herunder  

 undtage bestemte behandlingsformer.
Stk. 2. Amtskommunerne i forening indgår aftale med de  

 privatejede sygehuse, klinikker m.v. i Danmark og sygehuse m.v. i udlandet,  

 som ønsker at indgå aftale om behandling af patienter efter  

 stk. 1. Kan parterne ikke opnå enighed, fastsættes  

 vilkårene af indenrigs- og sundhedsministeren.
Der kan ikke henvises  

 patienter efter stk. 1 til sygehuse, klinikker m.v., som ikke  

 ønsker at indgå aftale på de således fastsatte  

 vilkår.
Indenrigs- og sundhedsministeren fastsætter nærmere  

 bestemmelser om krav til dokumentation m.v. fra de privatejede sygehuse,  

 klinikker m.v., der indgår aftale efter 1. pkt.« § 2 § 1, nr. 1-2, træder i kraft dagen efter lovens  

 bekendtgørelse i Lovtidende. § 1, nr. 3, træder i kraft den  

 1. juli 2002.
Bemærkninger til lovforslaget Almindelige bemærkninger 1. Lovforslagets formål og hovedindhold Med dette lovforslag fremlægger regeringen de  

 nødvendige ændringer af sygehusloven til gennemførelse af  

 to væsentlige initiativer i regeringsgrundlaget på  

 sundhedsområdet, nemlig forslaget om at tilføre  

 sygehusvæsenet en ekstra økonomisk saltvandsindsprøjtning  

 på 1,5 mia. kr. i 2002 med henblik på at nedbringe ventetiderne  

 og forslaget om at sikre patienterne frit valg til private og udenlandske  

 sygehuse, hvis det offentlige sygehusvæsen ikke kan tilbyde behandling  

 inden for 2 måneder.
Urimelige ventetider udgør et hovedproblem for  

 patienterne i det danske sygehusvæsen.
Ventetiderne afspejler dels, at  

 der er en pukkel af ventende patienter, som det er meget vanskeligt at komme  

 til bunds i, dels formentlig en mere grundlæggende ubalance i  

 sygehusvæsenet   en ubalance mellem behandlingsmulighederne og  

 befolkningens berettigede forventninger på den ene side og  

 sygehusvæsenets kapacitet med de nuværende ressourcer og den  

 nuværende struktur, styring og arbejdstilrettelæggelse på  

 den anden side.
Der er derfor behov for en betydelig og flerstrenget indsats  

 for at skabe den fornødne balance.
Det er regeringens opfattelse, at det er nødvendigt  

 at tilføre sygehusvæsenet ekstra ressourcer, således som  

 det indgår i regeringsgrundlaget   navnlig med henblik på at  

 komme den eksisterende ventelistepukkel til livs.
Flere ressourcer er  

 imidlertid ikke nok.
For at bekæmpe den mere grundlæggende  

 ubalance og forhindre, at ventetiderne vokser igen, er det også  

 nødvendigt, at der gennemføres strukturelle ændringer i  

 sygehusvæsenets funktionsmåde.
Det kræver en mangesidet  

 indsats.
Nogle vigtige skridt tages med det foreliggende forslag.
Forslaget indeholder på den baggrund for det  

 første bestemmelser, der gør det muligt at fastsætte de  

 nærmere regler om fordelingen af de ekstra 1,5 mia. kr. i 2002 på  

 en måde, der understøtter ændrede strukturer og nye  

 styringsformer i sygehusvæsenet, navnlig således at det sikres,  

 at de ekstra midler tilfalder de enheder, der præsterer en ekstra  

 aktivitet.
Hermed tages der hul på "pengene følger  

 patienten" som styringsprincip i sygehusvæsenet og i det hele  

 taget mekanismer, der fremmer kvalitet, effektivitet og service.
For det andet foreslås et udvidet frit valg for  

 patienterne til private sygehuse og udenlandske sygehuse i tilfælde,  

 hvor det offentlige sygehusvæsen ikke inden 2 måneder kan tilbyde  

 en behandling, som en patient er henvist til.
Ud over at det giver en ny og  

 væsentlig rettighed for den enkelte patient og umiddelbart vil medvirke  

 til at nedbringe urimelige ventetider, er også dette forslag et skridt  

 i retning af en ændret styring af sygehusvæsenet, som i  

 højere grad giver de udførende enheder hensigtsmæssige  

 økonomiske tilskyndelser.
I tilknytning til det udvidede frie valg  

 foreslås de foreningsejede specialsygehuses økonomiske rammer  

 efter sygehusloven udvidet.
 I tilknytning til dette lovforslag fremsætter  

 socialministeren forslag om forhøjelse af det eksisterende tilskud til  

 høreapparatbehandling hos private udbydere fra 3.000 til 5.000 kr. pr.  

 apparat med henblik på at nedbringe ventetiderne på de offentlige  

 audiologiske klinikker.
2. Lovforslagets økonomiske og administrative konsekvenser Lovforslaget har som nævnt to elementer: En hjemmel  

 til at fastsætte regler om fordeling af statstilskud og et udvidet frit  

 sygehusvalg.
Det første element har ikke i sig selv  

 økonomiske konsekvenser, men sigtet med forslaget er at skabe  

 forudsætninger for at fordele et statstilskud på 1,5 mia. kr. i  

 2002. Beløbet indgår i regeringens finanslovforslag, hvor  

 finansieringen af regeringens samlede initiativer er anvist.
Af tilskuddet afsættes 25 mio. kr. målrettet  

 til meraktivitet i børne- og ungdomspsykiatrien, 15 mio. kr. til  

 meraktivitet ved forhøjelse af fritvalgsrammerne for de foreningsejede  

 specialsygehuse, 12 mio. kr. til forhøjelse af tilskuddet til  

 høreapparatbehandling og knapt 10 mio. kr. til videreudvikling af  

 DRG-systemet og administration af ordningen.
De resterende 1.438 mio. kr.  

 anvendes til den generelle indsats mod ventetiderne.
Tilskuddet vil  

 øge de offentlige sygehusudgifter i den udstrækning, der  

 præsteres en tilsvarende meraktivitet.
Det andet element - det udvidede frie sygehusvalg - vil  

 umiddelbart øge det offentliges sygehusudgifter med betalingen for de  

 patienter, der benytter ordningen.
Det kan ikke på forhånd  

 beregnes, hvilket omfang dette vil få.
De private sygehuse i Danmark  

 har umiddelbart en forholdsvis beskeden kapacitet, men den nye ordning  

 må i sig selv forventes at give anledning til en udvidelse, medmindre  

 amtskommunernes sygehuse hurtigt formår at udvide aktiviteten i  

 fornødent omfang.
Hertil kommer muligheden for, at udenlandske  

 sygehuse kan komme med i ordningen.
De sygehusbehandlinger, som i 2002 bliver  

 betalt af bopælsamtskommunerne som følge af ordningen, vil  

 indgå i opgørelsen af meraktiviteten ved fordelingen af  

 statstilskuddet på 1,5 mia. kr., og således blive kompenseret  

 amtskommunerne ad denne vej.
Fordelingen af statstilskuddet efter de retningslinjer,  

 som vil blive fastsat, og som beskrives nærmere nedenfor i  

 bemærkningerne til forslagets nr. 1, vil medføre nye  

 administrative rutiner.
Der vil i størst mulig udstrækning blive  

 bygget på eksisterende dataindsamling, først og fremmest gennem  

 landspatientregistret, så de administrative meromkostninger kan  

 begrænses til et minimum.
I Indenrigs- og  

 Sundhedsministeriet/Sundhedsstyrelsen afsættes 9,9 mio. kr. til  

 videreudvikling af DRG-systemet og ekstra administration i forbindelse med  

 ordningen.
 Forslaget om frit valg til private sygehuse og sygehuse i  

 udlandet vil medføre en vis meradministration i amterne og på  

 amternes sygehuse.
 Lovforslaget har ingen administrative konsekvenser for  

 borgere og virksomheder, bortset fra private sygehuse m.m., som vælger  

 af indgå i ordningen.
3. Lovforslagets miljømæssige og erhvervsmæssige  

 konsekvenser Lovforslaget medfører ikke  

 miljømæssige konsekvenser.
Lovforslaget vil kunne medføre  

 en øget omsætning i den private sygehussektor, men har herudover  

 ingen erhvervsmæssige konsekvenser.
4. Lovforslagets EU-retlige aspekter EF Domstolen har i en dom af 12. juli 2001 (C 157/99)  

 taget stilling til visse EU-retlige spørgsmål vedrørende  

 sygehusbehandling.
Domstolen har fastslået, at sygehusydelser er  

 omfattet af EF-traktatens bestemmelser om fri bevægelighed for  

 tjenesteydelser.
Hensynene til planlægning og økonomisk styring  

 kan imidlertid begrunde visse indskrænkninger i adgangen til behandling  

 for de offentlige sundhedsvæseners eller sygeforsikringsordningers  

 regning.
Sådanne regler skal imidlertid være objektive,  

 proportionale og ikke-diskriminerende.
Det indebærer formentlig, at  

 når der gives adgang til behandling for det offentliges regning  

 på "uafhængige" sygehuse uden for det offentliges  

 styring og planlægning, sådan som det er tilfældet i  

 nærværende lovforslag, må der også gives adgang  

 på tilsvarende vilkår til sygehuse i andre EU-lande.
Lovforslaget  

 er i overensstemmelse hermed.
5. Høring Lovforslaget sendes i høring samtidig med  

 fremsættelsen.
Vurdering af konsekvenser af lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Mulige positive effekter på andre områder, f.eks.  

 sociale, af kortere ventetider Øgede amtslige sygehusudgifter, som finansieres af  

 statstilskud på 1,5 mia. kr. i 2002 Administrative konsekvenser for stat, kommuner og  

 amtskommuner Ingen Nye administrative rutiner vedr. udmøntning af  

 statstilskud Økonomiske konsekvenser for erhvervslivet Merindtægter til private sygehuse, der indgår i  

 ordningen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Der henvises til de almindelige bemærkninger pkt.  

 4.
Bemærkninger til de enkelte  

 bestemmelser Til § 1, nr. 1 Efter sygehuslovens § 5, stk. 3, er der frit  

 sygehusvalg til 3 hospicer og i alt 10 andre selvejende og foreningsejede  

 specialsygehuse og sanatorier, som er opregnet ved navn i bestemmelsen.
Det  

 frie valg gælder inden for en økonomisk ramme, der for hver  

 institution er fastsat i lovens § 5, stk. 4. Rammerne udgør  

 sammenlagt 219 mio. kr. i 2002-niveau.
Disse institutioners vilkår  

 ændres som udgangspunkt ikke af den udvidelse af det frie valg til  

 egentlige private sygehuse, der gennemføres med nærværende  

 lovforslag.
Regeringen finder det imidlertid rimeligt, at disse  

 institutioners økonomiske rammer hæves i forbindelse med den  

 øvrige udvidelse af det frie valg og finder, at 15 mio. kr. bør  

 afsættes til dette formål.
De økonomiske rammer har som nævnt hidtil  

 været fastsat direkte i loven - i et for de fleste institutioners  

 vedkommende nu 10 år gammelt prisniveau.
Det er et usædvanligt og  

 uhensigtsmæssigt system.
Det foreslås derfor, at rammerne  

 fremover kan fastsættes af ministeren i en bekendtgørelse.
I en  

 kommende bekendtgørelse herom vil indgå forhøjelser af de  

 årlige rammer på sammenlagt 15 mio. kr.
Det er i øvrigt  

 hensigten, at de årlige, regulerede rammer fremover skal fremgå  

 af Indenrigs- og Sundhedsministeriets årlige sygehustakstkatalog.
Til § 1, nr. 2 Bestemmelsen i den foreslåede § 5 c bemyndiger  

 indenrigs- og sundhedsministeren til at fastsætte nærmere  

 bestemmelser om vilkår for og fordeling, udbetaling m.v. af statslige  

 tilskud til sygehusformål.
Bestemmelsen erstatter den gældende  

 § 5 c, som giver hjemmel til, at sundhedsministeren kan fastsætte  

 regler om forsøgsordninger, der sikrer, at patienter, der er henvist  

 til bestemte operationer, kan tilbydes operation inden for en samlet ventetid  

 på højst tre måneder.
Den gældende bestemmelse blev  

 indsat i sygehusloven i forbindelse med forsøgsordningen med  

 behandlingsgaranti for diskusprolaps og knæ i 1995.
Som nævnt i de almindelige bemærkninger er det  

 sigtet med forslaget at kunne fastsætte de nærmere vilkår  

 for det tilskud på op til 1,5 mia. kr. til fremme af aktiviteten i  

 sygehusvæsenet, som indgår i regeringens finanslovsforslag for  

 2002. Bestemmelsen er imidlertid permanent og giver den fornødne  

 mulighed for i fremtidige tilsvarende tilfælde at fastsætte  

 regler om sådanne tilskud i en bekendtgørelse.
Det er  

 naturligvis en forudsætning for at yde tilskud fra staten til  

 sygehusformål, at der tillige er tilvejebragt bevillingsmæssig  

 hjemmel hertil på finanslov eller bevillingslov.
 Der kan i henhold til bestemmelsen fastsættes regler  

 om de kriterier, der skal gælde for fordelingen af statslige  

 tilskud.
I en kommende bekendtgørelse om tilskuddet for 2002  

 vil det i overensstemmelse med regeringsgrundlaget blive fastsat, at det  

 samlede tilskud forlods fordeles på de enkelte amtskommuner og H:S  

 efter demografiske kriterier.
Der vil blive anvendt et befolkningsmål,  

 der afspejler sygehusforbrugets køns- og aldersafhængighed.
Der vil endvidere blive fastsat regler, der sikrer, at  

 tilskuddet kun kommer til udbetaling, hvis der er præsteret en  

 tilsvarende meraktivitet.
Det vil derfor blive defineret, hvilken  

 sygehusaktivitet der er omfattet af ordningen og udløser tilskud.
Det  

 vil blive fastsat, at ordningen skal omfatte al elektiv, d.v.s. planlagt,  

 somatisk (kirurgisk og medicinsk) behandling såvel ved  

 indlæggelse som ambulant.
Dog vil enkelte behandlingsformer, hvor  

 nedsættelse af eventuelle ventetider ikke kan anses for et prioriteret  

 mål, blive undtaget.
Det gælder f.eks. kosmetiske operationer,  

 fertilitetsbehandling, sterilisation m.m., og områder, der ligger  

 på grænsen af sygehusvæsenets opgaver, f.eks.  

 rekonvalescens, eller udenfor, f.eks. kurophold, alternativ behandling o.l.  

 Aktivitet i speciallægepraksis i henhold til sygesikringsloven, der  

 substituerer sygehusbehandling, medregnes i meraktiviteten.
Det vil blive  

 fastsat, at det psykiatriske område ikke er omfattet af ordningen.
Den  

 eksisterende psykiatriaftale tilfører allerede dette område  

 betydelige ressourcer.
Derimod vil regeringen inden for rammen på 1,5  

 mia. kr. afsætte 25 mio. kr. til yderligere initiativer i børne-  

 og ungdomspsykiatrien, hvor der er betydelige ventetidsproblemer.
Det vil blive nærmere defineret, hvordan den  

 meraktivitet, der udløser tilskud, skal opgøres.
Der vil blive  

 taget udgangspunkt i de enkelte amtskommuners elektive sygehusforbrug i  

 2000/2001 og korrigeret for allerede aftalte og finansierede  

 aktivitetsstigninger, forventet produktivitetsstigning m.m.
Forbruget vil  

 blive omregnet til kroner gennem DRG-systemet (diagnoserelaterede grupper),  

 og der vil blive givet tilskud svarende til DRG-taksten for meraktiviteten  

 fordelt på patienternes bopælsamtskommune, uanset om aktiviteten  

 er præsteret på amtskommunens egne sygehuse, i andre amtskommuner  

 eller på private sygehuse, klinikker e.l.
Det statslige tilskud udbetales som nævnt efter  

 meraktiviteten til bopælsamtskommunen eller H:S.
Det er imidlertid  

 afgørende for regeringen, at tilskuddene i overensstemmelse med  

 "pengene følger patienten"-princippet i sidste ende  

 tilfalder de enheder - sygehuse, funktionsbærende enheder, afdelinger  

 m.v. - der har præsteret meraktiviteten.
Det foreslås derfor, at  

 indenrigs- og sundhedsministeren kan fastsætte bestemmelser, der i  

 fornødent omfang fraviger bestemmelserne i kapitel V i lov om  

 kommunernes styrelse.
Bestemmelsen er en videreførelse af den  

 gældende § 5 c, stk. 3.
Kapitel V i styrelsesloven fastsætter de overordnede  

 regler om kommuners og amtskommuners økonomiske forvaltning.  

 Nærmere regler er udstedt i bekendtgørelse nr. 1037 af 16.  

 december 2001. Reglerne giver amtskommuner og kommuner en betydelig frihed  

 til at tilrettelægge deres økonomiske styring, herunder f.eks.  

 til at fastsætte det organisatoriske niveau, som budgetbevillinger skal  

 knyttes til.
På sygehusområdet kan amtsrådet således  

 give én samlet bevilling til sygehusvæsenet til det  

 stående udvalg (sygehus- eller sundhedsudvalg). Der er ikke krav om, at  

 de enkelte sygehuse eller afdelinger skal have egen bevilling.
Med den foreslåede bestemmelse kan indenrigs- og  

 sundhedsministeren fastsætte bestemmelser, der sikrer, at det statslige  

 tilskud til meraktivitet tilfalder de enheder, der har præsteret  

 meraktiviteten.
Da den økonomiske styring er forskellig i  

 amtskommunerne, vil det indgå i bekendtgørelsen for 2002, at den  

 enkelte amtskommune med Indenrigs- og Sundhedsministeriet aftaler den metode,  

 der skal sikre, at midlerne tilføres de producerende enheder.
Derved  

 vil der tillige blive lejlighed til at afprøve og evaluere forskellige  

 former for nye bevillingsmekanismer, således at erfaringerne kan  

 indgå i overvejelser om fremtidige styringsformer, f.eks. i indenrigs-  

 og sundhedsministerens rådgivende udvalg om sundhedsvæsenet.
Til § 1, nr. 3 Med den foreslåede § 5 g, som er ny,  

 indføres en ny rettighed for patienterne.
Efter bestemmelsen  

 opnår patienter, som det offentlige sygehusvæsen ikke kan tilbyde  

 behandling inden for 2 måneder efter henvisning, ret til at få  

 behandling på et privat sygehus eller et sygehus i udlandet betalt af  

 bopælsamtskommunen.
I det foreslåede stk. 1 fastslås  

 den grundlæggende nye rettighed, og indenrigs- og sundhedsministeren  

 bemyndiges til at fastsætte de fornødne nærmere  

 bestemmelser om afgrænsning af, vilkår for og amtskommunernes  

 forpligtelser til at oplyse om det udvidede frie valg.
I stk. 2  

 pålægges amtskommunerne at indgå de aftaler med de private  

 sygehuse, klinikker m.m., der bliver en forudsætning for det frie valg,  

 og indenrigs- og sundhedsministeren bemyndiges til at fastlægge de  

 fornødne nærmere bestemmelser for ordningen i en  

 bekendtgørelse.
Det er præciseret, at der er hjemmel til at  

 fastsætte bestemmelser om afgrænsning af den behandling, der er  

 omfattet af ordningen, og herunder at undtage bestemte behandlingsformer.
I  

 bekendtgørelsen vil det blive fastsat, at alle somatiske patienter  

 (d.v.s. patienter med legemlige sygdomme), som er henvist af en læge  

 til sygehusbehandling, og som det offentlige sygehusvæsen ikke kan  

 tilbyde behandling inden for 2 måneder som udgangspunkt har ret til  

 frit valg til et privat sygehus eller et sygehus i udlandet, som har en  

 aftale med det offentlige efter stk. 2.
I bekendtgørelsen vil det endvidere blive fastsat,  

 at ordningen ikke omfatter psykiatriske patienter.
Problemerne i det  

 psykiatriske sygehusvæsen   bortset fra børne- og  

 ungdomspsykiatrien   knytter sig ikke til ventetid, og der er ikke noget  

 relevant tilbud inden for psykiatrien i den private sygehussektor.  

 Psykiatriens vilkår, herunder børne- og ungdomspsykiatriens,  

 tilgodeses i stedet på andre måder, jf. bemærkningerne til  

 nr. 2.
Det vil blive fastsat, at ordningen ikke omfatter  

 områder, der ligger uden for sygehusvæsenets opgaver, f.eks.  

 alternativ eller eksperimentel behandling, rent kosmetiske operationer o.l.,  

 eller behandling, der ligger på grænsen af disse opgaver, f.eks.  

 rekonvalescens.
Det er endvidere tanken at afgrænse ordningen, så  

 den ikke omfatter en række behandlingsformer, hvor en ventetid på  

 over 2 måneder i almindelighed ikke kan anses for et problem, der  

 bør prioriteres.
Det gælder f.eks. kosmetiske operationer i det  

 omfang, de finder sted i det offentlige sygehusvæsen,  

 barnløshedsbehandling, sterilisation, kønsskifteoperationer  

 m.m., jf. i øvrigt bemærkningerne til nr. 2.
Endelig vil høreapparatbehandling ikke blive  

 omfattet af den nye ordning.
Høreapparaterne, der udgør  

 hovedudgiften ved høreapparatbehandling, er et hjælpemiddel  

 under den sociale lovgivning, og der er allerede mulighed for frit valg til  

 private udbydere med tilskud efter den sociale servicelov.
Regeringen  

 foreslår som nævnt i de almindelige bemærkninger dette  

 tilskud forhøjet fra 3.000 til 5.000 kr. pr. høreapparat med  

 henblik på yderligere at lette presset på de offentlige  

 audiologiske klinikker, hvoraf mange har meget lange ventetider.
Ventetiden på 2 måneder, som udløser  

 frit valg til private sygehuse eller sygehus i udlandet, gælder den  

 samlede egentlige ventetid fra en henvisning er modtaget på sygehuset  

 til behandling, men således at den tid, der medgår i et eventuelt  

 udredningsforløb, ikke tæller som ventetid i denne forbindelse.  

 Hvor det samlede forløb består af henvisning, en  

 forundersøgelse og en behandling, f.eks. operation, vil den samlede  

 ventetid inden frit valg altså være 2 måneder.
Hvor  

 forundersøgelsen derimod ikke umiddelbart resulterer i en beslutning  

 om behandling, og der i stedet bliver tale om et udredningsforløb med  

 flere undersøgelser, behov for at se tiden an m.m., tæller  

 ventetiden i denne udredningsfase ikke.
Intern kapacitetsbetinget ventetid  

 på over 2 uger til en undersøgelse tæller dog med i  

 2-måneders fristen.
Den samlede ventetid løber igen, når  

 der er truffet beslutning om behandlingen.
Egentlig passiv ventetid, d.v.s.  

 ventetid, der er medicinsk begrundet eller skyldes patientens egne forhold  

 eller ønsker, tæller heller ikke i beregningen af de 2  

 måneder.
For at patienterne kan få en reel mulighed for at  

 bruge det frie valg, vil det blive fastsat, at sygehuset senest 8 hverdage  

 efter henvisningen skal oplyse, hvilken tid man kan tilbyde for evt.  

 forundersøgelse.
Når behandlingen er besluttet, må der  

 ligeledes højst gå 8 hverdage, før sygehuset oplyser,  

 hvornår man kan tilbyde behandling.
Der er frit valg til private sygehuse og sygehuse i  

 udlandet, når det offentlige ikke kan tilbyde behandlingen inden en  

 bestemt frist.
Det vil blive fastsat, hvad der nærmere menes hermed,  

 herunder hvilke tilbud i det offentlige der kan medføre, at patienten  

 ikke får frit valg til private sygehuse m.v.
Det ville ikke være  

 rimeligt, hvis et "rettidigt" tilbud om behandling på et  

 offentligt sygehus i den modsatte ende af landet kunne medføre, at der  

 ikke bliver frit valg.
Det vil derfor blive fastsat, at behandlingen skal  

 kunne tilbydes inden for rammerne af amtskommunens generelle sygehustilbud,  

 d.v.s. på amtskommunens egne sygehuse eller sygehuse m.m., som  

 amtskommunen almindeligvis samarbejder eller har aftaler med.
Hver  

 amtskommune udarbejder en oversigt over, hvilke sygehuse m.m. der  

 indgår i amtskommunens sygehustilbud.
Det frie valg, der kan blive tale om efter ordningen,  

 indebærer, at patienten får mulighed for at vælge et privat  

 sygehus, hvis der findes et, der tilbyder den pågældende  

 behandling under ordningen.
Ordningen betyder, at den private kapacitet kan  

 udnyttes uden egenbetaling fra patienternes side, men i modsætning til  

 den eksisterende ordning for de livstruende sygdomme rummer den ikke nogen  

 garanti for behandling inden en bestemt frist og heller ingen pligt for det  

 offentlige til at sørge for at finde behandlingstilbud på de  

 private sygehuse inden for en bestemt frist.
Sygehusene har allerede en  

 almindelig pligt til at vejlede patienterne om mulighederne for at få  

 behandlingen hurtigere på andre sygehuse.
De vil efter den nye ordning  

 tillige have pligt til at oplyse patienterne om mulighederne for frit valg  

 til private sygehuse og sygehuse i udlandet, og om relevante private sygehuse  

 m.v., som amtskommunerne har indgået aftale med.
I forbindelse med  

 ordningens gennemførelse vil der ske en betydelig udvidelse af  

 Indenrigs- og Sundhedsministeriets ventetidsoplysninger på internettet  

 - herunder om behandlingsmuligheder og eventuelle ventetider på private  

 sygehuse.
Det er en forudsætning for frit valg med offentlig  

 betaling til et privat sygehus, at sygehuset har indgået en aftale med  

 det offentlige om vilkårene.
Der er fastsat bestemmelser herom i det  

 foreslåede stk. 2. Det foreslås, at aftaleparten fra det  

 offentliges side bliver amtskommunerne og H:S i fællesskab.
Der bliver  

 pligt for de offentlige sygehusmyndigheder til at indgå aftaler med  

 private sygehuse, klinikker m.m., som ønsker det, og som  

 udfører sygehusopgaver.
En aftale forudsætter naturligvis  

 enighed om vilkårene.
Kan parterne ikke blive enige herom,  

 fastsættes vilkårene på de udestående punkter af  

 indenrigs- og sundhedsministeren.
Amtskommunerne vil have pligt til at  

 indgå aftale på de således fastsatte vilkår.
Derimod  

 kan der ikke pålægges de private sygehusejere en tilsvarende  

 pligt.
Hvis de ikke ønsker en aftale på de fastsatte  

 vilkår, vil de ikke komme med i ordningen.
 Det bemærkes, at udenlandske sygehuse vil kunne  

 opnå aftale om behandlingen af danske patienter på samme  

 vilkår som de private danske sygehuse.
Det er tanken, at udarbejde en fælles  

 "skabelon" for aftalerne.
Der vil heri indgå en række  

 krav til de private sygehuse og sygehuse i udlandet, herunder om  

 patientforsikring, indberetningspligt til landspatientregister og relevante  

 kvalitetsdatabaser o.l.
Hvad angår takster, vil udgangspunktet  

 være de samme takster (DRG), som benyttes mellem de offentlige  

 sygehusejere.
De medregner ikke forrentning og afskrivning eller  

 indgående moms, som en privat udbyder nødvendigvis skal have  

 dækket.
Til gengæld har de private sygehuse ingen  

 akutforpligtelser eller udgifter til uddannelse af personale.
Det  

 bemærkes, at de aftaler, der er tale om her, er fællesaftaler,  

 der giver frit valg for patienter fra hele landet.
De enkelte amtskommuner  

 vil fortsat frit kunne indgå aftale på andre vilkår med  

 enkelte private sygehuse og klinikker m.v. om betaling m.m. for patienter,  

 som amtskommunen selv henviser.
 Endelig bemærkes, at der i dag er frit sygehusvalg  

 inden for en budgetramme til en række selvejende/foreningsejede  

 specialsygehuse, som er opregnet ved navn i sygehuslovens § 5,  

 stk. 4. Denne gruppe sygehuse er ikke omfattet af den nye ordning, men  

 regeringen finder det rimeligt at øge behandlingsmuligheder på  

 disse sygehuse ved at hæve fritvalgsrammerne for de enkelte  

 institutioner, jf. nr. 1.
Til § 2 Det foreslås, at reglerne om fordeling af  

 statstilskud og om forhøjede fritvalgsrammer for de foreningsejede  

 sygehuse træder i kraft dagen efter bekendtgørelsen i  

 Lovtidende, mens bestemmelsen om frit valg til private sygehuse m.m.  

 træder i kraft 1. juli 2002. Det indebærer, at personer, der den  

 1. juli 2002 har ventet i 2 måneder eller mere, har ret til frit valg  

 efter bestemmelsen fra denne dag.
