 Ved skatteberegning for den længstlevende ægtefælle i relation til  

 bestemmelsen i personskattelovens § 19, stk. 2, skulle den afdøde ægtefælles  

 delårsindkomst sammenlægges med den længstlevende ægtefælles egen  

 skattepligtige indkomst, hvorefter de samlede indkomst- og formueskattebeløb  

 ikke oversteg 78% af den samlede skattepligtige indkomst, jf.  

 Landsskatterettens kendelse af 11.
 december 1990, LSR 1990-4-338.
 A klagede for indkomståret 1987 over, at de stedlige skattemyndigheder ved  

 beregningen af klagerens skatter som længstlevende ægtefælle, jf.  

 kildeskattelovens § 13, stk. 1, havde lagt til grund, at såvel klagerens  

 afdøde ægtefælles skattepligtige indkomst (delårsindkomst) som klagerens egen  

 skattepligtige indkomst for dødsåret 1987 skulle medregnes ved opgørelsen af  

 »den skattepligtige indkomst«, som var nævnt i personskattelovens §  

 19, stk. 2. Der blev herefter ikke tale om nedsættelse af skatten efter  

 nævnte § 19, stk. 2, idet det samlede indkomst- og formueskattebeløb ikke  

 oversteg 78% af den samlede skattepligtige indkomst.
De stedlige skattemyndigheder havde som begrundelse for den påklagede  

 skatteberegning henvist til, at det ved denne anvendte princip var i  

 overensstemmelse med det anførte i Skatteministeriets vejledning i reglerne  

 om dødsbobeskatning, august 1989, side 95 øverst.
Skattemyndighederne havde  

 ligeledes henvist til ordlyden i kildeskattelovens § 13, stk. 1, 1. pkt.,  

 » ... er længstlevende indkomstskattepligtig for hele det indkomstår,  

 hvori dødsfaldet har fundet sted, af al indkomst, som ægtefællerne har  

 erhvervet i dette indkomstår«.
Klagerens revisor gjorde gældende, at det omhandlede forhold måtte  

 opfattes således, at der alene var tale om, at afdødes indkomstskat skulle  

 opkræves hos længstlevende, men ikke, at afdødes indkomst kunne medregnes til  

 længstlevendes indkomst som sådan.
Revisoren henviste i denne forbindelse til  

 ordlyden i kildeskattelovens § 13, stk. 1, 2. og 3. pkt., hvoraf det fremgik,  

 at der skulle foretages særskilte ansættelser af afdødes og længstlevendes  

 indkomster, hvorefter længstlevende skulle svare skat med summen af de  

 beregnede skattebeløb.
Revisoren gjorde endvidere gældende, at den af  

 Skatteministeriet i 1989 udsendte vejledning ikke kunne være bindende for  

 klageren for så vidt angik indkomståret 1987.
 Landsskatteretten traf afgørelse i overensstemmelse med kendelsen af 11.  

 december 1990, således at der ved skatteberegning for den længstlevende  

 ægtefælle i relation til bestemmelsen i personskattelovens § 19, stk. 2,  

 skulle ske sammenlægning mellem den afdøde ægtefælles delårsindkomst og den  

 længstlevende ægtefælles egen skattepligtige indkomst, hvorefter de samlede  

 indkomst- og formueskattebeløb ikke oversteg 78% af den samlede  

 skattepligtige indkomst.
 LV 1990, B 1.5.4.5.
