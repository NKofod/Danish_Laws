Fremsat den 27. marts 2015 af Peter Skaarup (DF), Pia Adelsteen (DF) og Mai Mercado (KF) Forslag til folketingsbeslutning om ændring af straffelovens bestemmelse om betleri Folketinget pålægger regeringen i indeværende kalenderår at fremsætte forslag til lov om ændring af straffelovens § 197, således at denne ændres til fremover at lyde: »Den, der gør sig skyldig i betleri, eller som tillader, at nogen under 18 år, der hører til vedkommendes husstand, betler, straffes med bøde eller fængsel indtil 6 måneder.« Foregår betleriet i organiseret form, skal straffen være op til 1 år.
Regeringen skal endvidere fremlægge initiativer, der kan forenkle og effektivisere sagsbehandlingen i sager om betleri.
Bemærkninger til forslaget Det danske samfund udsættes for omfattende betleri.
På gader og stræder ses danske såvel som udenlandske tiggere bede om penge.
Dette kan for nogle være generende, især for erhvervsdrivende, uden for hvis forretning betleriet ofte foregår.
Indeværende forslag har til formål at komme betleriet til livs eller i hvert fald reducere det mest muligt.
Allerede i dag omtaler straffelovens § 197 betleri (Lovbekendtgørelse nr. 871 af 4. juli 2014). Ifølge bestemmelsen straffes »den, der imod politiets advarsel gør sig skyldig i betleri, eller som tillader, at nogen under 18 år, der hører til hans husstand, betler, med fængsel indtil 6 måneder.
Under formildende omstændigheder kan straffen bortfalde.
Advarsel efter denne bestemmelse har gyldighed for 5 år«.
 Meget taler for, at denne bestemmelse ikke er effektiv, hvilket underbygges af justitsministerens svar på REU alm. del  spørgsmål 95 af 12. december 2013:
 »Rigspolitiet kan oplyse, at der i perioden fra 2008 til og med 2012 i alt er afgjort 49 sigtelser for overtrædelse af straffelovens § 197 om betleri, jf. nedenstående tabel.
 Vedrørende forudgående advarsler/påbud, som ansvar efter straffelovens § 197, 1. led, er betinget af, kan Rigspolitiet oplyse, at der i perioden er registreret i alt 185, jf. nedenstående tabel.
Opgørelsen er baseret på politikredsenes registreringer i politiets sagsbehandlingssystem (POLSAS) pr. 1. november 2013.« Ud af de seneste 5 års 185 anmeldelser er der altså kun faldet dom i 5 sager, betinget dom i 1, afsagt udeblivelsesdom i 1 og afgjort sag ved bødeforlæg i 5. Dette vidner om, at bestemmelsen ikke er effektiv nok, hvilket nærværende forslag søger at råde bod på.
Som bestemmelsen er formuleret i dag, er det ganske enkelt meget vanskeligt for politiet at håndhæve det egentlige sigte med bestemmelsen, nemlig at forbyde betleri.
Således vil en sag kunne afgøres udenretsligt med bødevedtagelse og  i tilfælde af at der er tale om en udlænding  efterfølgende forelæggelse for Udlændingestyrelsens ud- og afvisningsvagt med henblik på modtagelse af resolution om udvisning.
 Dette synes ikke bare i højere grad at varetage hensynet til ro og orden på de danske gader og veje, men vil også være en mere effektiv måde at håndhæve det egentlige formål med den nugældende § 197.
 I publikationen »Strategiske prioriteter for Københavns Politi og Anklagemyndighed 2014: hvorfor - hvordan - hvorhen« skriver Københavns Politi bl.a. om den utryghedsskabende effekt, som betleri og tyverier har hos både turister, beboere og erhvervsdrivende (side 12).
Udlændingesager er meget ressourcekrævende.
En betlerisag kan hurtigt tage en meget stor del af en dags arbejde og måske medføre mulighed for overarbejde.
Det er sjældent, at disse ressourcer er til rådighed.
Dette er en væsentlig årsag til, at borgere nogle gange ser, at uniformerede patruljer går forbi disse tiggere i gaderne.
Hvis patruljerne tager kontakt til tiggeren, er det sandsynligt, at patruljen er optaget resten af vagten.
En væsentlig forudsætning for at komme betleri til livs er enkel, effektiv og hurtig sagsbehandling.
Flere andre lande er opmærksomme på problemet med udenlandske tiggere.
Således udtalte den britiske premierminister, David Cameron, den 28. november 2014 i en tale om immigration følgende: »Stronger powers to deport criminals and stop them coming back  and tougher and longer re-entry bans for all those who abuse free movement including beggars, rough sleepers, fraudsters and people who collude in sham marriages.« (http://openeurope.org.uk/intelligence/immigration-and-justice/legal-implications-david-camerons-proposed-reforms-eu-migration/). Norge er et andet land, som arbejder for at skærpe indsatsen mod betleri.
Således fremsatte den norske regering i april 2013 et lovforslag, som indebar en ændring af politiloven, der åbnede for kommunale tiggeriforbud.
Dette indførtes pr. 1. juli 2014. (Kilde: http://www.dagbladet.no/2015/01/23/nyheter/politikk/innvandring/minoriteter/37331671/). Den norske regering har efterfølgende sendt et forslag om et nationalt forbud mod organiseret betleri i høring.
Det vides endnu ikke, om dette forslag bliver vedtaget.
Forslagsstillerne er glade for, at politiet allerede nu ser betleri som et område, man skal fokusere på.
Indeværende forslag vil give politiet et væsentligt redskab, der vil kunne gøre det nemmere for dem at bekæmpe betleri og dermed skabe større tryghed især i de større byer, som er hårdest ramt af fænomenet.
Det vil dog kræve, at politiet afsætter ressourcer til dette.
Forslagsstillerne ønsker dog ikke, at det sker på bekostning af andre af politiets indsatsområder.
Derfor skal regeringen anvise de fornødne ressourcer til at gennemføre forslaget.
Dansk Folkeparti præsenterede den 8. september 2014 sit udspil om ønsker til finansloven 2015 (»DF's overordnede ønsker til finansloven for 2015«, http://www.danskfolkeparti.dk/Politiske_udspil). I udspillet afsatte DF 500 mio. kr. til en lov og orden-pulje.
Pengene til gennemførelse af indeværende forslag kan således tages herfra.
Man kan diskutere, hvorvidt der skal indføres en bagatelgrænse i forbindelse med dette forslag, da der er flere grader af betleri.
Indeværende forslag skelner allerede mellem tiggeri begået i organiseret form og mere almindeligt betleri, hvor der foreslås skærpet straf i førstnævnte tilfælde.
Der er også forskel på en tigger, der står hele dagen foran en butik og tigger penge fra alle butikkens kunder, og en tigger, der henvender sig til en fremmed person på gaden for at tigge en cigaret eller »låne« penge til en busbillet.
Og sådanne eksempler kunne måske tale for at indføre en bagatelgrænse.
Forslagsstillerne har ikke gjort det i indeværende forslag, da det er yderst vanskeligt at afgøre, hvor en sådan grænse skal gå.
Problemet med den gældende lovgivning vedrørende betleri er, at tiggere misbruger den eksisterende mindstegrænse  nemlig at straf kræver en forudgående advarsel.
Kravet om advarsel beskytter således tiggerne, og det er det, der i dag gør paragraffen praktisk uanvendelig.
Ved gennemførelse af indeværende forslag vil det i praksis også kun være folk, der sidder eller står et bestemt sted og tigger penge fra flere personer gennem længere tid, der vil blive omfattet af de skærpede regler, da politiet næppe vil bemærke det, hvis en person i forbifarten henvender sig til en anden for at »låne« penge til en busbillet eller en cigaret.
Forslagsstillerne ønsker med forslaget dels at fjerne kravet om forudgående advarsel, dels at indføre mulighed for bødestraf og mulighed for skærpet straf, såfremt betleriet foregår i organiseret form, og at sikre en effektivisering og forenkling af sagsbehandlingen i sager om betleri.
Forslagsstillerne er overbeviste om, at skærpelserne i indeværende forslag vil reducere antallet af udenlandske tiggere og dermed reducere problemet med betleri.
Desuden vil muligheden for at give bødestraf for betleri gøre det muligt for politiet at afslutte langt flere sager på kortere tid.
Dermed er der pludselig langt større sandsynlighed for at blive straffet for at overtræde bestemmelserne vedrørende betleri.
Skriftlig fremsættelse Peter Skaarup (DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af straffelovens bestemmelse om betleri.
(Beslutningsforslag nr.
B 135) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
