Bekendtgørelse om ændring af bekendtgørelse om prisloftregulering m.v. af vandsektoren § 1 I bekendtgørelse nr. 122 af 8. februar 2013 om prisloftregulering m.v. af vandsektoren foretages følgende ændringer:
 1. § 6, stk. 1, affattes således:
 »Følgende indtægter og fradrag må tilsammen ikke overstige den maksimale ramme for et vandselskabs primære indtægter, jf. § 3, stk. 1:
 1) Indtægter fra kubikmetertakster, faste takster, særbidrag, målergebyrer samt andre takster og gebyrer, som vedrører leveringer af ydelser omfattet af § 1, stk. 2, i prisloftåret.
 2) Andre indtægter i prisloftåret, som selskabet har opnået i forbindelse med eller som følge af selskabets primære aktiviteter, jf. § 1, stk. 2, herunder eksempelvis spildevandsselskabers indtægter fra kommunale vejbidrag, indtægter fra behandling af spildevand fra tømningsordninger, indtægter fra måleraflæsning på vegne af andre selskaber, udlejning af antenneplads på vandtårne eller lignende.
 3) Fradrag for et eventuelt ikke opkrævet tillæg stammende fra den årlige engangsregulering for forskellen mellem selskabets faktiske indtægter og indtægtsrammen i prisloftet, der ligger to år forud for prisloftåret, jf. § 5, stk. 2, 2. pkt., eller ved fireårige prislofter, de fire år, der ligger to år forud for startåret i den næste fireårige periode, jf. § 5, stk. 3, 3. pkt.
 4) Fradrag for en eventuel ikke anvendt del af likviditeten fra investeringstillæggene, tilslutningsbidrag og salg af anlægsaktiver, jf. § 21, stk. 3-4 og § 24.
5) Fradrag for en takstnedsættelse som følge af anvendelsen af en ekstraordinær effektiviseringsgevinst, jf. § 26, stk. 2.« 2. I § 6 indsættes som stk. 3:
»Stk. 3. Den i § 6, stk. 1, nr. 3, omtalte korrektion kan udskydes til det prisloftår, der ligger to år efter prisloftåret, såfremt Forsyningssekretariatets afgørelse om vandselskabets prisloft er truffet senere end 15. oktober forud for det år, hvori tillægget skulle indgå i prisloftet.
Udskydelsen sker automatisk, med mindre vandselskabet meddeler andet til Forsyningssekretariatet ved indberetningsfristen, jf. § 18, stk. 1.« § 2 Bekendtgørelsen træder i kraft den 3. juli 2014.
