Indledning Ved lov nr. 794 af 30. november 1990 om ændring af den sociale  

 styrelseslov m.v. (Ændring af forskellige lovbestemmelser som følge af  

 ændring af den sociale centrale administration), der trådte i kraft den 1.  

 januar 1991, blev §§ 20, 22 og 24 i den sociale styrelseslov ophævet.
 Herved blev Socialstyrelsen nedlagt, og omfanget af Socialministeriets  

 ressorttilsyn præciseret.
 Denne vejledning behandler tilsynet på det sociale område.
Vedrørende anke henvises til afsnittene herom i Socialministeriets  

 vejledninger om de enkelte love.
Med hensyn til generelle forvaltningsretlige  

 rettigheder og pligter henvises til Justitsministeriets vejledninger om  

 forvaltningsloven og offentlighedsloven.
1. Socialministeriets tilsyn Efter almindelige stats- og forvaltningsretlige principper har den  

 centrale myndighed på de forskellige lovområder - vedkommende ministerium  

 eller styrelse - en ulovbestemt pligt til at føre et vist tilsyn med det  

 pågældende lovområde.
 For Socialministeriets vedkommende gælder således et generelt  

 ressorttilsyn, selv om bestemmelsen i den sociale styrelseslovs § 22 om det  

 særlige sociale tilsyn er blevet ophævet.
 Heri ligger bl.a., at Socialministeriet vil kunne rette henvendelse til de  

 almindelige kommunale tilsynsmyndigheder, jf. nedenfor, hvis ministeriet  

 bliver opmærksomt på en formodet ulovlighed i kommunestyret.
2. Det almindelige kommunale tilsyn I henhold til den kommunale styrelseslovgivning varetages tilsynet med  

 kommunerne af de for hvert amt nedsatte tilsynsråd, mens Indenrigsministeriet  

 udøver tilsynet med amtskommunerne samt Københavns og Frederiksberg Kommuner.
Det er tilsynets opgave at kontrollere, at beslutninger, der træffes i  

 kommuner og amtskommuner, ikke er i strid med lovgivningen.
De sanktioner,  

 som tilsynet kan anvende i tilfælde, hvor der foreligger en klar ulovlighed,  

 består i annullation af ulovlige beslutninger, tvangsbøder, anlæg af  

 erstatningssag samt erstatningsretlig bod.
De kommunale tilsynsmyndigheder kan således tage stilling til, om de  

 retningslinier, som en kommunalbestyrelse fastlægger for behandlingen og  

 afgørelsen af sager om ydelser efter den sociale lovgivning, er i strid med  

 lovgivningen.
Til brug for sin vurdering heraf, kan tilsynsmyndigheden  

 indhente en udtalelse fra Socialministeriet.
Tilsynets kompetence viger imidlertid i det omfang, der er en  

 klageinstans, som kan efterprøve den kommunale afgørelse.
De kommunale  

 tilsynsmyndigheder kan derfor ikke tage stilling til lovligheden af  

 afgørelser, der træffes vedrørende sociale ydelser til enkeltpersoner, idet  

 afgørelserne inden for dette område kan indbringes for de sociale  

 ankeinstanser.
Også klager over, at reglerne i forvaltningsloven er  

 tilsidesat i forbindelse med sådanne afgørelser, hører normalt under de  

 sociale ankeinstanser.
3. Kommunernes serviceniveau og bistandsudøvelsen Som følge af den omfattende decentralisering er ansvaret for det kommunale  

 sociale niveau og bistandsudøvelsen placeret hos de politisk ansvarlige  

 myndigheder, nemlig kommunalbestyrelser og amtsråd.
 En klage fra en borger over serviceniveauet eller bistandsudøvelsen i en  

 kommune, en amtskommune eller en institution skal normalt indgives til  

 kommunalbestyrelsen/amtsrådet, som ansvarlig myndighed for  

 kommunens/amtskommunens aktiviteter.
Under begrebet bistandsudøvelse falder f.eks. spørgsmål om den bistand, en  

 person i en plejefamilie for voksne efter bistandslovens § 68 modtager.
For  

 en institutionsbeboer kan det være, hvilke tilbud der skal være til rådighed  

 under opholdet, og hvorledes institutionen skal være indrettet.
 Derimod vil valg af foranstaltning (institution, bofællesskab,  

 familiepleje) være underlagt de almindelige ankeregler.
Under begrebet bistandsudøvelsen falder også en række af de beslutninger,  

 som det kan være nødvendigt at træffe, når et barn eller en ung er anbragt  

 uden for hjemmet.
Det vil typisk dreje sig om en række praktiske spørgsmål om  

 barnets eller den unges dagligdag, som kan nødvendiggøre en beslutning fra  

 kommunens side, såfremt der opstår konflikter med forældrene om disse  

 spørgsmål.
Som eksempler kan nævnes: Valg af een familiepleje frem for en  

 anden.
Størrelsen af lommepenge, arbejdsvederlag og andre ydelser, og  

 udgifter i forbindelse med ferie og weekends.
 Endelig kan nævnes spørgsmål om befordring af børn optaget i en særlig  

 daginstitution.
4. Klager over den måde, en sag er blevet behandlet på En formalitetsklage er en klage over den måde, en sag er eller bliver  

 behandlet på.
Typisk vil klagen være forbundet med en klage over den  

 afgørelse, der er truffet.
Formalitetsklagen kan derfor ofte opfattes som et  

 led i argumentationen for klagen over selve afgørelsen.
 Er der tvivl om, hvorvidt klagen skal opfattes som en klage over  

 afgørelsens indhold eller over formen, bør den derfor normalt opfattes som en  

 klage over indholdet.
 Klagen behandles i disse tilfælde af de sociale klageinstanser.
 Hvis en klage derimod alene vedrører personalets optræden,  

 sagsbehandlingstiden, ekspeditionsfejl, personalenormering, lokaleforhold  

 eller lignende skal den indgives til borgmesteren eller kommunalbestyrelsen -  

 i amtskommuner amtsborgmesteren eller amtsrådet.
5. Ophævelse af tidligere vejledning Socialministeriets vejledning nr. 14 af 11. januar 1988 om klageregler og  

 tilsyn på det sociale område ophæves.
