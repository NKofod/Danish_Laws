Erstatningsansvarslovens § 26a - godtgørelse til efterladte, nævnets j. nr. 06-520-05884/05885 I n. j.nr. 06-520-05884/05885 søgte en 12-årig dreng og hans søster på 13 år om 125.000 kr. i godtgørelse til efterladte som følge af, at deres far havde slået deres mor ihjel med en kniv.
I Østre Landsret bestred faderen ikke kravet.
Landsretten tilkendte begge 125.000 kr. i godtgørelse.
Eftersom faderen ikke havde bestridt kravet, var der ikke tale om et retskrav, jf. offererstatningslovens § 11 a, stk. 2. Nævnet tilkendte herefter drengen 115.000 kr. og pigen 100.000 kr. i godtgørelse.
Nævnet lagde vægt på, at drengen befandt sig i samme rum (køkkenet), da faderen stak en kniv mod moderen.
Herefter løb drengen ud af huset for at hente hjælp hos naboen.
Han så, at moderen løb ud af køkkenet.
Da han kom tilbage, lå moderen stille i græsset i haven.
Han løb hen til moderen, bukkede sig ned og fortalte, at han elskede hende.
Han overværede herefter, at en nabo og ambulancefolk forgæves forsøgte at yde moderen førstehjælp.
Nævnet vurderede, at der var tale om et tilfælde, hvor lovens udgangspunkt på 100.000 kr. måtte fraviges.
Ved tilkendelse af 100.000 kr. i godtgørelse til pigen lagde nævnet vægt på, at hun var i bad, da drabet skete, og at hun  i modsætning til sin bror  ikke overværede drabet direkte eller indirekte.
Nævnet vurderede derfor, at der ikke var grundlag for at fravige lovens udgangspunkt.
Der henvises i øvrigt til en lignende sag omtalt i Erstatningsnævnets Årsberetning 2003, side 31.
