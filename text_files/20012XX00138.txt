Skriftlig fremsættelse (27. februar  

 2002) Fødevareministeren Herved tillader jeg mig for Folketinget at  

 fremsætte:
Forslag til lov om ændring af lov om jordbrugets  

 anvendelse af gødning og om plantedække (Anvendelse af  

 forarbejdet husdyrgødning) (Lovforslag nr.
L 144).
Lovforslaget skal bidrage til at fremme udviklingen og  

 anvendelsen af ny teknologi til forarbejdning af husdyrgødning, for  

 eksempel gyllesepareringsanlæg.
Dette skal ske ved at fjerne de  

 barrierer, der i den gældende lov stiller sig i vejen for udbredelsen  

 af den nyeste teknologi.
 Barriererne knytter sig især til, at  

 landmændene efter den gældende lovgivning ikke i  

 gødningsregnskabet kan fratrække den kvælstofmængde  

 i forarbejdet husdyrgødning, som afsættes uden for virksomheden.  

 Det foreslås endvidere, at forarbejdet husdyrgødning skal kunne  

 afsættes f.eks. til private, hvis gødningsprodukterne deklareres  

 og varmebehandles, og der betales kvælstofafgift af dem.
Lovforslaget indeholder en bemyndigelse til at  

 fastsætte nærmere regler for forarbejdningsanlæg og  

 anvendelse af de forarbejdede gødningsprodukter.
Der er på  

 nuværende tidspunkt begrænsede erfaringer med denne teknologi, og  

 der er behov for løbende at kunne tilpasse regelsættet på  

 området.
Det er hensigten at fastsætte regler om registrering af  

 forarbejdningsanlæg og om hygiejnisering (f.eks. varmebehandling) af  

 gødningsprodukter, der sælges til private, for at fjerne  

 risikoen for spredning af zoonoser.
 Endvidere foreslås en forenkling af udarbejdelsen af  

 mark- og gødningsplaner ved at slå 1. års virkningen og  

 eftervirkningen sammen for husdyrgødning og anden organisk  

 gødning.
 Idet jeg i øvrigt henviser til lovforslagets  

 bemærkninger, anbefales det til Folketingets velvillige behandling.
