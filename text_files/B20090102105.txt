Kapitel 1   Bekendtgørelsens anvendelsesområde og overordnede krav Kapitel 2   Akvakulturkrebsdyr - Indien Kapitel 3   Kontrol Kapitel 4   Straffebestemmelser Kapitel 5   Ikrafttræden Bekendtgørelse om særlige restriktioner for import af akvakulturkrebsdyr til foder1) I medfør af § 1, § 2 og § 6, stk. 2 i lov om foderstoffer, jf. lovbekendtgørelse nr. 192 af 12. marts 2009, og efter bemyndigelse fastsættes:
Kapitel 1 Bekendtgørelsens anvendelsesområde og overordnede krav § 1. Bekendtgørelsen omfatter import til Danmark af akvakulturkrebsdyr, som er bestemt til foderbrug, og som har oprindelse i eller er afsendt fra Indien.
Stk. 2. Enhver import af disse produkter skal anmeldes til Plantedirektoratet inden ankomsten til Danmark.
Anmeldelsen skal ske mindst 24 timer før forventet ankomsttidspunkt.
 § 2. I denne bekendtgørelse anvendes definitionerne i Europa-Parlamentets og Rådets forordning nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed og i den til enhver tid gældende bekendtgørelse om foder og foderstofvirksomheder.
Kapitel 2 Akvakulturkrebsdyr - Indien § 3. Det er forbudt at importere produkter som nævnt i § 1, stk. 1.
 Stk. 2. Stk. 1 gælder ikke for sendinger, der er ledsaget af resultaterne af en analytisk test foretaget på oprindelsesstedet, der godtgør, at der ikke er forekomst af nitrofuraner eller deres metabolitter, og at sendingerne ikke udgør nogen risiko for menneskers sundhed.
 Stk. 3. Hvis der ikke findes en analyserapport, som anført i henhold til stk. 2, kontrollerer Plantedirektoratet hver enkelt sending af produkter nævnt i § 1, stk. 1, der ønskes importeret for at sikre at sendingen ikke udgør nogen risiko for menneskers sundhed.
Stk. 4. Plantedirektoratet udtager prøver til analyse for indhold af nitrofuranmetabolitter.
Produkter, der indeholder koncentrationer der overskrider detektionsgrænsen på 1µg/kg, må ikke omsættes og anvendes til foderbrug.
 Stk. 5. Plantedirektoratet tilbageholder sendingerne indtil direktoratet kan meddele tilladelse til import og markedsføring, eller afviser sendingen.
 Stk. 6. Udgifter i forbindelse med foranstaltninger i medfør af denne bestemmelse afholdes af den som foranstaltningerne er rettet imod.
Kapitel 3 Kontrol § 4. Plantedirektoratet fører kontrol med, at foderstofvirksomhederne foretager anmeldelse som fastsat i § 1, stk. 2.
 Stk. 2. Plantedirektoratet kan meddele de påbud og forbud, der anses for nødvendige for at sikre overholdelsen af denne bekendtgørelse, jf. § 2, stk. 4, i lov om foderstoffer.
 Stk. 3. Udgifterne til opfyldelse af påbud og forbud efter stk. 2 påhviler den, som foranstaltningerne er rettet imod.
Kapitel 4 Straffebestemmelser § 5. Overtrædelse af § 1, stk. 2 og § 3, stk. 1 straffes med bøde.
Med bøde straffes endvidere den, som undlader af følge et meddelt påbud eller forbud, jf. § 4, stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 5 Ikrafttræden § 6. Bekendtgørelsen træder i kraft den 2. november 2009.
 Stk. 2. Bekendtgørelse nr. 973 af 19. oktober 2009 om særlige restriktioner for import af krebsdyr til foder ophæves.
Plantedirektoratet, den 29. oktober 2009 Ole P.
Kristensen / Henrik Oftebro-Svendsen 1) Bekendtgørelsen indeholder bestemmelser, der gennemfører Kommissionens beslutning nr. 2009/727/EF (EUT 2009, L 258, s. 31) om beredskabsforanstaltninger vedrørende krebsdyr til konsum eller foderbrug fra Indien.
