Nr LSF 3 Forslag til Lov om ændring af lov om arbejdsskadeforsikring Fremsat af Tommy Dinesen (SF) Agerschou (SF) Lilli Gyldenkilde (SF) Ole  

 Henriksen (SF) Ebba Strange (SF) den 7. oktober 1986 Vedtaget ved tredjebehandling den 12. marts 1987 Lov nr 142 af 25/03/1987 I lov nr. 79 af 8. marts 1978 om arbejdsskadeforsikring, som senest ændret ved lov nr. 228 af 23. maj 1984, foretages følgende ændring:
 I § 1 indsættes efter stk. 2 som nyt stykke:
»Stk. 3. Omfattet af loven er tillige børn, der fødes med skader, som skyldes påvirkninger af den i §§ 9 og 10 omtalte art, som moderen har været udsat for under svangerskabet.« BEMÆRKNINGER TIL LOVFORSLAGET Lovforslaget indebærer, at fosterskader som følge af ulykker og skadelige påvirkninger, der har ramt moderen under svangerskabet, for fremtiden er omfattet af lovens erstatningsregler.
Forslaget omfatter alle lovens bestemmelser - herunder også ydelser efter § 25.
Baggrunden for forslaget om ændring af lov om arbejdsskadeforsikring er, at der med den gældende lov ikke gives mulighed for erstatning ved skader såsom abort eller fosterdefekter som en følge af, at moderen har arbejdet med organiske opløsningsmidler på arbejdspladsen.
Sikringsstyrelsen har i en besvarelse af et spørgsmål til socialministeren udtalt, at der ikke gives erstatninger for denne form for arbejdsskader.
Justitsministeren har endvidere udtalt på baggrund af et spørgsmål om, hvorvidt et foster er en del af en gravid kvindes krop juridisk set, at det er et foster i nogle tilfælde, men ikke i forbindelse med fosterskader på baggrund af arbejdsmiljøet.
Sluttelig har arbejdsministeren i sin besvarelse af et spørgsmål erkendt, at arbejdet med organiske opløsningsmidler i danske såvel som i udenlandske videnskabelige undersøgelser klart har påvist fosterskader hos kvinder, som har arbejdet med forskellige organiske opløsningsmidler på arbejdspladsen.
 De nævnte spørgsmål og svar er medtaget som bilag til lovforslaget.
Det forekommer på denne baggrund forslagsstillerne helt urimeligt, at der ikke kan gives erstatning, når skaderne beviseligt kan forekomme ved det omtalte arbejde.
Bilag 1 Justitsministerens besvarelse af spørgsmål nr.
S 929 af 3. april 1986 af Tommy Dinesen (SF) Spørgsmål:
Er fosteret en del af en gravid kvindes krop juridisk set? Svar:
Spørgsmålet om, hvorvidt et foster juridisk set opfattes som en del af en gravid kvindes krop, kan ikke besvares generelt.
Et foster er beskyttet på forskellig måde og tillagt visse rettigheder.
Moderen har f.eks. inden, men ikke efter udløbet af 12. svangerskabsuge ret til at få sit svangerskab afbrudt.
Endvidere tilkommer arveret den, der er avlet forinden arveladers død, men som senere bliver levende født, jfr. arvelovens § 5, stk.
1. Også forsørgertabserstatning efter erstatningsansvarslovens § 14 og arbejdsskadeforsikringslovens § 32 kan tilkendes et barn, der endnu ikke er født ved forsørgerens død.
Det retlige forhold mellem moderen og fosteret kan således ikke besvares på en entydig måde, men må bedømmes for hvert enkelt retsområde for sig.
I det omfang det pågældende område er lovreguleret, må der foretages en samlet bedømmelse af hensynene bag reglerne.
Bilag 2 Arbejdsministerens skriftlige besvarelse af spørgsmål nr.
S 978 af 15. april 1986 fra Tommy Dinesen (SF) Spørgsmål:
Findes der nogle inden- og udenlandske undersøgelser, der indicerer sammenhæng mellem aborter og fosterskader og arbejdet med organiske opløsningsmidler? Svar:
Direktoratet for arbejdstilsynet har oplyst følgende, som jeg kan henholde mig til:
Ved organiske opløsningsmidler forstår direktoratet i denne sammenhæng de 274 stoffer og materialer, der er optaget på arbejdstilsynets vejledende liste over organiske opløsningsmidler.
Det har længe været kendt, at kemiske stoffer kan påvirke kvinders evne til at få børn og give skader på afkommet (reproduktionsskader).
De fleste undersøgelser af kemiske stoffers reproduktionsskadende egenskaber har omfattet lægemidler, tungmetaller, bekæmpelsesmidler og tilsætningsmidler i levneds- og nydelsesmidler.
For en række organiske opløsningsmidler findes der dog såvel befolkningsstudier som dyreforsøg.
 Befolkningsundersøgelserne er især foretaget i de nordiske lande.
Mange af disse undersøgelser viser, at en del af de mest anvendte organiske opløsningsmidler må mistænkes for at kunne give reproduktionsskader.
Eksempelvis er der i flere undersøgelser fundet en forøget risiko for spontane aborter, misdannelser samt dødfødsler hos laboratoriepersonale, der arbejder med organiske opløsningsmidler.
 Indenog udenlandske dyreforsøg støtter denne mistanke.
Udsættelse for organiske opløsningsmidler er et af de områder, arbejdstilsynet og de arbejdsmedicinske klinikker vurderer i sager vedrørende dagpenge efter dagpengelovens § 33, stk. 5.
