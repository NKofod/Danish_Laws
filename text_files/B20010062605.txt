Bekendtgørelse om opgørelse af  

 begrænsning af tab på  

 næringsaktier I henhold til § 3, stk. 2, i lov om beskatning af fortjeneste  

 ved afståelse af aktier m.v., jf. lovbekendtgørelse nr. 844 af  

 4. september 2000, som ændret ved § 4 i lov nr. 484 af 7. juni  

 2001, fastsættes:
§ 1. Banker, sparekasseaktieselskaber og  

 sparekasser, visse kreditinstitutter, børsmæglerselskaber samt  

 disse virksomheders datterselskaber, udenlandske filialer, og udenlandske  

 pengeinstitutters filialer i Danmark, der er omfattet af lovens § 3,  

 stk. 2, 1. pkt., og § 3, stk. 2, 2. pkt., kan vælge at  

 anvende fondskodeprincippet ved opgørelsen af tabsbegrænsningen  

 efter lovens § 6, stk. 6, 2. pkt.
Er der først een gang  

 valgt fondskodeprincippet, kan det kun ændres ved tilladelse fra den  

 skatteansættende myndighed.
Et afslag om at ændre  

 opgørelsesprincippet kan påklages til Ligningsrådet.
§ 2. Såfremt den skattepligtige anvender  

 realisationsprincippet ved indkomstopgørelsen og vælger at  

 anvende fondskodeprincippet, opgøres indkomstårets nettotab pr.  

 fondskode.
Nettotabet opgøres som forskellen mellem fondskodens  

 samlede realiserede gevinster og samlede realiserede tab. Årets  

 nettotab pr. fondskode nedsættes med indestående på  

 tabsbegrænsningssaldoen opgjort efter stk. 2, 1. pkt., og alene et  

 overskydende tab kan herefter fradrages ved indkomstopgørelsen.
Stk. 2. Tabsbegrænsningssaldoen opgøres pr.  

 fondskode med den i selskabsskattelovens § 17, stk. 1, fastsatte  

 beskatningsprocent af indkomstårets samlede udbytte af aktier indenfor  

 den pågældende fondskode med tillæg af overført  

 saldo fra det foregående indkomstår.  

 Tabsbegrænsningssaldoen reduceres med det beløb, der for  

 indkomståret er anvendt til tabsbegrænsning, jf. stk. 1.  

 Såfremt der er sket en nedgang i den nominelle beholdning af aktier  

 indenfor fondskoden fra primo indkomståret til ultimo  

 indkomståret, nedsættes tabsbegrænsningssaldoen opgjort  

 efter 1. og 2. pkt. med et beløb, der forholdsmæssigt svarer til  

 nedgangen i den nominelle beholdning af aktier.
Den således opgjorte  

 saldo overføres herefter til det følgende indkomstår.
§ 3. Såfremt den skattepligtige anvender  

 lagerprincippet ved indkomstopgørelsen og vælger at anvende  

 fondskodeprincippet, opgøres indkomstårets nettotab pr.  

 fondskode.
Nettotabet opgøres som forskellen mellem fondskodens  

 samlede realiserede og urealiserede gevinster og samlede realiserede og  

 urealiserede tab. Årets nettotab pr. fondskode nedsættes med den  

 i selskabsskattelovens § 17, stk. 1, fastsatte beskatningsprocent  

 af det i indkomståret oppebårne udbytte af aktier indenfor den  

 pågældende fondskode, og alene et overskydende tab kan herefter  

 fradrages ved indkomstopgørelsen.
 § 4. Specificeret opgørelse af  

 tabsbegrænsningen for det enkelte indkomstår efter § 2 eller  

 § 3 vedlægges indkomstopgørelsen for det  

 pågældende indkomstår.
 § 5. Bekendtgørelsen træder i kraft  

 den 11. juli 2001 og har virkning fra og med 1. januar 2000.
 Stk. 2. Samtidig ophæves bekendtgørelse nr. 868  

 af 10. november 1993 om opgørelse af begrænsning af tab på  

 næringsaktier.
