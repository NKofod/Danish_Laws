Nr BR 8 Beretning over den af energiministeren den 2. maj 1986 til det  

 energipolitiske udvalg afgivne redegørelse i henhold til § 6, stk. 1, i lov  

 nr. 293 af 10. juni 1981 om anvendelse af Danmarks undergrund (2.  

 udbudsrunde)   

 Nr 70008 1985-86, 1. samling Blad nr 1146 Afgivet af energipolitisk udvalg Afgivet: 19860530 Udvalget har fra energiministeren modtaget en redegørelse i henhold til undergrundslovens § 6, stk. 1, om de tilladelser til efterforskning og indvinding af olie og naturgas, som agtes meddelt i 2. udbudsrunde.
Redegørelsen er medtaget som bilag 1 til denne beretning.
Udvalget har gennemgået redegørelsen og har i denne forbindelse stillet en række spørgsmål til energiministeren og miljøministeren til skriftlig besvarelse.
Endvidere har der været afholdt tre samråd med energiministeren, hvori også embedsmænd har deltaget, samt et samråd med miljøministeren.
Energiministerens og miljøministerens besvarelse af nogle af udvalgets spørgsmål er medtaget som bilag 4 til beretningen.
I behandlingen af sagen har udvalget taget udgangspunkt i resultatet af de forhandlinger, som er blevet ført på baggrund af ministerens redegørelse af 24. april 1985 om tilrettelæggelsen af 2.
udbudsrunde.
Der henvises i denne forbindelse til det energipolitiske udvalgs beretning af 10. juli 1985 (Folketingstidende 1984-85, tillæg B, sp. 3019) og til ministerens skrivelse til udvalget af 31. juli 1985, hvormed fremsendtes det materiale, som blev udsendt til olieselskaberne i forbindelse med åbningen af 2. runde samme dato (udbudsskrivelsen).
De enkelte tilladelser, som ministeren agter at give, er blevet gennemgået for udvalget, ligesom der er blevet redegjort for indholdet af de ansøgninger, som ikke agtes imødekommet, og for hele forløbet af forhandlingerne med de ansøgende konsortier.
De forhold, som især er blevet gjort til genstand for behandling i udvalget, har været operatørskabstilbuddene, DENERCOs deltagelse, ansøgningen fra det canadiske selskab Eurocan Ventures Ltd., de tilbudte arbejdsprogrammer, forslagene til glideskala for forøgelse af statsdeltagelsen i indvindingsfasen, tilbuddene om medvirken til og finansiering af uddannelses-, forsknings- og udviklingsaktiviteter inden for olie- og gasområdet, anvendelsen af danske varer og tjenesteydelser, lokalisering og opbygning af konsortiernes organisation her i landet samt miljøspørgsmål.
Miljøministeren har over for udvalget bl.a. oplyst, at en efterforsknings- eller indvindingstilladelse ikke overflødiggør tilladelser m.v. efter anden lovgivning, f.eks. miljøbeskyttelses- og fredningslovgivningen.
Dette har bl.a. som konsekvens, at miljøstyrelsen kan fastsætte vilkår om udledning af materialer fra boringer og om etablering af et beredskab.
Endvidere skal energistyrelsen godkende udstyr, program og udførelsesmåde.
Med henblik på herudover at fastsætte særlige koncessionsvilkår begrundet i miljøhensyn har der været et samarbejde mellem energi- og miljøministeriet.
Således har både fredningsstyrelsen og miljøstyrelsen været hørt, inden det energipolitiske udvalg fik forelagt de påtænkte tilladelser i 2. udbudsrunde.
Miljøministeren har endvidere oplyst, at han inden næste udbudsrunde vil opprioritere de landsdækkende undersøgelser vedrørende fugle og sæler, og at energiministeriet vil bidrage hertil.
Opprioriteringen vil ske i forbindelse med den opprioritering af naturovervågningen, som miljøministeren har givet tilsagn om i miljø- og planlægningsudvalget.
Energiministeriet og miljøministeriet vil fortsætte drøftelserne af, hvorledes disse undersøgelser kan finansieres.
Energiministeriet har været positiv over for at undersøge mulighederne for at deltage i finansieringen.
Miljøministeren har endvidere oplyst over for udvalget, at planlægning af vandfugletællingen er startet, men det ligger endnu ikke klart, hvornår feltarbejdet kan iværksættes.
Miljøministeriet arbejder på, at dette kan ske snarest, og det forventes, at arbejdet kan igangsættes primo 1987.
I forbindelse med 2. udbudsrunde er der ikke påtænkt tilladelser i de indre danske farvande.
Områder, der i 2. udbudsrunde har påkaldt sig særlig miljømæssig interesse, er havet vest for Bornholm, den sydvestlige del af Nordsøen (vest for Vadehavet) og Tønderområdet.
Med hensyn til Bornholmsfarvandet og Nordsøen har miljøministeren orienteret udvalget om, at de forsknings- og udviklingsforpligtelser, der vil indgå i tilladelserne, giver mulighed for at undersøge aktiviteternes indflydelse på miljøet.
Hvad angår Tønderområdet, har miljøministeren oplyst, at allerede foretagne seismiske undersøgelser tyder på, at det interessante område for olieefterforskning næppe er sammenfaldende med områder af stor miljømæssig værdi.
Det vil endvidere som koncessionsvilkår for Tønder-landtilladelsen bl.a. blive bestemt, at fuglebeskyttelsesområderne ved Tønder i videst muligt omfang friholdes, og at boringerne i givet fald foretages på bestemte tider af året.
I øvrigt vil de lokale myndigheder blive inddraget i forbindelse med vilkårsfastsættelsen i medfør af miljølovgivningen vedrørende tilladelserne til havs.
For så vidt angår landtilladelsen i Tønderområdet vil bl.a. de lokale miljømyndigheder blive inddraget i henhold til den gældende planlægnings-, frednings- og miljøbeskyttelseslovgivning.
Udvalget er af den principielle opfattelse, som energiministeren deler, at forhandlingerne med ansøgende konsortier må betragtes som værende afsluttet, når beretningen om 2. udbudsrunde er afgivet, medmindre der foreligger helt særlige omstændigheder.
Udvalget tager herefter til efterretning, at det er aftalt mellem energiministeriet og det canadiske selskab Eurocan Ventures Ltd., at behandlingen af selskabets ansøgning foreløbig er stillet i bero, bl.a. i afventen af selskabets anskaffelse af yderligere seismiske data.
Det er fundet hensigtsmæssigt af hensyn til efterforskningen i det pågældende lidet undersøgte område i Østersøen, at der sker en forbedring af datagrundlaget for forhandlingen om en eventuel efterforsknings- og indvindingstilladelse, der alene omfatter den eller de blokke, hvor seismikken måtte føre til kortlægning af et prospekt.
Det forudsættes herved, at en eventuel tilladelse alene omfatter arealer, der var udbudt i 2. runde.
Såfremt der på dette grundlag måtte blive opnået enighed om vilkårene for en tilladelse, vil det derfor i løbet af et til to år blive aktuelt, at energiministeren forelægger en redegørelse i henhold til undergrundslovens § 6, stk.
1, for udvalget, indeholdende en gennemgang af resultatet af forhandlingerne mellem energiministeriet og Eurocan Ventures Ltd.
Udvalget lægger i den forbindelse vægt på, at ministeren har oplyst, at der ikke er givet noget tilsagn til ansøgeren om, at enkelte eller alle af den foreliggende ansøgning omfattede blokke vil blive holdt uden for arealudbuddet i en senere runde, ligesom selskabet ikke har fået en tilladelse eller vilkår herfor stillet i udsigt.
Udvalget skal fremhæve ønskeligheden af, at såvel folketingets energipolitiske udvalg som offentligheden løbende bliver orienteret om kulbrintevirksomheden.
Energiministeren har i denne forbindelse tilkendegivet, at energiministeriet vil udarbejde årlige beretninger om virksomheden.
Endvidere har energiministeren erklæret sig rede til i samråd at orientere nærmere om aktiviteterne og til at uddybe den skriftlige orientering, som løbende tilgår udvalget i form af boreoversigter m.m.
Energiministeren har endelig erklæret sig enig med udvalget i, at der inden iværksættelsen af en ny samlet udbudsrunde foretages en samlet bearbejdning og vurdering i energiministeriet af de erfaringer, som til den tid er opnået fra 1. og 2. udbudsrunde, således at en redegørelse herom forelægges udvalget senest 1 måned før forelæggelse af redegørelsen om fastlæggelse af betingelserne for næste udbudsrunde med henblik på en offentlig drøftelse forud for rundens iværksættelse.
Herefter tilkendegiver et FLERTAL (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget), at man kan tage ministerens redegørelse til efterretning.
Flertallet lægger vægt på, at den af ministeren påtænkte udstedelse af nye tilladelser til efterforskning og indvinding af kulbrinter vil sikre en ikke ubetydelig efterforskningsaktivitet såvel i Nordsøen som i andre geologisk interessante områder.
Samtidig skabes grundlag for et øget dansk engagement i olie- og gasaktiviteterne i kraft af betydelige danske andele i konsortierne og gennem de opnåede danske operatørskaber.
Flertallet lægger også vægt på, at der er sket en opprioritering af forsknings-, udviklings- og uddannelsesaktiviteterne.
Et MINDRETAL (socialdemokratiets, socialistisk folkepartis og venstresocialisternes medlemmer af udvalget) kan ikke tilslutte sig ministerens redegørelse i sin helhed, idet man udtaler følgende:
1. Mindretallet er af den opfattelse, at det havde været naturligt, at DOPAS, som i 1. runde havde et operatørskab på landjorden, havde fået mulighed for et selvstændigt off-shore operatørskab i 2.
runde.
Idet der henvises til de af mindretallet fremførte synspunkter ved fastlæggelsen af udbudsbetingelserne for 2. runde, beklager mindretallet, at det ikke i forbindelse med gennemførelsen af denne udbudsrunde er blevet forsøgt at skaffe DOPAS et offshore operatørskab.
2. Mindretallet kan tilslutte sig oprettelsen af det fælles statslig-private operatørskab DANOP.
Imidlertid indeholder den aftale, der er indgået mellem DOPAS og det private interessentskab DENERCO om DANOP en konkurrenceklausul, der afskærer DOPAS fra selvstændigt at optræde som operatør, hvilket efter mindretallets opfattelse er helt uacceptabelt.
Mindretallet mener også, at den aftalte opløsningsbestemmelse er et forsøg på at binde en kommende regering.
Det bør i stedet fastslås, at begge parter til enhver tid kan udtræde af DANOP.
3. Vedrørende indholdet i øvrigt af de tilladelser, ministeren agter at meddele i 2. runde, har mindretallet noteret sig, at tilladelserne opfylder mindretallets ønsker med hensyn til mindst 20%s statsdeltagelse i efterforskningsfasen og 1. trin af indvindingsfasen og med hensyn til bæring af private selskaber.
Antallet af operatørskaber offshore og on-shore og boringsforpligtelserne ifølge arbejdsprogrammerne findes tilfredsstillende, når den generelle situation på oliemarkedet tages i betragtning.
Derimod er mindretallets ønske om en statsdeltagelse på mindst 50% på sidste (5.) trin af glideskalaen i Nordsøen ikke opfyldt i alle tilladelserne.
Mindretallet finder en statsdeltagelse på 45% ved meget store fund (over 100.000 tønder/døgn) i Nordsøen utilstrækkelig.
4. Mindretallet har noteret sig, at der er sket en væsentlig forøgelse af midlerne til uddannelse, forskning og udvikling, ligesom man finder det positivt, at regeringen har nedsat et kulbrinteudvalg, der skal rådgive om energiforskningsopgaver på området for olie- og gasenergi og fremme initiativer inden for industriel udvikling og uddannelse.
Mindretallet ønsker imidlertid fortsat, at der opbygges en egentlig udviklingsfond på 100 mill. kr.
5. Mindretallet ønsker, at fremtidige udbudsrunder tilrettelægges mere selektivt, således at det kun er udvalgte blokke, der udbydes.
Et MINDRETAL INDEN FOR MINDRETALLET (socialistisk folkepartis og venstresocialisternes medlemmer af udvalget) ønsker at udtale følgende om miljøproblemerne i tilknytning til 2. udbudsrunde.
Mindretallet ser med betydelig bekymring på de miljømæssige risici, der er forbundet med efterforskningen og fremtidige produktionsaktiviteter i Tønderområdet og i havet vest for Vadehavet.
Generelt kan det kun beklages, at miljøaspekterne ikke helt fra udbudsrundernes start har været en fast integreret del af den politik, der vedrører vilkårene for olie- og gasefterforskningen.
Mindretallet har noteret sig, at miljøministeren har erklæret sig villig til at gennemføre en landsdækkende undersøgelse vedrørende fugle og sæler, men mindretallet beklager, at ministeren i et svar til udvalget på udvalgets spørgsmål 38 ikke har imødekommet Vadehavssekretariatets ønsker om forbud mod eller en kraftig regulering af fremtidige efterforskningsaktiviteter i EF-fuglebeskyttelsesområderne.
I overvejelserne om fremtidige efterforsknings- og produktionsaktiviteter bør sikres en løsning af de problemer, der knytter sig til trafik til og fra borestederne.
En sådan trafik vil kunne skabe forstyrrelse blandt rugende og rastende fugle.
Da selv mindre udslip fra boresteder vil afstedkomme ødelæggelser med uoprettelige skader for vadehavs- og marskområdernes økologi, burde det efter mindretallets opfattelse være overvejet helt at udelade Tønderområdet og området vest for Vadehavet fra 2. udbudsrunde.
Accepteres en efterforsknings- og produktionsaktivitet, burde Vadehavssekretariatets forslag være imødekommet.
Der kan i denne forbindelse henvises til Vadehavserklæringen, underskrevet af den danske, vesttyske og hollandske regering i København den 7. december 1982, og til den protest, der med bred tilslutning i folketinget blev sendt til den hollandske regering den 24. oktober 1983 på grund af produktion i EF-fuglebeskyttelsesområder.
 P. u. v.
Lone Dybkjær formand Bilag 1 Energiministeriet 2. udbudsrunde Energiministerens forelæggelse for folketingets energipolitiske udvalg i henhold til undergrundslovens § 6, stk. 1 1. INDLEDNING Denne redegørelse afgives i henhold til undergrundslovens § 6, stk.
1, hvorefter tilladelser til efterforskning og indvinding af olie og naturgas meddeles, efter at sagen har været forelagt folketingets energipolitiske udvalg.
På grundlag af det energipolitiske udvalgs beretning af 10. juli 1985 over den af energiministeren i april 1985 afgivne redegørelse i henhold til undergrundslovens § 12, stk. 2, åbnede energiministeren den 31. juli 1985 2. udbudsrunde for ansøgninger om tilladelse til efterforskning og indvinding af kulbrinter på dansk område.
Ved ansøgningsfristens udløb den 15. november 1985 havde energiministeriet modtaget 8 ansøgninger omfattende 30 selskaber, hvoraf de 13 var danske.
Af de ansøgende selskaber var 15 i forvejen rettighedshavere på dansk område.
Der har siden medio januar 1986 været ført forhandlinger med ansøgerne.
I henhold til undergrundslovens § 5, stk. 1, jfr. § 13, har jeg herefter til hensigt at meddele 9 tilladelser til efterforskning og indvinding af olie og naturgas på de nedenfor beskrevne vilkår.
Efter aftale med det canadiske selskab Eurocan Ventures Ltd. er behandlingen af dette selskabs ansøgning foreløbig stillet i bero, bl.a. i afventen af selskabets anskaffelse af yderligere seismiske data.
Det er fundet hensigtsmæssigt af hensyn til efterforskningen i det pågældende lidet undersøgte område i Østersøen, at Eurocan får mulighed for at forbedre grundlaget for forhandling om en eventuel efterforsknings- og indvindingstilladelse.
Såfremt folketingets energipolitiske udvalg kan tiltræde fremgangsmåden, og såfremt der på dette forbedrede grundlag til sin tid måtte blive opnået enighed om vilkårene for en tilladelse, kan det derfor blive aktuelt i løbet af 1-2 år at forelægge sagen for udvalget.
2. BESKRIVELSE AF TILDELINGEN AF TILLADELSER Som resultat af 2. udbudsrunde er jeg indstillet på at meddele 9 tilladelser til efterforskning og indvinding af olie og naturgas på dansk område i 25 af de i alt ca. 650 blokke, som runden omfattede.
Dette svarer arealmæssigt til, at ca. 3.400 km2 eller 3,4 pct. af de udbudte ca. 100.000 km2 vil blive omfattet af en tilladelse.
Tilladelserne til efterforskning og indvinding af kulbrinter vil blive fordelt på 4 konsortier omfattende 16 selskaber samt det statslige selskab Dansk Olie og Gasproduktion A/ S (DOPAS) og Dansk Energi Consortium K/ S (DENERCO), der ejes af 20 private danske virksomheder.
Endelig vil Dansk Operatørselskab I/ S (DANOP), der er et ligeligt ejet interessentskab mellem DOPAS og DENERCO, varetage operatøropgaver i forbindelse med et antal tilladelser.
De 9 tilladelser omfatter såvel landområder som havområdet, jfr. det vedlagte oversigtskort (bilag 2). For en nærmere beskrivelse af de enkelte rettighedshaveres baggrund henvises til bilag 3.
TILDELINGEN FORDELT PÅ KONSORTIER Tildelingen af tilladelserne vil fordele sig på de 4 konsortier som følger.
Den procentvise fordeling af andele i konsortiet i efterforskningsfasen er angivet:
 AGIP-GRUPPEN pct.
Agip Danmark, Olie- og Gasefterforskning Aps 40,0 Fina Exploration Denmark S.A. 28,8 OeMV (Daenemark) Erdoel Aufsuchungsgesellschaft m.b.H. 11,2 DOPAS 20,0 Agip-gruppen vil blive meddelt een tilladelse i blokkene 5507/18,21,22 og 25 i den sydlige Nordsø samt i Centralgraven dele af blok 5604/29 og blok 5503/4 (den nordøstlige del af blokken).
 AMOCO-GRUPPEN pct.
Amoco Denmark Exploration Company 75 F.
L.
Smidth og Co.
A/S 5 DOPAS 20 Amoco-gruppen vil blive meddelt een tilladelse i blokkene 5414/7 og 11 i Bornholmsområdet.
 HYDRO-GRUPPEN pct.
Norsk Hydro Udforskning a.s. 19,5 Texas Eastern Overseas Inc. 19,5 British Gas Corporation 13,7 Amerada Hess (Denmark) A/S 9,8 Dansk Oliesøgning K/S (SDS, DLG, Danoil) 7,5 Korn og Foderstof Kompagniet A/S 2,5 DENERCO 7,5 DOPAS 20,0 Hydro-gruppen vil blive meddelt i alt 4 tilladelser.
Heraf meddeles to tilladelser i Centralgraven og to i Bornholmsområdet.
Den ene Centralgravstilladelse meddeles i blokkene 5603/28 og 5604/25, mens den anden meddeles i blokkene 5603/31 og 5503/3 samt 5503/4 for så vidt angår den sydvestlige del.
Den ene tilladelse i Bornholmsområdet meddeles i blokkene 5514/29 og 30 samt i 5414/1 og 2, mens den anden alene omfatter blok 5514/26.
 STATOIL-GRUPPEN pct.
Den norske stats Oljeselskap a.s. (Statoil) 26,5 BHP Petroleum (Denmark) Inc. 21,0 Skeie Energi Danmark A/S 12,0 Lønmodtagernes Dyrtidsfond 7,5 EAC Energy A/S 4,0 DENERCO 9,0 DOPAS 20,0 Statoil-gruppen vil blive meddelt i alt 3 tilladelser.
Den ene meddeles i blokkene 5604/26 og 5604/22 i Centralgraven.
Den anden vil blive meddelt i blokkene 5708/17 og 18 og 5707/20 i den nordlige Nordsø, mens den tredje omfatter dele af landområderne i blokkene 5508/31 og 32 ved Tønder.
Som det fremgår ovenfor, udgør den samlede danske andel i konsortierne henholdsvis 20%, 25%, 37,5% og 40,5%.
TILDELINGEN FORDELT PÅ OMRÅDER Tildelingen efter 2. udbudsrunde fordelt på de fire regioner, Centralgraven, den øvrige Nordsø, landområdet og Bornholmsområdet, vil blive følgende:
 CENTRALGRAVEN:
I Centralgraven vil der blive meddelt tilladelse til Statoil-gruppen, Hydro-gruppen og Agip-gruppen, der i Centralgraven tilsammen vil efterforske i 8 hel- og delblokke med et samlet areal på ca. 1.200 kvadratkilometer DEN ØVRIGE NORDSØ:
I den øvrige Nordsø vil der blive meddelt tilladelse til henholdsvis Statoil-gruppen og Agip-gruppen.
Det samlede koncessionsbelagte område i regionen som følge af 2. udbudsrunde vil omfatte 7 hel- og delblokke med et areal på 1.000 kvadratkilometer.
 LANDOMRÅDET:
På landområdet vil blive meddelt tilladelse til Statoil omfattende 2 delblokke (154 kvadratkilometer) nord for Tønder.
 BORNHOLMSOMRÅDET:
I Bornholmsområdet (Rønnegraven) vil der blive meddelt tilladelser til Hydro-gruppen og til Amoco-gruppen.
Tilladelserne i denne region vil omfatte 7 hel- og delblokke med et samlet areal på 1.050 kvadratkilometer.
 TILDELING AF IKKE-UDBUDTE OMRÅDER:
I Bornholmsområdet er det hensigten i forbindelse med to tildelinger at inkludere visse arealer, som ikke var udbudt den 31. juli 1985, men som blev tilbageleveret af DUC pr. 1. januar 1986 i forbindelse med DUC's seneste arealafgivelse.
Disse oprindeligt ikke-udbudte områder, som nu agtes tildelt, omfatter dele af blok 5414/2, blok 5514/30 samt blok 5414/7. Dette skyldes i første række hensynet til, at efterforskningen i dette hidtil uborede område iværksættes på det bedst mulige geologiske grundlag.
Samtlige ansøgere i 2. runde er gjort bekendt med energiministeriets påtænkte tildelinger af ikke-udbudte områder.
Ingen af ansøgerne har haft indvendinger imod den anvendte procedure.
 KONSORTIER SOM IKKE FÅR TILLADELSE I 2. UDBUDSRUNDE.
Af de oprindelige otte ansøgninger blev een trukket tilbage, da ansøgeren, Monsanto Oil Company, blev overtaget af et andet ansøgerselskab (BHP). En ansøgning fra Petroleum Exploration Danmark A/S er ligeledes bortfaldet, da det ikke lykkedes selskabet at få konsortiet fuldtegnet.
Det har ikke været muligt at imødekomme en ansøgning fra BP-gruppen (BP, Arco, RTZ Oil and Gas Ltd. og Grepco II K/S).
Som nævnt indledningsvis er Eurocan Ventures' ansøgning om efterforsknings- og indvindingstilladelse foreløbig stillet i bero.
3. SÆRLIGE SPØRGSMÅL OG VILKÅR I FORBINDELSE MED TILDELINGEN 3.1. OPERATØRSKABER FOR DANSK OPERATØRSELSKAB I/S (DANOP) Et af regeringens mål for 2. udbudsrunde har været at opnå dansk operatørskab i et mindre antal tilladelser, herunder i mindst een offshore-tilladelse.
Med henblik herpå tog regeringen initiativ til dannelsen af det fælles statslig/private Dansk Operatørselskab I/S (DANOP), der i sommeren 1985 blev stiftet for at varetage de under forhandlingerne opnåede operatøropgaver.
Under forhandlingerne er der opnået to operatørskaber offshore og eet på land.
De to offshore-operatørskaber er yderligere forbundet med optioner på operatørskab i to alternative tilladelser, også til havs.
Med Statoil-gruppen er aftalt DANOP-operatørskab fra efterforskningsfasens begyndelse i Tønder-tilladelsen og et offshore-operatørskab fra udbygningsfasen, efter DANOPs valg gældende enten for Centralgravstilladelsen eller for Statoils tilladelse i den nordlige Nordsø. Hvis der ikke gøres kommercielle fund i det valgte område, har DANOP option på at indtræde som operatør i den anden offshore-tilladelse.
Der er endvidere opnået enighed med Hydro-gruppen om, at DANOP overtager operatørskabet 12 måneder efter tilladelsens udstedelse i den vestligste Centralgravstilladelse i blokkene 5603/31, 5503/3 og 4. Dette operatørskab kan - hvis der ikke gøres et kommercielt udnytteligt fund i disse blokke overføres til Hydro-gruppens anden Centralgravstilladelse i blokkene 5603/28, 5604/25 med virkning fra produktionsfasens start.
Herudover er det for perioden indtil operatørskabets overførelse aftalt, at DANOP straks skal inddrages i operatøraktiviteterne.
I denne mellemfase vil DANOP-personale således indgå i Hydros og Statoils operatørorganisationer, ligesom DANOP selvstændigt vil varetage en række særlige opgaver på vegne af operatøren.
Det er samtidig aftalt, at Hydro og Statoil yder teknisk assistance til DANOP, efter at DANOP har overtaget operatøransvaret.
Endelig indgår der også aftaler om uddannelse af DANOP-personale i tilladelserne.
Ifølge aftalerne vil DANOP få overført »know-how«  

 og blive oplært i efterforskning og indvinding af kulbrinter i relation til de tre tilladelser, som indebærer DANOP-operatørskab, mens DOPAS sikres tilsvarende uddannelse og træning i forbindelse med de øvrige tildelte tilladelser.
Forholdene vedrørende det nærmere samarbejde mellem ansøgerne og DANOP vil blive forhandlet med henblik på at opnå en aftale mellem parterne.
Denne aftale skal endeligt godkendes af energiministeren.
Det opnåede forhandlingsresultat med hensyn til operatørskaber må betragtes som tilfredsstillende.
DANOP er med de påtænkte tilladelser sikret operatøropgaver såvel til havs som på land, herunder i den vigtige udbygningsfase.
Endvidere indgår der på grund af ovennævnte alternative operatørskabsmuligheder et betydeligt element af fleksibilitet i forhandlingsresultatet, således at DANOPs muligheder for at få operatøropgaver i en udbygnings- eller driftsfase er større, end antallet af opnåede operatørskaber angiver.
3.2. DENERCOs DELTAGELSE Forud for 2. udbudsrunde blev det fastlagt, at DENERCO skulle indtræde som rettighedshaver i de tilladelser, hvor DANOP skulle varetage operatørskabet.
DENERCOs deltagelse kunne ske på delvis båret basis. (Det vil sige således, at selskabet delvis fritages for afholdelse af efterforskningsudgifter).
Under forhandlingerne har DENERCO indtaget en fleksibel holdning til spørgsmålet om deltagelsesandel m.v.
Det nu foreliggende forhandlingsresultat indebærer, at DENERCO indtræder som partner i samtlige de tilladelser, der udstedes til Statoil- og Hydro-grupperne med henholdsvis 9% og 7,5%, og ikke kun i de tilladelser, hvor DANOP bliver operatør.
Endvidere har DENERCO besluttet selv at afholde en væsentlig del af efterforskningsudgifterne, således at bæringen af DENERCO er meget beskeden.
Denne ordning indebærer, at DENERCO i de to grupper får status som en regulær partner på forretningsmæssige vilkår, hvilket må antages at styrke DANOPs udviklingsmuligheder.
3.3. ØVRIG PRIVAT DANSK DELTAGELSE Ud over DENERCOs deltagelse er der privat dansk deltagelse i Hydro-, Statoil- og Amoco-grupperne.
De samlede deltagelsesandele for denne særlige kategori varierer mellem 5% og 11,5%.
Vilkårene for de private danske selskabers deltagelse indebærer i nogle tilfælde en delvis bæring i efterforskningsfasen.
I alle tilfælde ligger denne bæring under det højeste niveau, der forud for runden blev tilkendegivet som acceptabelt.
3.4. EFTERFORSKNINGS-/ARBEJDSPROGRAMMER Ved vurderingen af de indkomne ansøgninger har et væsentligt udvælgelseskriterium været det foreslåede arbejdsprogram og den medfølgende dokumentation af ansøgernes vilje og evne til grundigt at efterforske det af ansøgningen omfattede område.
Det har endvidere været tillagt stor vægt, at ansøgere til blokke i det prospektive Centralgravsområde har vist vilje til også at påtage sig efterforskningsforpligtelser i blokke i det øvrige danske område.
 De tildelinger, der bliver resultatet af 2. udbudsrunde, vil bl.a.
indebære, at der åbnes for efterforskning i en ny geologisk provins, idet der i Bornholmsområdet ikke tidligere har været udført boringer.
Tønder-tilladelsen samt de to tildelinger i Nordsøen uden for Centralgraven bidrager sammen med de tre tilladelser i Bornholmsområdet til den tilstræbte spredning af efterforskningsaktiviteterne.
Det samlede arbejdsprogram som følge af 2. udbudsrunde indebærer 8 ubetingede efterforskningsboringer (boringer, hvis udførelse er en fast forpligtelse for rettighedshaveren) og 5 betingede boringer (boringer, hvis udførelse afhænger af nærmere angivne omstændigheder). Hertil kommer, at selskaberne som hovedregel er forpligtet til at tilvejebringe et 1 x 1 km net af opdateret seismik over de tildelte områder.
Samlet skønnes den aktivitet, som er fastlagt i arbejdsprogrammerne, at svare til en investering på 700-800 mill. kr.
Lægges hertil de betingede arbejdsforpligtelser, skønnes investeringerne at ville andrage 1,1-1,2 mia kr.
Det bemærkes, at rettighedshavere erfaringsmæssigt ofte udfører mere arbejde, end de er forpligtede til i henhold til de fastlagte arbejdsprogrammer.
Ovenstående er således et skøn over den minimumsaktivitet på efterforskningsområdet, som vil blive resultatet af 2. udbudsrunde.
Ud fra en efterforskningsmæssig synsvinkel er det opnåede resultat tilfredsstillende, idet det er lykkedes både at sikre en fortsættelse af aktiviteten i Centralgraven og i flere af de øvrige geologiske provinser, hvor der tidligere er udført efterforskning, samtidig med at der også vil blive påbegyndt en efterforskningsindsats i en ny geologisk provins (Bornholm).
3.5. STATSDELTAGELSE Forud for 2. udbudsrunde blev det som et vilkår for alle tilladelser fastlagt, at Dansk Olie og Gasproduktion A/S (DOPAS) skal deltage i virksomheden fra starten med en andel på mindst 20%. Det blev dog tilkendegivet, at minimumsandelen efter forhandling kunne reduceres til 10 pct. i efterforskningsfasen, hvor der også ville være tale om væsentlig dansk deltagelse af ikke-statslig karakter.
Denne mulighed for reduktion af den statslige andel i efterforskningsfasen er ikke blevet aktuel i de tilladelser, der agtes udstedt.
I alle de tilladelser, som agtes udstedt, vil DOPAS' minimumsandel i efterforskningsfasen således udgøre 20%.
 I efterforskningsperioden skal DOPAS deltage som båret partner, dvs.
at de øvrige deltagere i konsortiet endeligt afholder den del af fællesudgifterne, der vedrører DOPAS' andel.
Det blev i udbudsskrivelsen over for ansøgerne tilkendegivet, at der ved tildelingen af efterforsknings- og indvindingstilladelser vil blive lagt vægt på størrelsen af den andel, som ansøgerne kan tilbyde DOPAS ud over de 20%, som i 2. udbudsrunde er fastsat som minimum for den statslige deltagelse i produktionsfasen.
Som grundlag for forøgelsen af den statslige andel blev der fastlagt følgende produktionsintervaller baseret på forventet daglig topproduktion i 1.000 tønder olie eller olieækvivalenter: 0-25, 25-35, 35-50, 50-100 samt 100 og opefter.
På baggrund af ansøgernes glideskalatilbud har der for hver af de ansøgte tilladelser været ført forhandling om størrelsen af den statslige andel.
De opnåede glideskalaer for samtlige 9 tilladelser indebærer en minimumsdeltagelse fra statens side i produktionsfasen på 20% eller derover.
Forhandlingsresultatet har i øvrigt indebåret en vis differentiering af glideskalaerne, således at størrelsen af de statslige andele bl.a. kan siges at afspejle de enkelte områders prospektivitet og omkostningsforhold.
På nær et par enkelte tilfælde indebærer samtlige opnåede glideskalaer en statsdeltagelse på 45-50% for produktionsintervallet over 100.000 tønder pr. dag.
Det er tilfredsstillende at kunne konstatere, at forhandlingsresultatet i 2. udbudsrunde har indebåret glideskalaer, der generelt er på niveau med eller højere end de glideskalaer, som blev opnået i 1. runde.
3.6. UDDANNELSE, FORSKNING OG UDVIKLING I henhold til modeltilladelsens § 16, stk. 1 og 2, er der opnået enighed med olieselskaberne om aftaler vedrørende uddannelse, forskning og udvikling.
Aftalerne sikrer først og fremmest mulighed for, at danske myndigheder, virksomheder og institutioner kan få overført »know-how« og opnå indsigt i olieselskabernes viden og erfaring.
Aftalerne er for hvert enkelt konsortium defineret inden for de områder, hvor de deltagende selskaber har størst viden og forskningsbehov med henblik på, at der gennem en målrettet indsats opnås resultater på disse områder.
Aftalerne om uddannelse giver mulighed for, at ansatte ved danske myndigheder samt ansatte og studerende på danske forsknings- og uddannelsesinstitutioner kan deltage i selskabernes interne kurser, kurser afholdt af selskaberne her i landet, få adgang til udstationering på on-the-job-training, og - som et nyt element i forhold til 1. udbudsrunde - adgang til stipendier ved udenlandske universiteter eller lignende.
Endvidere er der givet mulighed for afholdelse af udgifterne ved et antal gæsteprofessorater her i landet.
I løbet af efterforskningsperioden er selskaberne forpligtet til at tilbyde deltagelse i selskabernes interne kurser i 108 manduger, at arrangere udstationering på on-the-job-training svarende til 15 mandår, at afholde 14 et-ugers kurser i Danmark, at tilbyde 9 stipendier af hvert et halvt års varighed og at arrangere 3 gæsteprofessorater af hvert et halvt års varighed.
Omkostningerne ved de samlede uddannelsesforpligtelser skønnes at beløbe sig til ca. 17 mill. kr.
Som nævnt under punkt 3.1. vil der yderligere blive tilført DANOP og DOPAS »know-how« og oplæring inden for olieområdet på grundlag  

 af særlige aftaler med disse selskaber.
Aftalerne om forskning og udvikling forpligter selskaberne til at indgå forskningssamarbejde med danske virksomheder og forskningsinstitutioner med det formål, at de respektive virksomheders specialviden anvendes og udvikles inden for de i aftalerne nævnte områder.
Selskabernes forpligtelse til at igangsætte projekter beløber sig til ca. 45 mill. kr.
Alt i alt indebærer resultatet af 2. udbudsrunde aftaler om uddannelse, forskning og udvikling, der værdiansat tilsammen skønnes at beløbe sig til ca. 62 mill. kr., hvilket er væsentligt mere, end der blev opnået i 1. runde.
3.7. DANSK ARBEJDE, LOKALISERING OG ORGANISATION I udbudsskrivelsen blev det tilkendegivet, at det ved tildelingen af efterforsknings- og indvindingstilladelser tillægges vægt, at ansøgerne udøver virksomheden således, at samfundet har mest mulig indsigt i og gavn af denne, herunder ved at private danske interesser inddrages.
Endvidere at ansøgernes organisatoriske forhold, herunder tilknytning til Danmark, tilgodeser behovet for offentligt indseende og tilsyn med virksomheden.
Selskaberne har i ansøgningerne og under forhandlingerne generelt tilkendegivet, at de vil anvende danske varer og tjenesteydelser, hvor disse er konkurrencedygtige på pris, kvalitet og leveringsbetingelser.
Under forhandlingerne er selskaberne gjort bekendt med, at der lægges stor vægt på, at denne tilkendegivelse efterleves i praksis, og at myndighederne ved hjælp af en overvågningsprocedure for information, indhentning og vurdering af kontrakter vil følge selskabernes bestræbelser herpå.
Selskaberne har alle tilkendegivet, at de er indstillet på at følge overvågningsproceduren og generelt at samarbejde med myndighederne om danske virksomheders leverancer til aktiviteterne.
Herudover har de to ansøgergrupper med norsk deltagelse, Statoil-gruppen og Hydro-gruppen, indvilliget i at få gennemført udredningsprojekter til belysning af dansk industris udviklings- og afsætningsmuligheder i offshore-sektoren, såvel i Danmark som på eksportmarkedet.
Med hensyn til lokalisering og organisation har Hydro-, Statoil- og Agip-gruppen på forhånd tilkendegivet, at de har til hensigt i Danmark at oprette en fuldt udbygget administrativ enhed, der bl.a.
vil blive bemandet med teknisk/geologisk personale.
Amoco-gruppen er allerede i forvejen etableret med en fuldt tilfredsstillende administrativ enhed i Danmark.
Alle selskaber er i øvrigt indforstået med at efterleve modeltilladelsens § 17, hvorefter energiministeren skal godkende en plan for virksomhedens organisering og lokalisering.
3.8. MILJØSPØRGSMÅL I forbindelse med 2. udbudsrunde har energiministeriet haft drøftelser med miljøministeriet, miljøstyrelsen og fredningsstyrelsen.
Den påtænkte landtilladelse til Statoil i Tønder-området omfatter for en mindre del EF-fuglebeskyttelsesområder.
Efter aftale med miljøministeriet er det fastsat som vilkår for eventuel boreaktivitet, at disse områder så vidt muligt friholdes, og at efterforskningsboringer i givet fald foretages på bestemte tider af året.
Eventuelle produktionsanlæg skal, hvis det er teknisk og økonomisk muligt, placeres uden for områderne.
Forsknings- og udviklingsforpligtelserne, der indgår i vilkårene for de foreslåede tilladelser vedrørende Bornholmsområdet og området i den sydøstlige del af Nordsøen, giver mulighed for at undersøge efterforskningsaktivitetens indflydelse på miljøet, herunder undersøgelser vedrørende fugle og sæler.
De foreslåede tilladelser omfatter ikke områder i de indre danske farvande.
Energiministeriet og miljøministeriet vil imidlertid fortsætte drøftelserne om, hvorledes undersøgelser vedrørende fugle og sæler kan iværksættes for disse farvande.
3.9. GRÆNSESPØRGSMÅL I Bornholms-området er grænselinierne over for henholdsvis DDR og Polen ikke fastlagt ved international aftale.
De tilladelser, der agtes meddelt Hydro-gruppen og Amoco-gruppen, har været forelagt udenrigsministeriet, som kan tilslutte sig den foreslåede tildeling.
4. AFSLUTTENDE BEMÆRKNINGER Resultatet af 2. udbudsrunde er - målt ved efterforskningsaktivitet - mindre end det tilsvarende resultat af 1. runde.
Ud over olieprisudviklingen må dette bl.a. ses i lyset af ansøgningsmønsteret og en mindre ansøgerkreds.
I denne situation er det efter regeringens opattelse tilfredsstillende, at der gennem 2. udbudsrunde kan sikres en ikke ubetydelig efterforskningsaktivitet i overensstemmelse med regeringens energipolitiske målsætning.
Samtidig skabes et solidt grundlag for et fortsat øget dansk engagement i olie- og gas-aktiviteterne, først og fremmest gennem de opnåede operatørskaber.
Endelig er der sket en betydelig opprioritering af forsknings-, udviklings- og uddannelsesaktiviteterne.
Efter at folketingets energipolitiske udvalg har behandlet sagen, er det min hensigt at meddele de nye tilladelser til efterforskning og indvinding så hurtigt som teknisk muligt.
Herved sikres, at de nye rettighedshavere allerede denne sommer kan påbegynde deres aktiviteter.
Bilag 2 2. Runde Koncessioner Bilag 3 Beskrivelse af kommende rettighedshavere AGIP-GRUPPEN Agip Danmark Olie- og Gasefterforskning ApS, registreret i København, er et datterselskab af Agip SpA, der ejes helt af det italienske statsselskab ENI.
Agips aktiviteter omfatter kulbrintevirksomhed fra efterforskning til distribution.
Agips produktion af råolie og naturgas udgjorde 1984 henholdvis 286.000 tønder/dag og ca. 3,8 mill. kubikmeter/dag.
Omsætningen var ca. 83 mia kr.
Fina Exploration Denmark SA, med en filial i Danmark, er et belgisk datterselskab af det ligledes belgiske moderselskab Petrofina SA, hvis aktiviteter hovedsageligt vedrører kulbrintevirksomhed, fra efterforskning til distribution.
Petrofina-koncernen omsatte i 1984 for 103 mia kr. og havde henholdsvis råolie- og naturgasproduktion på 132.000 tønder/dag og 13 mill. kubikmeter/dag.
Agip Danmark Olie og Gasefterforskning ApS og Fina Exploration Denmark SA er begge rettighedshavere fra 1. runde.
OeMV (Daenemark) Erdoel Aufsuchungsgesellschaft m.b.H. er registreret i Wien og ejes af moderselskabet OeMV Aktiengesellschaft.
Moderselskabet ejes 100% af det statslige østrigske holdingselskab Oesterreichische Industrieverwaltungs Aktiengesellschaft.
Moderselskabets aktiviteter omfatter efterforskning, produktion og distribution af olie og naturgas samt geotermi.
OeMV-koncernen havde i 1984 en omsætning på ca. 30 mia kr. og producerede i 1984 ca. 18.000 tønder råolie/dag og 2 mill. kubikmeter naturgas/dag.
AMOCO-GRUPPEN Amoco Denmark Exploration Company er et amerikansk aktieselskab med en filial i Danmark.
Selskabet varetager den danske del af den verdensomspændende kulbrinteefterforskning og -indvinding for moderselskabet Amoco Corporation (tidligere hed selskabet Standard Oil Company, Indiana). Amoco Corporation producerede i 1984 henholdsvis 849.000 tønder olie/dag og ca. 79 mill. kubikmeter naturgas/dag.
Selskabets reserver udgjorde ved udgangen af 1984 2,6 mia tønder råolie og ca. 430 mia kubikmeter naturgas.
I 1984 omsatte moderselskabet for 290 mia kr.
F.
L.
Smidth og Co.
A/S er et dansk aktieselskab, hvis vigtigste aktivitet er fremstilling af cement og beton samt fabrikation af cementanlæg og -maskiner.
Omsætningen i 1984 var ca. 7 mia kr.
Amoco Denmark Exploration Company er sammen med F.
L.
Smidth og Co A/S rettighedshavere fra 1. runde.
HYDRO-GRUPPEN Norsk Hydro Udforskning A/S er 100% ejet af moderselskabet Norsk Hydro A/S, hvoraf den norske stat har en andel af aktiekapitalen på 51%. Virksomheden omfatter aktiviteter inden for olie-/gas-området samt produktion af kunstgødning og letmetaller.
Koncernens omsætning udgjorde i 1984 i alt ca. 45 mia kr.
Som et gennemsnit for perioden 1980-1984 svarede produktionen af olie og naturgas til ca. 103.000 tønder/dag.
Amerada Hess (Denmark) A/ S, som er registreret i København, er 100% ejet af det amerikanske selskab Amerada Hess Corporation.
Koncernen omsatte i 1984 for ca. 83 mia kr.
Produktionen af råolie og naturgas udgjorde samme år henholdsvis ca. 169.000 tønder/dag og ca. 14 mill. kubikmeter/dag.
Reserverne udgjorde 699 mill. tønder råolie og 53 mia kubikmeter naturgas.
Selskabet er rettighedshaver fra 1. runde.
 British Gas Corporation er et engelsk selskab stiftet ved lov.
Selskabet har 3 datterselskaber, der varetager efterforskningsvirksomhed.
Koncernens omsætning udgjorde i 1984-85 ca. 88 mia kr.
BGC har hidtil især varetaget aktiviteter vedrørende naturgasforsyning i Storbritannien.
Texas Eastern Overseas Inc. er et amerikansk aktieselskab, som er et 100% ejet datterselskab af Texas Eastern Corporation.
Koncernens omsætning, der i vid udstrækning hidrører fra transportaktiviteter, var i 1984 på ca. 60 mia kr.
Produktionen af råolie og naturgas udgjorde samme år henholdsvis 44.000 tønder/dag og 4,3 mill.
kubikmeter/dag.
Reserverne udgjorde for råoliens vedkommende 169 mill. tønder og for naturgas 19 mia kubikmeter.
Dansk Oliesøgning K/S er et kommanditselskab, der udgøres af Dansk Oliesøgning ApS, Sparekassen SDS, Olieselskabet Danmark a.m.b.a (Danoil), Dansk Landbrugs Grovvareselskab a.m.b.a.
To af kommanditisterne i selskabet, Olieselskabet Danmark a.m.b.a. og Dansk Landbrugs Grovvareselskab a.m.b.a., er deltagere i 1.
 runde-tilladelser.
Korn og Foderstofkompagniet A/S er registreret i Århus.
Godt 51% af selskabets aktiekapital ejes af Norsk Hydro A/S.
Omsætningen, der vedrører forsyning af landbruget med korn, gødning, brændsel m.v., udgjorde for koncernen ca. 7 mia kr. i 1984.
Dansk Energi Consortium K/S (DENERCO) er et kommanditselskab bestående af 20 private danske virksomheder, herunder en række ingeniørfirmaer og finansieringsvirksomheder med tilknytning til offshore-sektoren.
DENERCO blev etableret i sommeren 1985 for at deltage i 2. runde, blandt andet som interessent i Dansk Operatørselskab I/S (DANOP). DENERCO omfatter EAC Energy A/S (et datterselskab af A/S Det Østasiatiske Kompagni); J.
Lauritzen Holding Energy A/S; Danish Petroleum Enterprise I/S, der ejes af Dansk Entreprenørselskab Christiani og Nielsen A/S, Højgaard og Schultz Oil A/S, Kampmann, Kierulff og Saxild A/S og Monberg og Thorsen Oil A/S; Assurance-Compagniet Baltica Livsforsikringsaktieselskab; Lønmodtagernes Dyrtidsfond; A/S Dansk Erhvervsinvestering; Ove Arkil A/S; Esbjerg Offshore Services K/S, som i fællesskab ejes af Esbjerg Oilfield Services A/S, Esbjerg Vagtskibsselskab A/S og Varde Bank A/S; Det store Nordiske Telegraf-Selskab A/S, A/S Delmec; F.
L.
Smidth og Co.
A/S, A/S Aalborg Portland-Cementfabrik og A/S Nordiske Kabel- og Traadfabrikker; I.
Krueger A/S, et selskab i Danisco-gruppen; Pensionskassernes Administrationskontor, PKA.
DENERCO deltager som medrettighedshaver i Hydro-gruppen og Statoil-gruppen.
STATOIL-GRUPPEN Den norske stats Oljeselskab a.s. (Statoil) er et statsligt aktieselskab.
Statoil-koncernens aktivitet omfatter efterforskning, produktion, transport, raffinering, køb og salg af råolie og naturgas, ligesom Statoil er ansvarlig for salg af norsk royalty-olie.
Produktionen af råolie udgjorde i 1984 220.000 tønder/dag, og omsætningen var ca. 42 mia kr.
BHP Petroleum Denmark Inc., med en filial i Danmark, er et amerikansk aktieselskab med hovedsæde i London.
Selskabet ejes igennem en række andre virksomheder af moderselskabet Broken Hill Proprietary Company Ltd., Melbourne, Australien.
Koncernen beskæftiger sig med olie- og naturgasproduktion, minedrift samt stålproduktion.
Omsætningen udgjorde i 1984-85 ca. 67 mia kr.
Produktionen af råolie udgjorde i 1983-84 ca. 200.000 tønder/dag.
BHP Petroleum Denmark Inc. er rettighedshaver i 1. runde.
Lønmodtagernes Dyrtidsfond er oprettet i henhold til lov om Lønmodtagernes Dyrtidsfond.
Fonden har ikke tidligere været involveret i kulbrinteefterforskning.
Fondens aktivmasse udgjorde i 1984 17,7 mia kr.
 EAC Energy A/S er et aktieselskab med hovedsæde i København.
Selskabet er et 100% ejet datterselskab af Det Østasiatiske Kompagni A/S (ØK). Koncernen har ikke tidligere deltaget i efterforskning og indvinding af kulbrinter.
Koncernens omsætning var i 1984 ca. 18 mia kr.
Skeie-gruppen A/S, Norge, er hovedselskab i en gruppe af 32 virksomheder, der alle har aktiviteter inden for kulbrinteindustrien.
Ingen af de 32 virksomheder har tidligere deltaget i kulbrinteefterforskning.
Det er besluttet at oprette et aktieselskab, Skeie Energi Danmark A/S, med blandt andet Skeie-gruppen A/S og Den norske Creditbank som aktionærer.
DENERCO er endvidere medrettighedshaver i Hydro-gruppen, se i øvrigt ovenfor.
Bilag 4 Nogle af udvalgets spørgsmål til energiministeren og miljøministeren, samt ministrenes besvarelse heraf (Spørgsmål 30, 31 og 38 er stillet til miljøministeren, medens de øvrige spørgsmål er stillet til energiministeren) SPØRGSMÅL 1:
Ministeren bedes give en detaljeret redegørelse for de miljømæssige konsekvenser af den påtænkte landtilladelse til Statoil i Tønder-området.
 SVAR:
Jeg har forelagt spørgsmålet for miljøministeren, der har indhentet følgende udtalelse fra fredningsstyrelsen, hvortil jeg kan henholde mig:
»Den påtænkte tilladelse til Statoil til olieefterforskning i landdelen i dele af blok 5508/31 og 32 (i alt 154 kvadratkilometer nord for Tønder) dækker et areal, hvori der findes følgende områder udpeget i henhold til EF-fuglebeskyttelsesdirektivet af 2. april 1979:
Ballum enge (sydlige del af området), Skast og Kogsbøl mose samt forlandsarealer ud for Ballum enge.
Af disse områder er Skast og Kogsbøl mose desuden fredet efter naturfredningslovens kapitel 3, og fredningsdeklarationens bestemmelser skal derfor overholdes her.
I tilladelsen til Statoil vil der blive indføjet som vilkår, at såfremt det bliver aktuelt med olieefterforskning i EF-lokaliteter, må denne kun finde sted på nærmere fastsatte vilkår, f.eks. på afgrænsede tidspunkter, der fastsættes efter forhandling med miljøministeriet.
Denne aftale tager sigte på at begrænse efterforskningen til tidspunkter, hvor den kan gennemføres uden væsentlige forstyrrelser af fuglelivet.
I det tilfælde, at efterforskningen skulle føre til fund af forekomster, der kan begrunde en produktion, skal en produktionsboring, hvis det er teknisk og økonomisk muligt, placeres uden for EF-områder og i givet fald kun finde sted i disse på af miljøministeriet nærmere fastsatte vilkår, således at en eventuel boring placeres til mindst mulig gene for naturinteresserne.
Tilladelsen til Statoil fritager i øvrigt ikke selskabet for at søge de nødvendige tilladelser efter miljølovgivningen og fredningslovgivningen i øvrigt.
Det er derfor opfattelsen, at der ved den påtænkte tilladelse til olieefterforskning i området nord for Tønder er opstillet sådanne forudsætninger, at den vil kunne gennemføres med meget ringe indvirkning på miljøet.
Det kan i øvrigt oplyses, at der i det påtænkte område allerede er udført seismiske undersøgelser, og at resultatet af disse indikerer, at det interessante område for olieaktiviteter næppe er sammenfaldende med de områder, som har stor miljømæssig interesse.« SPØRGSMÅL 2:
Ministeren bedes grundigt redegøre for, hvorledes Vadehavssekretariatet og Sønderjyllands amtskommune vurderer de miljømæssige konsekvenser af den påtænkte landtilladelse til Statoil i Tønder-området.
I svaret bedes medtaget såvel flertalsindstillingen som mindretalsindstillingen i amtskommunen.
 SVAR:
Ifølge den gældende lovgivning skal hverken amtskommunen eller Vadehavssekretariatet inddrages i forbindelse med koncessionstildelingerne.
Miljøministeren har imidlertid oplyst over for mig, at amtsrådet vil blive inddraget i forbindelse med vilkårsfastsættelsen i medfør af miljølovgivningen vedrørende tilladelserne til havs.
For så vidt angår landtilladelsen i Tønder-området, vil miljømyndighederne blive inddraget i henhold til den gældende planlægnings-, frednings- og miljøbeskyttelseslovgivning.
 SPØRGSMÅL 3:
Ministeren bedes redegøre grundigt for, hvorledes Bornholms amtskommune vurderer de miljømæssige konsekvenser af de påtænkte tilladelser til Hydro-gruppen og Amoco-gruppen i Bornholmsområdet.
I svaret bedes medtaget såvel flertalsindstillingen som mindretalsindstillingen i amtskommunen.
 SVAR:
Som nævnt i min besvarelse af spørgsmål nr. 2 forudsætter den gældende lovgivning ikke, at amtskommunen inddrages ved koncessionstildelingen.
Miljøministeren har imidlertid oplyst over for mig, at amtskommunen vil blive inddraget i forbindelse med vilkårsfastsættelsen efter den gældende miljøbeskyttelseslovgivning.
 SPØRGSMÅL 4:
 Kan ministeren bekræfte, at ministeriet i forbindelse med 2.
udbudsrunde ikke har stillet krav om, at koncessionshaverne skal benytte specielle basehavne eller med andre ord bekræfte, at koncessionshaverne frit kan vælge basehavn? SVAR:
I § 17 i modeltilladelsen er det fastsat, at rettighedshavernes efterforsknings- og indvindingsaktiviteter i videst muligt omfang skal udgå fra Danmark.
Endvidere skal rettighedshaverne indenfor en frist på 3 måneder efter, at tilladelsen er meddelt, forelægge en plan, som energiministeren kan godkende, over virksomhedens organisering og lokalisering på land i efterforskningsperioden.
Tilsvarende plan for indvindingsperioden forelægges energiministeren til godkendelse samtidig med indsendelsen af en ansøgning om godkendelse af en plan for indvindingsforanstaltningerne m.m.
Bestemmelsen giver indenfor rammerne af Danmarks internationale forpligtelser energiministeriet mulighed for at sikre, at rettighedshaverne har en sådan organisatorisk tilknytning til Danmark, at en håndhævelse af skatte-, kontrol- og ansvarsregler i forbindelse med virksomheden bliver mulig.
Bestemmelsen sikrer endvidere, at rettighedshavernes efterforsknings- og indvindingsaktiviteter sker med udgangspunkt i baser i Danmark.
Endvidere kan det oplyses, at ministeriet i udbudsskrivelsen blandt andet har lagt vægt på, at ansøgernes organisatoriske forhold, herunder tilknytningen til Danmark, tilgodeser behovet for offentligt indseende og tilsyn med virksomheden.
I en rapport fra planstyrelsen fra 1984 om placering af basehavne peges på en række forhold i flere havnebyer, der vil gøre disse velegnede som basehavn.
Rapporten giver rettighedshaverne en oversigt over, hvilke byer der har faciliteter og infrastruktur til at fungere tilfredsstillende som basehavn.
Energiministeriet har ved tidligere henvendelser fra havnebyer, der var interesseret i at komme i betragtning som basehavn, meddelt, at man vil foranledige, at rettighedshaverne ved behandling af fremtidige lokaliseringsplaner m.m. oplyses om de muligheder, danske havnebyer frembyder som basehavne.
I den forbindelse kan det nævnes, at energiministeriet under forhandlingerne med Statoil-gruppen om en tilladelse nordvest for Hanstholm har oplyst om Hanstholm havns ønske om at komme i betragtning som basehavn.
 SPØRGSMÅL 5:
Har ministeriet under forhandlingerne forsøgt at skaffe DOPAS et selvstændigt operatørskab? SVAR:
Såvel i udbudsskrivelsen af 31. juli 1985 som under forhandlingerne har man fra energiministeriets side baseret sig på den retningslinie, som udvalgets flertal tilsluttede sig i sin beretning af 10. juli 1985, at de danske operatøropgaver skulle varetages af DANOP.
Udvalgets flertal gav i den forbindelse udtryk for, at de selskaber, herunder DOPAS, der deltager i det fælles operatørselskab, Dansk Operatørselskab I/S, ikke i forbindelse med 2. runde burde kunne påtage sig operatøropgaver på egen hånd.
Ministeriet har på denne baggrund ikke gjort forsøg på at skaffe DOPAS et selvstændigt operatørskab.
Et forsøg herpå ville have været i strid med den retningslinie, som udvalgsflertallet gav udtryk for.
 SPØRGSMÅL 7:
Der ønskes en oversigt over, hvilke private firmaer der deltager i DENERCO med hvilke beløb, og over bestyrelsens sammensætning.
 SVAR:
Jeg har forelagt spørgsmålet for DENERCO, der i skrivelse af 20. maj 1986 har oplyst følgende:
»Af vedlagte fortegnelse af 20. maj 1986 fremgår, hvilke private selskaber m.fl. der ejer DENERCO K/S, og med hvilke beløb i form af det kapitalindskud, hver enkelt ejer har forpligtet sig til over for kommanditselskabet.
I DENERCO K/S er det ikke en bestyrelse, men et repræsentantskab, der varetager samme funktioner.
Repræsentantskabets sammensætning fremgår ligeledes af vedlagte fortegnelse, hvor det tillige er indikeret, hvilke ejere hver enkelt repræsentant eller hans suppleant repræsenterer.
Det kan tilføjes, at repræsentantskabets formand er direktør Einar N.
Møller, og næstformand er civilingeniør Jens Thorsen.« Fortegnelsen er vedlagt som bilag.
Bilag ad spørgsmål 7 Fortegnelse over kommanditister, kapitalindskud og repræsentantskab SPØRGSMÅL 8:
 Der ønskes en oversigt over DANOPs bestyrelse.
 SVAR:
Jeg har forelagt spørgsmålet for DANOP, der i skrivelse af 20. maj 1986 har oplyst følgende:
»DANOPs bestyrelse består af 8 medlemmer, hvoraf 4 kommer fra Dansk Olie- og Gasproduktion A/S (DOPAS) og 4 fra Dansk Energi Consortium K/S (DENERCO).
 DANOPs bestyrelsesmedlemmer og suppleanter er:
DENERCO: Suppleanter Einar N.
Møller (formand) Jens Thorsen Henning Sparsø Asbjørn Holst Larsen Poul Nielson Jørgen Steffensen Henning Kruse Henrik Bang-Pedersen DOPAS: Suppleanter Holger Lavesen (næstformand) Øyvind U.
Boldsen Jørgen A.
Høy Søren Guldborg Hans Jørgen Rasmussen Peter Skak-Iversen Jens Poulsen Peter K.
Storm Hvert år skifter formandsposten og næstformandsposten.« SPØRGSMÅL 9:
Hvor stor er den samlede kapital i henholdsvis DENERCO og DANOP, og er der planer om at udvide denne? SVAR:
Jeg har forelagt spørgsmålet for DENERCO og DANOP.
DENERCO har i skrivelse af 20. maj 1986 oplyst, at den samlede kapital i DENERCO K/S efter generalforsamlingsbeslutning af 14. maj 1986 er 120,3 mill. kr.
Kommanditisternes indskud udgør 120 mill. kr., og komplementarens, DENERCO A/ S', indskud udgør 0,3 mill. kr.
Aktiekapitalen på 300.000 kr. i DENERCO A/ S ejes af kommanditistselskaberne i samme forhold som kapitalindskuddene i DENERCO K/S.
Der er ikke for tiden planer om at udvide kapitalen i DENERCO K/S.
DANOP har i skrivelse af 20. maj 1986 meddelt, at interessenterne i DANOP i medfør af interessentskabskontraktens § 3 er forpligtet til inden for en periode af 5 år fra selskabets stiftelse at indbetale indtil 40 mill. kr. med halvdelen hver.
Der er indtil nu indbetalt i alt godt 8 mill. kr.
Indbetaling skal ske i takt med interessentskabets behov og i øvrigt efter bestyrelsens nærmere bestemmelse.
Der er ikke for tiden planer om indbetalinger udover de nævnte 40 mill. kr.
 SPØRGSMÅL 10:
Der ønskes en orientering om sammensætningen af og opgaverne for det kulbrinteudvalg, ministeren vil nedsætte.
 SVAR:
På energiforskningsseminaret for folketingets energipolitiske udvalg på Marienborg den 3. april 1986 oplyste jeg, at jeg sammen med industriministeren har aftalt at nedsætte et særligt kulbrinteudvalg.
 Udpegningen af udvalgets medlemmer overvejes for øjeblikket.
Udvalget vil rumme medlemmer fra forsknings- og udviklingsinstitutter, operatørselskaberne/olieindustrien (statslige og private), fagbevægelsen, dansk offshore industri, rådgivende ingeniørfirmaer samt implicerede myndigheder.
Kulbrinteudvalget vil have til opgave - at rådgive energiministeriet om den fremtidige tilrettelæggelse af forskning, uddannelse og industriel udvikling for fremme af kulbrinteudviklingen i Danmark og det danske erhvervslivs engagement heri, - at komme med forslag til energiministeriet om, hvilke initiativer af forsknings-, udviklings- og uddannelsesmæssig karakter der bedst kan medvirke til at realisere overordnede mål for kulbrintesektorens udvikling i Danmark, - at bidrage til den bedst mulige udnyttelse af danske finansieringskilder - offentlige og private, herunder koncessionsmidler - og internationale fonds og lignende for realisering af foreslåede initiativer, - at redegøre over for det rådgivende energiforskningsudvalg om udviklingen på kulbrinteforskningsområdet samt afgive indstillinger om økonomisk støtte til konkrete projekter under energiforskningsprogrammet.
Kulbrinteudvalget kan blive et betydningsfuldt rådgivende organ, idet energiministeriet fremover vil kunne basere sig på udvalget som et samlet dansk forum for drøftelse og rådgivning i spørgsmål vedrørende forskning, uddannelse og industriel udvikling på kulbrinteområdet.
Endvidere vil udvalget medvirke til en styrkelse af brugerinteresser ved formuleringen af udviklingsbehov og i forbindelse med tildeling af forsknings-, udviklings- og uddannelsesmidler til kulbrinteområdet.
 SPØRGSMÅL 11:
Hvilke midler kan dette kulbrinteudvalg disponere over? SVAR:
Det er tanken, at udvalgets initiativer blandt andet finansieres gennem energiministeriets nuværende forsknings- og udviklingsprogrammer på kulbrinteområdet.
Som hidtil forventes endvidere et antal projekter samfinansieret med andre ministerier.
De nuværende programmer inden for energiministeriet, som kan komme på tale ved finansiering af kulbrinteaktiviteter - energiministeriets forskningsprogram, nye energiteknologier og energiøkonomiske enkeltprojekter - vil kunne bidrage med et beløb i størrelsesordenen 20 mill. kr. på årsbasis.
I 1. og 2. udbudsrunde er der tale om midler til forskning, udvikling og uddannelse på godt 12 mill. kr. på årsbasis.
Energiministeriet medvirker ligeledes ved fordelingen af midler fra EFs kulbrinteprogram og indenfor de nordiske energiprogrammer.
For 1985 blev der tale om ca. 40 mill. d.kr. til danske projekter fra EFs kulbrinteprogram og ca. 3 mill. d.kr. fra nordisk side.
Konkluderende kan siges, at energiministeriet kan disponere over godt 30 mill. kr. til kulbrinteaktiviteter på årsbasis.
Hertil kommer 30-40 mill. kr. fra EF og nordisk samarbejde samt de midler, som tilføres kulbrinteområdet i forbindelse med samfinansiering med andre ministerier.
 SPØRGSMÅL 12:
Er der indgået nogen aftale om, hvordan DANOP kan trække på DOPAS' ekspertise? SVAR:
Jeg har forelagt spørgsmålet for DANOP og DOPAS, der har oplyst, at der er indgået en samarbejdsaftale mellem DANOP og DOPAS.
Denne aftale suppleres med tillægsaftaler, som nærmere fastlægger de enkelte opgaver med hensyn til tidsplan og budget.
Samarbejdet har indtil nu resulteret i, at DOPAS dels har bistået DANOP med udlån af personale, dels har udført et antal konsulentopgaver.
På baggrund af de nu foreliggende tilbud om operatørskaber til DANOP foregår for tiden en nærmere vurdering af DANOPs ressourcebehov.
Samtidig hermed foretages en planlæging af, hvorledes DOPAS' ressourcer kan udnyttes.
 SPØRGSMÅL 17:
Hvordan vil ministeren sikre en større offentlig indsigt og oplysning til folketingets energipolitiske udvalg om aktiviteter og planer i 2. udbudsrunde? SVAR:
Som led i den generelle orientering af offentligheden og af folketingets energipolitiske udvalg om kulbrinteaktiviteter udarbejder energiministeriet løbende følgende oplysninger, opgørelse m.v.:
- boreoversigt samt oversigt over vurderingsprogrammer og kommercialitetserklæringer (månedligt), - pressemeddelelser ved afsluting af efterforsknings- og vurderingsboringer, - produktionsoversigt (månedligt), - produktionsprognose (halvårligt), - reserveopgørelse og langsigtet produktionsfremskrivning (årligt).
I medfør af overvågningsprocedurerne gives der endvidere af rettighedshaverne løbende information til potientielle danske leverandører m.v. om påtænkte aktiviteter.
 SPØRGSMÅL 18:
Der ønskes en redegørelse for, hvilke justeringer der er foretaget i DOPAS' organisation med henblik på varetagelse af opgaverne i 2.
 udbudsrunde.
 SVAR:
Jeg har forelagt spørgsmålet for DOPAS, der i skrivelse af 21. maj 1986 har oplyst følgende:
»Der er ikke foretaget justeringer i DOPAS som direkte følge af opgaverne i forbindelse med 2. udbudsrunde.
Selskabet påregner i takt med, at arbejdsopgaverne i forbindelse med 1. udbudsrunde afsluttes - at kunne varetage de nye arbejdsopgaver, hvis omfang ligger noget under 1. runde, inden for den nuværende organisation.
Det bør dog i denne forbindelse nævnes, at koncernens tekniske ressourcer inden for projektering, anlægsledelse, kontrahering og indkøb pr. 1. januar 1986 organisatorisk er overflyttet til DOPAS med henblik på bl.a. at styrke selskabets opgaver i forbindelse med en eventuel feltudbygning samt på konsulentbasis at levere know-how og personale til DANOP ved DANOPs varetagelse af operatørskaber i 2. runde.
I tilfælde af, at der gøres et fund, foreligger der naturligvis en ny situation, hvis konsekvenser for organisationen vil blive vurderet nærmere.« SPØRGSMÅL 19:
Indgår forskning i arbejdsmiljø og sikkerhed blandt de 11 prioriteringsområder for forskning og udvikling? SVAR:
De 11 indsatsområder er udvalgt dels ud fra markedsmæssige og danske kompetencemæssige kriterier, dels ud fra mere specifikke danske problemstillinger, hvor en forskningsindsats er påkrævet for at optimere kulbrinteefterforskning og -indvinding.
Arbejdsmiljø og sikkerhed er ikke formuleret som et selvstændigt indsatsområde, men indgår naturligt i flere af de valgte områder.
Endvidere kan det nævnes, at arbejdsmiljø og sikkerhed indgår som selvstændigt emne i flere af de forsknings- og udviklingsaftaler, der forventes indgået med ansøgerne i 2. udbudsrunde.
 SPØRGSMÅL 22:
AD SVAR PÅ SPØRGSMÅL 12 Ministeren bedes tilsende udvalget samarbejdsaftalen mellem DANOP og DOPAS samt tillægsaftalerne.
 SVAR:
Jeg har forelagt spørgsmålet for DANOP, der i skrivelse af 26. maj 1986 har oplyst følgende, hvortil jeg kan henholde mig:
»Der er mellem DOPAS og DANOP indgået en aftale, der vedrører personaleudlån, såvel som en aftale, der vedrører konsulent- ydelser.
Aftalen omkring personaleudlån vedrører assistance fra DOPAS ved assistance af en længere og sammenhængende varighed, hvorimod konsulentaftaler omfatter mere begrænset assistance såvel som specifikke opgaveløsninger.
Aftalerne, der er indgået mellem DOPAS og DANOP, er baseret på helt normale kriterier indenfor branchen.
Tilsvarende aftaler er indgået med DENERCO omkring den assistance, der ydes herigennem.
Da aftalegrundlag af ovennævnte art må betragtes som forretningsmæssigt og derfor fortroligt materiale, finder DANOP det principielt ikke rigtigt at fremlægge materialet.« SPØRGSMÅL 23:
AD SVAR PÅ SPØRGSMÅL 12 Ministeren bedes oplyse, i hvilket omfang og til hvilke opgaver der har været udlånt personale og ydet konsulentbistand fra DOPAS til DANOP.
 SVAR:
Jeg har forelagt spørgsmålet for DOPAS, der i skrivelse af 26. maj 1986 har oplyst følgende:
»I perioden fra DANOPs etablering har DOPAS haft 2-3 personer udlånt til DANOP.
Indtil den 1. marts 1986 varetog DOPAS« direktør også direktørstillingen i DANOP.
I samme periode har DOPAS på konsulentbasis bistået DANOP med tilrettelæggelse af administrative procedurer, regnskabsføring samt en række juridiske opgaver i forbindelse med selskabets etablering.
DOPAS har endvidere udarbejdet felt- og prospektvurderinger som grundlag for DANOPs prioritering af »operatørblokke«.
DOPAS har endelig bistået med udarbejdelsen af en række tekniske og operationelle procedurer og manualer, der kan danne grundlag for DANOPs udøvelse af operatørskaber.
DOPAS' samlede omsætning med DANOP er pr. 30. april 1986 ca. 4 mill. kr.
Inddragelse af assistance fra moderselskaberne (DOPAS såvel som DENERCO) vil blive fortsat for i videst muligt omfang at udnytte den know-how, der findes, og for derigennem at sprede den viden, der bliver opbygget i DANOP i forbindelse med gennemførelse af de operatøropgaver, som selskabet skal forvalte.' SPØRGSMÅL 24:
AD SVAR PÅ SPØRGSMÅL 12 Resultatet af den nævnte vurdering af DANOPs ressourcebehov bedes tilsendt udvalget, når den er færdig.
 SVAR:
Jeg har forelagt spørgsmålet for DANOP, der i skrivelse af 26. maj 1986 har oplyst følgende vedrørende vurderingen af DANOPs ressourcebehov:
»Med udgangspunkt i den forhandling, der har været ført mellem licensansøgerne og energiministeriet, og på basis af hvilken der vil blive udstedt licenser, er der skabt en ramme for DANOPs engagement.
Der forestår herefter en nærmere forhandling med rettighedshaverne såvel som de ledende olieselskaber for at få fastlagt det nærmere samarbejde med blandt andet DANOP.
Med udgangspunkt i olieselskabernes (operatørens) planlægning skal DANOPs engagement fastlægges, således at DANOPs organisation kan blive integreret i denne struktur med henblik på at opnå den fornødne ekspertise på offshore-området, der kan tilsikre, at opgaverne, når DANOP er operatør, bliver gennemført på en forsvarlig måde både teknisk og økonomisk.
Det kan ikke forventes, at samarbejdsaftalerne med olieselskaberne vil være afsluttet før tidligst i juli 1986. Herefter følger den mere detaljerede planlægning, inklusive DANOP-organisationens indplacering i operatørorganisationen, og endelig det ressourcetræk, der bliver resultatet heraf, fra moderselskaberne.
Denne planlægning kan ikke forventes færdig før tidligst i august 1986.« Jeg vil drage omsorg for, at udvalget til sin tid orienteres om DANOPs ressourcebehov.
 SPØRGSMÅL 29:
Idet der henvises til ministerens besvarelse af spørgsmål nr. 18 bedes oplyst, hvorledes bemærkningerne i 1985 Beretning og regnskab for DONG, side 23, under overskriften »Organisationen styrket«  

 skal forstås.
 SVAR:
Jeg har forelagt spørgsmålet for DOPAS, der i skrivelse af 27. maj 1986 har oplyst følgende:
»Som nævnt i svaret på spørgsmål 18 er samtlige DONG-koncernens tekniske ressourcer inden for projektering, anlægsledelse, kontrahering og indkøb pr. 1. januar 1986 overflyttet til DOPAS.
Sammenlægningen af disse aktiviteter i eet datterselskab vil efter selskabets opfattelse medføre bedre muligheder for at finde frem til optimale løsninger på de mange tekniske spørgsmål, der indgår i koncernens arbejde, herunder ikke mindst de komplicerede opgaver på offshore siden.
Beslutningen om at placere disse aktiviteter i DOPAS er truffet ud fra en forventning om, at de ingeniørmæssige discipliner på længere sigt i væsentlig udstrækning vil blive beskæftiget med varetagelse af DOPAS« koncessionsinteresser.
DOPAS' organisation er hermed udvidet fra ca. 50 til ca. 100 medarbejdere.' SPØRGSMÅL 30:
Vil ministeren iværksætte den opprioritering af en landsdækkende undersøgelse vedrørende fugle, som ministeren omtaler i sit bidrag til beretningsudkastet, og hvordan vil ministeren i givet fald iværksætte en sådan opprioritering? SVAR:
Som jeg nævnte i bidraget til beretningen, omdelt på bilag 21, har jeg til hensigt at opprioritere en landsdækkende undersøgelse af vandfugle- og sælforekomster.
Opprioriteringen vil ske i forbindelse med den opprioritering af naturovervågningen, som jeg har givet tilsagn om i miljø- og planlægningsudvalget.
Energiministeriet og miljøministeriet vil fortsætte drøftelserne af, hvorledes disse undersøgelser kan finansieres.
Energiministeriet har været positiv overfor at undersøge mulighederne for at deltage i finansieringen.
Jeg kan endvidere oplyse, at planlægning af vandfugletællingen er startet, men det ligger endnu ikke klart, hvornår feltarbejdet kan iværksættes.
Miljøministeriet arbejder på, at dette kan ske snarest, og det forventes, at arbejdet kan igangsættes primo 1987.
 SPØRGSMÅL 31:
I bekræftende fald bedes ministeren oplyse, om han vil være rede til at ændre sit bidrag til beretningen på dette punkt.
 SVAR:
Jeg er indstillet på, at mit beretningsbidrag af 21. maj 1986 suppleres med disse bemærkninger, jfr. nedenfor.
MILJØMINISTERENS BIDRAG TIL BERETNING FRA ENERGIPOLITISK UDVALG VEDRØRENDE MILJØINTERESSER I FORBINDELSE MED OLIEEFTERFORSKNING Miljøministeren har over for udvalget bl.a. oplyst, at en efterforsknings- eller indvindingstilladelse ikke overflødiggør tilladelser m.v. efter anden lovgivning, f.eks. miljøbeskyttelses- og fredningslovgivningen.
Dette har bl.a. som konsekvens, at miljøstyrelsen kan fastsætte vilkår om udledning af materialer fra boringer og om etablering af et beredskab.
Endvidere skal energistyrelsen godkende udstyr, program og udførelsesmåde.
Med henblik på herudover at fastsætte særlige koncessionsvilkår, begrundet i miljøhensyn, har der været et samarbejde mellem energi- og miljøministeriet.
Således har både fredningsstyrelsen og miljøstyrelsen været hørt, inden det energipolitiske udvalg fik forelagt de påtænkte tilladelser i 2. udbudsrunde.
Miljøministeren har endvidere oplyst, at han - inden næste udbudsrunde - vil opprioritere en landsdækkende undersøgelse vedrørende fugle og sæler, og at energiministeriet vil bidrage hertil.
Opprioriteringen vil ske i forbindelse med den opprioritering af naturovervågningen, som miljøministeren har givet tilsagn om i miljø- og planlægningsudvalget.
Energiministeriet og miljøministeriet vil fortsætte drøftelserne af, hvorledes disse undersøgelser kan finansieres.
Energiministeriet har været positiv overfor at undersøge mulighederne for at deltage i finansieringen.
Miljøministeren kan endvidere oplyse, at planlægning af vandfugletællingen er startet, men det ligger endnu ikke klart, hvornår feltarbejdet kan iværksættes.
Miljøministeriet arbejder på, at dette kan ske snarest, og det forventes, at arbejdet kan igangsættes primo 1987.
I forbindelse med 2. udbudsrunde er der ikke påtænkt tilladelser i de indre danske farvande.
Områder, der i 2. udbudsrunde har påkaldt sig særlig miljømæssig interesse, er havet vest for Bornholm, den sydvestlige del af Nordsøen (vest for Vadehavet) og Tønderområdet.
Med hensyn til Bornholmsfarvandet og Nordsøen har miljøministeren orienteret udvalget om, at de forsknings- og udviklingsforpligtelser, der vil indgå i tilladelserne, giver mulighed for at undersøge aktiviteternes indflydelse på miljøet.
Hvad angår Tønderområdet har miljøministeren oplyst, at allerede foretagne seismiske undersøgelser tyder på, at det interessante område for olieefterforskning næppe er sammenfaldende med områder af stor miljømæssig værdi.
Det vil endvidere som koncessionsvilkår for Tønder-landtilladelsen bl.a. blive bestemt, at fuglebeskyttelsesområderne ved Tønder i videst muligt omfang friholdes, og at boringerne i givet fald foretages på bestemte tider af året.
I øvrigt vil de lokale myndigheder blive inddraget i forbindelse med vilkårsfastsættelsen i medfør af miljølovgivningen vedrørende tilladelserne til havs.
For så vidt angår landtilladelsen i Tønder-området vil bl.a. de lokale miljømyndigheder blive inddraget i henhold til den gældende planlægnings-, frednings- og miljøbeskyttelseslovgivning.
 SPØRGSMÅL 32:
AD SVAR PÅ SPØRGSMÅL 22 Ministeren bedes nærmere præcisere, hvori det forretningsmæssige for aftalegrundlaget mellem DOPAS og DANOP består.
Udvalget finder en sådan præcisering relevant, da der er tale om en aftale mellem et 100 pct. statsejet selskab og et 50% statsejet selskab.
 SVAR:
Jeg har forelagt spørgsmålet for DANOP, der i skrivelse af 28. maj 1986 har oplyst følgende, hvortil jeg kan henholde mig:
»Aftalen om konsulentydelser, der er indgået mellem DOPAS og DANOP, vedrører assistance, som DANOP måtte have behov for, og aftalen er udformet som normalt for rådgivende virksomhed, dvs. at der er aftalt en honorering, der er normal for sådanne ydelser.
Aftalen reflekterer således det forhold, at DANOP har et behov for specifikke ydelser, som hensigtsmæssigt kan erhverves hos DOPAS, og det forhold, at DOPAS har ressourcer at stille til rådighed til løsning af sådanne opgaver.
Aftalen om konsulentydelser, der er en rammeaftale, effektueres ved udstedelsen af tillægsaftaler, der beskriver den ønskede ydelse.
Aftalen om personaleudlån vedrører assistance fra DOPAS, hvor assistancen vedrører specifikke personer, og hvor assistancen er af længere og sammenhængende varighed.
Også i dette tilfælde bliver rammeaftalen effektueret ved udstedelse af tillægsaftaler.
Generelt kan siges, at aftalerne er etableret som ramme for ydelser, som DANOP har behov for i markedet, og det forretningsmæssige består således i, at aftalerne og deres udnyttelse er etableret mellem parterne på et frivilligt grundlag med gensidige fordele til gavn for begge firmaer.
Tilsvarende forhold som dem, der er aftalt mellem DOPAS og DANOP, er aftalt mellem DENERCO og DANOP.« SPØRGSMÅL 34:
AD SVAR PÅ SPØRGSMÅL 20 Da det canadiske selskab Eurocan Ventures Ltd. eventuelt får mulighed for at forelægge en ansøgning mellem 2. udbudsrunde og en senere runde, ønsker udvalget konkretiseret, inden for hvilke områder selskabet ønsker at skyde seismik.
Besvarelsen ønskes bilagt fornødent kortmateriale.
 SVAR:
De i selskabets ansøgning tilbudte seismiske undersøgelser ønskedes foretaget indenfor de ansøgte blokke med henblik på en generel seismisk dækning heraf og udvælgelse af særligt interessante områder, jfr. min besvarelse af spørgsmål 20. Den præcise geografiske placering af de seismiske undersøgelser - de såkaldte seismiske linier - er endnu ikke besluttet, idet disse efter normal efterforskningspraksis først placeres endeligt umiddelbart før undersøgelsen udføres.
Det konkrete program skal - forinden det iværksættes - godkendes af energistyrelsen i henhold til undergrundslovens § 28, ligesom øvrige efter lovgivningen fornødne tilladelser skal være indhentet.
 SPØRGSMÅL 35:
AD SVAR PÅ SPØRGSMÅL 25 Vil ministeren sørge for, at forskning i arbejdsmiljø og sikkerhed indgår i de konkrete forsknings- og udviklingskontrakter, når de konkrete projekter defineres? SVAR:
Ved aftalerne om forskning og udvikling forpligter rettighedshaverne sig til at anvende et bestemt beløb inden for nogle aftalte emner.
Efter at tilladelserne er udstedt, optager rettighedshaverne kontakt med danske forsknings- og udviklingsinstitutioner/virksomheder og energistyrelsen med henblik på at definere forslag til projekter, som rettighedshaverne anser for relevante, og som imødekommer myndighedernes ønsker.
På grundlag heraf fremsender hver enkelt rettighedshaver derpå en samlet plan for forsknings- og udviklingsaktiviteterne til godkendelse i energistyrelsen.
En rettighedshavers interesse i at indgå kontrakt om et forskningsprojekt afhænger af, om det pågældende projekt kan udføres således, at det passer ind i rettighedshaverens samlede forsknings- og udviklingsprogram, og at det er på niveau med den forskning, rettighedshaveren i øvrigt forestår.
Statoil-gruppen har udtrykt specifik interesse for forskning i arbejdsmiljø og sikkerhed.
Hvorvidt gruppens interesse senere udmøntes i konkrete projekter, afhænger bl.a. af, om gruppen kan finde/definere et projekt til udførelse i Danmark, der også er relevant for gruppen, og som kan godkendes af energistyrelsen.
Jeg vil orientere Statoil-gruppen og energistyrelsen om den af udvalget udtrykte interesse for forskning i arbejdsmiljø og sikkerhed.
 SPØRGSMÅL 38:
Ministeren bedes kommentere vedlagte henvendelse til udvalget fra Vadehavssekretariatet, herunder især de 2 konkrete forslag, der er nævnt i henvendelsen afsnit 8 og 9.
 SVAR:
Idet jeg i øvrigt skal henvise til energiministeriets besvarelse af spørgsmål 1, skal jeg bemærke, at de foreløbige seismiske undersøgelser, som nævnt, ikke tyder på, at der knytter sig efterforskningsmæssige interesser til de miljømæssigt mest sårbare områder (Ballum Enge, Kogsbøl og Skast-Mose). Disse områder vil derfor i videst muligt omfang blive friholdt for boreaktivitet, ligesom der vil blive fastsat vilkår om, at efterforskningsboringer i givet fald foretages på bestemte tider af året.
I øvrigt kan jeg oplyse, at specielt hvad angår boringer på land i Tønderområdet, vil de lokale myndigheder blive hørt i forbindelse med fastsættelsen af vilkår.
Bilag ad spørgsmål 38 Vadehavssekretariatet 27. maj 1986 Vedrørende tilladelse til olieefterforskning i området nord for Tønder (dele af blok 5508/31 og 32) Vadehavssekretariatet har noteret sig, at energiministeren agter at give tilladelse til Statoil til efterforskning efter olie og naturgas i undergrunden nord for Tønder.
Den påtænkte tilladelse omfatter 154 kvadratkilometer, hvori indgår bl.a. meget værdifulde naturområder (Ballum Enges sydlige del, forlandsarealer ud for Ballum Enge og Skast-Kogsbøl Mose). Disse arealer er helt eller delvis klassificeret som EF-fuglebeskyttelsesområder, større nationale naturområder, nationalt/internationalt betydningsfulde fugleområder, og for så vidt angår Ballum Enge må det forventes, at disse vil indgå i et større Ramsar-område omfattende hele Vadehavet med tilstødende marskarealer, når dette Ramsar-område udpeges.
Skast-Kogsbøl Mose er fredet ved overfredningsnævnets kendelse fra 1977.
Sekretariatet har forespurgt Dansk Ornitologisk Forenings Sønderjyllandsafdeling, hvorvidt ornitologisk materiale foreligger.
Nærværende informationer bygger i væsentlig grad på DOFs registreringer.
DOF har i en årrække gennemført en løbende registrering af fuglenes forekomst i de nævnte områder.
Alle områder blev i perioden 1977-1980 grundigt undersøgt i forbindelse med foreningens lokalitetsregistreringsprojekt.
Ballum Forland og Skast-Kogsbøl Mose er undersøgt som led i DOFs Projekt Status (projekt vedrørende EF-lokaliteter) i årene 1982-84. Ballum Enge er undersøgt i forbindelse med Projekt Marsk i 1985 i Vadehavssekretariatets regie.
De foreliggende undersøgelser viser, at en efterforskningsaktivitet og eventuelt påfølgende produktion med meget stor sandsynlighed kan forventes at medføre betydelige negative konsekvenser for de store biologiske værdier.
Lokaliteternes ornitologiske værdier ligger i - at områderne huser en eller flere sjældne og særligt truede fuglearter i Danmark, herunder arter, der figurerer på EF-fuglebeskyttelseslisten, - at områderne indeholder et større antal ynglepar af en eller flere fåtallige arter, - at områderne huser meget store bestande af visse arter/artsgrupper, - at områderne (gælder Ballum Enge og Forland) regelmæssigt uden for yngletiden rummer forekomster af mere end 600 gæs, over 5.000 svømmefugle, over 5.000 vadefugle og adskillige rovfuglearter, bl.a.
Vandrefalk.
På den baggrund indstiller Vadehavssekretariatet efter anbefaling fra DOF-Sønderjylland, at de omtalte arealer i Ballum Enge, Ballum Forland og Skast-Kogsbøl Mose (= EF-fuglebeskyttelsesområderne) HELT FRIHOLDES FRA BOREAKTIVITETER.
Såfremt dette ikke er politisk gennemførligt, kan boreaktiviteter alene komme på tale for så vidt angår Ballum-området i den sydøstlige del af Ballum Enge (mellem Mølby, Ballum og Randerup) og kun i månederne september, oktober, november og december.
Den arealmæssige begrænsning begrundes i, at dette sydøstlige hjørne i ornitologisk henseende er mindst attraktivt.
Den tidsmæssige begrænsning begrundes i, at hele Ballum-marsken fra primo januar (fra ophør af gåsejagten) og hele foråret rummer meget store koncentrationer af gæs (især kortnæbbet gås) og af rastende ande- og vadefugle, hvorefter ynglesæsonen følger.
I Skast-Kogsbøl Mose bør fredningsbestemmelserne respekteres fuldt ud, og følgelig må boreaktiviteter her afvises, uanset at områdets ornitologiske værdi primært knytter sig til ynglefugleforekomsterne.
Det er sekretariatets opfattelse, at der i vilkårene for en påtænkt tilladelse til efterforskning og eventuel produktion indskærpes, at der i EF-områderne foretages en detaljeret registrering af alle biologiske værdier, herunder en analyse af deres følsomhed over for boreaktivitet.
Områdernes fugleliv er grundigt belyst, men kendskabet til andre dyregruppers forekomst og de vilde planters forekomst er kun lidt kendt.
En opfølgning af de ornitologiske registreringer forekommer at være selvfølgelig.
Endvidere kan der især i Ballum Enge være kulturhistoriske værdier, som bør registreres.
Boreaktiviteter, som foretages uden for EF-områderne, men umiddelbart op til disse, bør tilsvarende ledsages af et biologisk moniteringsprogram med henblik på følgevirkninger i EF-områderne.
Det er Vadehavssekretariatets håb, at vi hermed har tilvejebragt et brugbart materiale for de videre drøftelser.
