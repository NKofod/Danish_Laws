Arbejdsformidlingskontorerne De statsanerkendte arbejdsløshedskasser Under den 18. april 1978 har ankenævnet for arbejdsløshedsforsikringen  

 meddelt følgende afgørelse:
»Forstander Poul Jørgensen, Den rejsende Højskole, Tvind, har ved  

 skrivelse af 13. september 1977 indanket arbejdsdirektoratets afgørelse af 9.  

 september 1977 vedrørende nogle medlemmer af Metalarbejdernes  

 arbejdsløshedskasse, Holstebro afdeling.
Ifølge denne afgørelse må disse  

 medlemmers deltagelse i et toårigt uddannelsesforløb, hvor de pågældnede  

 forbereder sig til - og gennemfører - HF-eksamen anses for at falde uden for  

 de gældende regler for bevarelse af dagpengeretten under kursusdeltagelse.
 Direktoratet har imidlertid efter de foreliggende omstændigheder fundet,  

 at det ikke bør udtale sig imod, at kursister, der nu er tilmeldt det  

 omhandlede kursus og oppebærer dagpenge fra deres arbejdsløshedskasser,  

 bevarer dagpengeretten indtil 1. maj 1978, herfra dog undtaget den til kurset  

 knyttede 4 måneders rejseperiode.
 Direktoratet har endvidere henvist til, at kursister, der påbegyndte  

 omhandlede kursus d. 1. august 1976, derfor vil kunne gennemføre den  

 resterende del af dette kursus med bevarelse af dagpengeretten, medens  

 kursister, der har påbegyndt kurset d. 1. august 1977 alene kan bevare  

 dagpengeretten i den del af kurset, der gennemføres inden 1. maj 1978.
 Direktoratet har tidligere d. 18. maj 1977 meddelt, at der ikke kunne  

 udbetales dagpenge i perioden 1. maj - 1. juli 1977, hvor kursisterne var  

 indstillet til HF-eksamen.
Det fremgår af sagen, at de pågældende ledige medlemmer, deltager i Den  

 rejsende Højskoles PTG-kursus i perioden fra 1. august 1976 - 31. maj 1978.  

 Kurset er forsøgsvis af undervisningsministeriet godkendt som højskolekursus,  

 dog undtaget to perioder af 2 måneders varighed benævnt faglig konklusion,  

 hvor eleverne indstiller sig til HF-eksamen, og desuden en periode på 4  

 måneder, hvor der foretages en rejse til udlandet.
De pågældende kursister  

 tilmeldte sig Holstebro gymnasium som selvstuderende på et 2-årigt HF-kursus.
 D. 21. juni 1977 anmodede arbejdsformidlingen i anledning af en  

 avisartikel højskolen om en nærmere redegørelse om, hvilke sammenhænge der  

 måtte være mellem højskoleopholdet og HF-kurset.
Højskolen har den 26. juni 1977 oplyst, at det omhandlede højskolekursus  

 er godkendt af undervisningsministeriet som højskolekursus i de  

 kursusperioder, hvor arbejdsløse kursusdeltagere efter de gældende  

 bestemmelser har modtaget deres understøttelse.
Der henvistes endvidere til,  

 at det, at nogle af eleverne indstillede sig til HF-eksamen som  

 selvstuderende faldt uden for rammerne af den godkendte undervisning, hvortil  

 de arbejdsløse kursusdeltagere havde modtaget arbejdsløshedsunderstøttelse  

 efter gældende regler.
Rektoren fra Holstebro gymnasium har til arbejdsdirektoratet oplyst, at  

 eleverne fra PTG-kurset er indmeldt som selvstuderende på det 2-årige  

 HF-kursus, jfr. undervisningsministeriets bekendtgørelse herom, og at  

 eleverne på skolen får 1 times vejledning pr. fag, ligesom de på skolen  

 gennemgår nogle laboratorieøvelser, samt at der i 1977 var indstillet 37  

 elever fra PTG til de sidste 5 HF-fag, og at 71 PTG elever havde indstillet  

 sig til de første 5 HF-fag.
Rektoren oplyste endvidere, at alle elever  

 sigtede på at få den samlede HF-eksamen i løbet af de 2 år højskolekurset  

 varede.
Forstander Poul Jørgensen har ved indankningen bl. a. anført, at  

 hovedsagen er, at undervisningsministeriet er sat til at påse, at kurser, som  

 er et led i et uddannelsesforløb, ikke godkendes under højskoleloven.
Det  

 pågældende kursus er godkendt af undervisningsministeriet på grund af dets  

 almentdannende hovedsigte og det må herefter forekomme utroligt, at  

 arbejdsdirektoratet sætter sig til doms over undervisningsministeriets  

 virksomhed og skønner modsat.
Efter højskolens opfattelse har  

 arbejdsdirektoratet uretmæssigt valgt at se væk fra kursets indhold og  

 forløb.
Det findes endvidere helt urimeligt, at det forhold, at deltagerne  

 udenfor kursets rammer og som selvstuderende og udenfor kursustiden  

 indstiller sig til HF-eksamen, skal falde tilbage på det højskolekursus, der  

 er godkendt som sådan på grundlag af dets almentdannende hovedsigte.
 Arbejdsdirektoratet har efter sagens indankning på ankenævnets  

 forespørgsel udtalt, at sagen havde været behandlet i det mellem  

 undervisningsministeriet, arbejdsministeriet og arbejdsdirektoratet nedsatte  

 udvalg (kontaktudvalget) på dettes møde den 19. august 1977, samt at udkast  

 til direktoratets afgørelse derefter havde været forelagt for såvel  

 arbejdsministeriet som undervisningsministeriet.
Sagen har været behandlet i ankenævnets møde d. 9. marts 1978, hvor der  

 blev truffet følgende AFGØRELSE Ankenævnet finder, at de pågældende medlemmer ikke kan bevare  

 dagpengeretten under deltagelse i et to-årigt uddannelsesforløb under deres  

 ophold på højskole, hvor de forbereder sig til - gennemfører - HF-eksamen,  

 idet dette må anses for at falde udenfor de af arbejdsdirektoratet ved  

 cirkulære fastsatte regler for bevarelse af dagpengeretten under deltagelse i  

 kursus« Hvilket herved meddeles.
 P.D.V.
