Fremsat den 16. marts 2004 af Bodil Kornbek (KD),  

 Mogens Nørgård Pedersen (KD),  

 Jann Sjursen (KD) og Tove Videbæk (KD) Forslag til folketingsbeslutning om kriminalisering af prostitutionskunder og forbud mod køb  

  

 af seksuelle ydelser for udsendte i statens tjeneste Folketinget pålægger regeringen snarest at forbyde udsendte  

 i statens tjeneste at købe seksuelle ydelser samt at kriminalisere  

 prostitutionskøbere i Danmark.
Regeringen pålægges at fremsætte lovforslag og  

 foretage de ændringer i administrative forskrifter, som måtte være  

 nødvendige.
Bemærkninger til forslaget Formålet med beslutningsforslaget er at gøre det strafbart  

 at købe seksuelle ydelser i Danmark og at forbyde udsendte i statens tjeneste  

 at købe seksuelle ydelser.
Forslaget skal ses i sammenhæng med  

 forslagsstillernes beslutningsforslag om en social og helhedsorienteret  

 indsats  

 over for prostitution (B 55).
Forslagsstillerne mener, at prostitution er fysisk og  

 psykisk udnyttelse af især kvinder.
Det er derfor nødvendigt, at Danmark via  

 lovgivning og på anden vis især beskytter de kvinder, der udnyttes via  

 prostitution.
Prostitution er desuden med til at fremstille kvinder på en  

 stærkt nedværdigende måde, hvor kvinden betragtes som en vare, mænd kan købe  

 for penge.
 Forslagsstillerne ønsker derfor at kriminalisere køb af  

 seksuelle ydelser i Danmark, ligesom det  

    

  

 skal forbydes for udsendte i statens tjeneste at købe seksuelle ydelser.
Det hænger ikke sammen, når regeringen på den ene side gør  

 en særlig indsats for at komme handel med kvinder til prostitution til livs,  

 men på den anden side ikke vil forbyde udsendte i statens tjeneste at gå til  

 prostituerede.
De gældende regler for udsendte i forsvaret betyder, at sexkøb  

 ikke er tilladt inden for operationsområdet, men at der ikke gribes ind over  

 for sexkøb i forbindelse med Rest and Recreation Days uden for  

 operationsområdet.
Det hænger heller ikke sammen, når Danmark på den ene side  

 via det fredsbevarende arbejde i udlandet er med til at  

    

  

 arbejde for demokrati og menneskerettigheder,  

 men på den anden side er med til at støtte de kriminelle bagmænd, der står  

 bag  

 handel med kvinder.
Denne støtte til organiseret kriminalitet er med til at  

 destabilisere et område, som man ellers forsøger at genoprette.
Forslagsstillerne støtter det initiativ, som USAs og  

 Norges NATO-ambassadører har taget, og som betyder, at soldater udsendt i  

 NATO-operationer ikke må  

    

  

 købe seksuelle  

 ydelser.
Både det norske og det amerikanske militær har gennemført en  

 nultolerancepolitik over for køb af seksuelle ydelser for militært personel,  

 der gør tjeneste i udlandet.
Forslagsstillerne ønsker, at Danmark gennemfører  

 en lignende politik.
 Forslagsstillerne finder det endvidere vigtigt, at forbudet  

 ikke kun kommer til at gælde for danske soldater, der er sendt til udlandet,  

 men at også statsligt ansatte fra udenrigstjenesten og Danida skal være  

 omfattet af reglerne.
Så længe Danmark tillader køb af seksuelle ydelser, vil det  

 være meget vanskeligt at få løst de problemer, der er forbundet med  

 prostitution og handel med kvinder.
Derfor er det nødvendigt at kriminalisere  

 købere af seksuelle ydelser.
For en uddybning af dette forslag henvises der  

 til  

 L 132 om kriminalisering af prostitutionskunder, jf.
Folketingstidende, till.  

 A  

 side 3321, folketingsåret 2002-03.
I Sverige har det været forbudt at købe seksuelle ydelser  

 siden den 1. januar 1999. Overtrædelse af loven straffes med bøde eller  

 fængsel  

 i op til 6 måneder.
De prostituerede risikerer derimod ikke at blive  

 retsforfulgt.
 Da svenskernes holdning til seksualitet blev undersøgt i  

 1996, var der ikke noget klart flertal for at forbyde sexkøb. 2 år efter, at  

 loven var trådt i kraft, støttede 80 pct. af befolkningen loven.
Det fremgår af et faktablad fra Näringsdepartementet fra  

 januar 2004, at antallet af gadeprostituerede ifølge samstemmende oplysninger  

 fra både politiet og socialtjenesten er faldet drastisk.
Kriminaliseringen  

 har  

 også ført til en reduktion af antallet af mænd, der køber sex, ligesom  

 antallet  

 af kvinder, der rekrutteres til prostitution, er faldet.
Den finske regering arbejder med et lovforslag, som vil  

 gøre ethvert køb af seksuelle tjenester forbudt.
Tilsvarende arbejder en  

 arbejdsgruppe under det norske justitsministerium på en undersøgelse af  

 fordele  

 og ulemper ved et forbud mod køb af sex, der skal danne baggrund for den  

 norske  

 regerings endelige beslutning.
Skriftlig fremsættelse Bodil Kornbek  

  

  

 (KD):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om kriminalisering af prostitutionskunder og forbud mod  

 køb af seksuelle ydelser for udsendte i statens tjeneste.
(Beslutningsforslag nr.
B 149).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
