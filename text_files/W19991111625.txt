Moms Reference:
Momslovens § 13, stk. 1, nr. 18 A's klage til Landsskatteretten skyldtes, at told- og skatteregionen ved  

 afgørelse af 19. juni 1998 ikke havde imødekommet  

 ansøgning om momsfritagelse i forbindelse med afholdelse af  

 speedwayløb i 1998.
Det var oplyst, at klubben ved ansøgninger dateret den 4. maj 1998  

 havde ansøgt om momsfritagelse til 3 velgørende arrangementer,  

 speedwayløb.
Af ansøgningerne fremgik det, at overskuddet fuldt  

 ud vil blive anvendt til klubbens ungdomsarbejde, der foregik på en  

 mindre 80 cc knallertbane.
Det var hertil oplyst, at ungdomsarbejde indenfor  

 speedway på verdensplan var defineret som værende kørere  

 under 21 år.
 Klubben havde ifølge registreringsanmeldelse siden den 1. marts  

 1990 været momsregistreret for entreindtægter.
Der var fremlagt momsfritagelse til en anden speedwayklub fra Told- og  

 Skatteregion X af 4. februar 1998 vedrørende velgørende  

 arrangementer.
Af ansøgning hertil fremgik det, at overskuddet fuldt  

 ud skulle bruges til ungdomsarbejde.
 Regionen havde ved den påklagede afgørelse ikke  

 imødekommet de ansøgte momsfritagelser, idet klubben var  

 momsregistreret for bl.a. entreindtægter ved afholdelse af  

 speedwayløb, hvorefter der ikke kunne opnås lejlighedsvis  

 fritagelse, jf. momslovens § 13, stk. 1, nr. 18. Regionen havde herved  

 henvist til afgørelsen Dept. 250/69. Henset til, at der også var  

 ansøgt om momsfritagelse for to arrangementer i juni 1998 havde  

 regionen videre meddelt, at tilladelse til momsfritagelse for afholdelse af  

 velgørende arrangementer efter momslovens § 13, stk. 1, nr. 18, kunne  

 gives i følgende omfang:
 Klubben havde over for Landsskatteretten nedlagt påstand om, at der  

 godkendtes momsfritagelse ved de velgørende arrangementer.
Der var til støtte herfor gjort gældende, at de via  

 hovedorganisationen og møder afholdt med de øvrige  

 speedwayklubber i Danmark havde erfaret, at der var minimum 2 klubber, der  

 havde opnået momsfritagelse for afvikling af speedwayløb.
Den  

 ene klub var X speedwayklub, der havde fået momsfritagelse for alle  

 deres løb i 1998 og det på trods af, at der var flere  

 arrangementer i samme måned.
Det var videre anført, at Y  

 speedwayklub havde fået momsfritagelse for deres løb, og denne  

 klub henhørte endda under samme told- og skatteregion som den klagende  

 klub.
Det fremgik videre af sagen, at Z speedwayklub ved skrivelse af 18.  

 september 1998 til regionen havde fremsendt et forslag til en mulig  

 konstellation af arrangementer, hvorefter der ville kunne opnås  

 momsfritagelse på løb.
Forslaget gik ud på at udskille  

 salg af entrebilletter og programmer i en særskilt klub, som så  

 kun havde disse indtægter, der ville blive brugt til ungdomsarbejde i  

 forbindelse med speedwaysporten i Z.
Denne klub ville være  

 økonomisk uafhængig af de øvrige klubber.
Den eneste  

 forbindelse ville være, at de lejede banen, samt at der blev arrangeret  

 løb på banen i forbindelse med entreindtægten.
Selve  

 afviklingen af løbet ville dog ligge i Z speedwayklub.
 Regionen havde i skrivelse af 1. oktober 1998 meddelt følgende:
"Moms - Virksomhedskonstruktion De har i Deres skrivelse af 18. september 1998 sendt forslag for  

 omlægning af klubbens aktiviteter, så der muligvis kan  

 opnås momsfritagelse for visse arrangementer, hvor overskuddet skal  

 anvendes i forbindelse med ungdomsarbejdet i klubben.
 Af forslaget fremgår det, at De mener, at salg af billetter og  

 programmer i forbindelse med de af klubben arrangerede éntrepligtige  

 løb overdrages til en separat billetsalgsklub, der kun har disse  

 indtægter, som vil blive brugt i forbindelse med ungdomsarbejdet i  

 speedwayklubben.
 De har oplyst, at selve løbsafviklingen skal foregå i  

 speedwayklubbens regi.
I momslovens § 13, stk. 1, nr. 18, er det anført, at der kan gives  

 afgiftsfritagelse for velgørende arrangementer, hvis overskud fuldt ud  

 anvendes til velgørende eller på anden måde almennyttige  

 formål.
Det er dog en betingelse, at arrangementet afholdes for  

 arrangørens regning og risiko, og at arrangøren ikke i  

 øvrigt driver (momsregistreret) virksomhed med levering af tilsvarende  

 varer og ydelser.
 Bemærkningen "for arrangørens regning og risiko"  må i  

 sagens natur indebære, at der er tale om, at der for arrangøren  

 vil være både indtægter og udgifter.
 Det er derfor regionens opfattelse, at salg af billetter (og programmer)  

 og afviklingen af løbene hænger så meget sammen, at der  

 ikke kan ske en udskilning af det momspligtige billetsalg til en momsfri  

 klub, hvorefter de momsbelagte udgifter bliver i hovedklubben, hvor den  

 indgående afgift af disse udgifter fratrækkes i de udgående  

 afgiftsbeløb, der vedrører sponsorindtægter og  

 bandereklamer.
For regionen at se kan den skitserede konstruktion derfor ikke  

 anvendes." Klubben havde hertil anført, at den del af regionens afvisning, der  

 vedrørte egen regning og risiko, ikke kunne accepteres, idet de  

 på mødet blev orienteret om, at Y speedwayklub havde  

 opnået momsfritagelse til deres løb, hvor der ligeledes var tale  

 om både indtægter og udgifter.
Det var hertil videre  

 anført, at det kun var ved professionelle arrangementer, hvor der  

 skete kørerbetaling, at der måtte tages entré i henhold  

 til aftale med Danmarks Motor Union.
Klubben havde videre anført, at  

 man af X speedwayklubs ansøgning kunne se, at de inddrog både  

 éntre og kiosksalg, idet de henviste til en liggende  

 spiritusbevilling, der kun var nødvendig i forbindelse med salg af  

 øl eller anden spiritus.
Klubben havde således over for Landsskatteretten gjort  

 gældende, at på grund af regionens afvisning af deres  

 ønske om at splitte entre og ungdomsarbejde ud af den eksisterende  

 klub, havde de ikke gjort dette.
Da de nu kunne fornemme, hvilken vej,  

 afgørelsen ville falde ud, blev det anført, at der kunne ske en  

 efterfølgende momsfritagelse for alle deres arrangementer, idet de  

 ikke havde haft mulighed for opsplitning i flere klubber for de afholdte  

 løb.
Ungdomsarbejdet havde herefter lidt et tab.
 Landsskatteretten udtalte:
 Varer og ydelser, der blev leveret i forbindelse med afholdelsen af  

 velgørende arrangementer, kunne fritages for moms efter momslovens §  

 13, stk. 1, nr. 18. Det var bl.a. en betingelse for momsfritagelsen, at  

 arrangøren ikke i øvrigt drev virksomhed med levering af  

 tilsvarende varer og ydelser.
 Retten fandt herefter henset til, at klubben var momsregistreret for bl.a.  

 entreindtægter ved afholdelse af speedwayløb, at der ikke kunne  

 ske momsfritagelse ved afholdelse af speedwayløb uanset, hvad  

 overskuddet var anvendt til.
 Det bemærkedes videre, at klubbens henvendelse af 18. september 1998  

 til den stedlige told- og skatteregion måtte anses som en  

 forespørgsel om de momsmæssige virkninger af en  

 påtænkt disposition.
Landsskatteretten fandt, at der hverken i momsloven eller anden lovgivning  

 var hjemmel til, at told- og skatteregionen ved en egentlig afgørelse,  

 der kunne påklages til Landsskatteretten, kunne tage stilling til de  

 afgiftsmæssige virkninger af en påtænkt disposition.
Det  

 bemærkedes herved, at skattestyrelseslovens kapitel 2 A om bindende  

 forhåndsbesked hverken direkte eller analogt fandt anvendelse vedr.  

 moms.
 Told- og skatteregionens besvarelse af klubbens henvendelse måtte  

 derfor anses som udslag af regionens vejledningspligt, men var ikke en  

 afgørelse, der kunne påklages til Landsskatteretten.
 Landsskatteretten måtte derfor afvise at behandle denne del af  

 klagen.
 Landsskatteretten fandt endelig, at klageren ikke på baggrund af de  

 stedlige told- og skatteregioners momsfritagelser af andre speedwayklubber  

 kunne støtte ret ud fra en lighedsgrundsætning.
 Den påklagede afgørelse blev stadfæstet.
