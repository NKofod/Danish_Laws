Betænkning afgivet af Børne- og Undervisningsudvalget den 5. maj 2015 Betænkning over Forslag til folketingsbeslutning om bedre indeklima i skolerne [af Alex Ahrendtsen (DF) m.fl.]:
1. Udvalgsarbejdet Beslutningsforslaget blev fremsat den 2. december 2014 og var til 1. behandling den 26. marts 2015. Beslutningsforslaget blev efter 1. behandling henvist til behandling i Børne- og Undervisningsudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (V, S, RV, SF og KF) bemærker følgende:
Kommunerne er allerede pålagt at medtænke indeklima ved gennemgribende renovering af skoler, som er væsentlig i forhold til indeklimabestemmelserne.
Det er sikret i byggelovgivningen.
Derudover gælder undervisningsmiljøloven og arbejdsmiljøloven på området.
Det vurderes ikke, at der er behov for at forpligte kommunerne yderligere i forhold til at medtænke indeklima, når de renoverer skoler.
Undersøgelsen, som Dansk Folkeparti med beslutningsforslaget opfordrer regeringen til at iværksætte, gennemføres, men får til formål at afdække, hvordan de i Sverige og Norge regulerer og understøtter de gældende regler på området.
Det bemærkes, at hverken Norge eller Sverige har specifik lovgivning om type af ventilation på skolerne.
Undervisningsministeriet vil gå i dialog med KL om, hvorledes efterlevelsen af reglerne bedst understøttes, når undersøgelsen af de norske og svenske opfølgende initiativer foreligger.
 Et mindretal i udvalget (V, SF og KF) vil stemme hverken for eller imod beslutningsforslaget ved 2. behandling.
 Et andet mindretal i udvalget (S og RV) indstiller beslutningsforslaget til forkastelse ved 2. behandling.
 Et tredje mindretal i udvalget (DF, EL og LA) indstiller beslutningsforslaget til vedtagelse uændret.
 Enhedslisten kan støtte forslaget, men Enhedslisten har dog følgende bemærkninger:
Første del af beslutningsforslaget handler om at opfordre regeringen til at lave en indeklimaplan sammen med KL, så kommunerne bliver forpligtede til at medtænke indeklima ved renovering af skoler.
Ifølge de nugældende regler skal indeklimaet medtænkes ved renoveringer, idet det nyeste bygningsregulativ er gældende.
De skoler, der har problemer med dårligt indeklima, er skoler, som endnu ikke er renoveret.
Her lever cirka halvdelen af skolerne ifølge  Masseeksperimenterne ikke op til kravene med hensyn til CO2.
 Enhedslisten støtter forslaget trods denne svaghed, da en indeklimaplan lavet i samarbejde med KL vil medvirke til at øge opmærksomheden på det dårlige indeklima.
 Siden 1. behandling af forslaget har en undersøgelse på Aarhus Universitet vist, at indlæringseffekten vil øges med 7 pct., hvis skoleleverne udsættes for en luftkvalitet, der overholder de nugældende regler.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Jørgensen (S) Julie Skovsby (S) Karin Gaardsted (S) Annette Lind (S) Orla Hav (S) Rasmus Horn Langhoff (S) Troels Ravn (S) Lotte Rod (RV) nfmd.
Jeppe Mikkelsen (RV) Marlene Borst Hansen (RV) Annette Vilhelmsen (SF) fmd.
Trine Mach (SF) Rosa Lund (EL) Lars Dohn (EL) Henning Hyllested (EL) Karen Ellemann (V) Peter Juel Jensen (V) Finn Thranum (V) Louise Schack Elholm (V) Anni Matthiesen (V) Tina Nedergaard (V) Jens Ejner Christensen (V) Alex Ahrendtsen (DF) Bent Bøgsted (DF) Marie Krarup (DF) Martin Henriksen (DF) Merete Riisager (LA) Thyra Frank (LA) Daniel Rugholm (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
