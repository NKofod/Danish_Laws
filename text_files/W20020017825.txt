Skrivelse om, hvorvidt et  

 kommunalbestyrelsesmedlem, der er  

 idømt et års betinget fængsel for overtrædelse af  

 straffelovens  

 § 286, stk. 2, jf. § 279, er valgbar (Fra Valgbarhedsnævnet til et byråd, j.nr.  

 591/2001) Ved brev af 24. januar 2002 har X Kommunalbestyrelse i henhold til den  

 kommunale valglovs § 101, stk. 1, indberettet til  

 Valgbarhedsnævnet, at kommunalbestyrelsesmedlem NN den 13. juni 2000  

 ved retten i Y blev idømt et års betinget fængsel for  

 overtrædelse af straffelovens § 286, stk. 2, jf. § 279  

 (bedrageri af særlig grov beskaffenhed).
 Den pågældende har oprindeligt anket byretsdommen til  

 frifindelse, og den 31. oktober 2001 frafaldet anken betinget af, at  

 anklagemyndigheden frafaldt sin kontraanke til domfældelse efter  

 anklageskriftet til stadfæstelse, hvilket hermed skete.
 Det fremgår af sagen, at retten efter bevisførelsen lagde til  

 grund, at den pågældende forsætligt havde afgivet urigtige  

 oplysninger om antallet af deltagere på et uddannelses- og  

 beskæftigelsesprojekt samt om forløbet af dette, og at dette  

 måtte antages at have fremkaldt en vildfarelse hos Z Amt og derved  

 bestemt amtskommunen til at udbetale væsentlig større  

 EU-støtte end projektet henset til det reelle deltagerantal var  

 berettiget til i 1996. Det fremgår videre af sagen, at den  

 pågældende med de oplysninger den pågældende i 1996  

 og 1997 gav amtskommunen om, hvem der havde deltaget i projektet, og hvordan  

 projektet forløb, forsætligt bragte amtskommunens medarbejdere i  

 en vildfarelse om de reelle forhold og derved bestemte amtskommunens  

 medarbejdere til at undlade at kræve tilbagebetaling af støtten  

 både for 1995 og 1996.
 Efter det anførte fandtes den pågældende at have gjort  

 sig skyldig i bedrageri af særlig grov beskaffenhed.
Straffen blev efter straffelovens § 286, stk. 2, jf. § 279,  

 fastsat til fængsel i et år.
Fængselsstraffen blev samtidig  

 gjort betinget af 2 års prøvetid med bl.a. vilkår om  

 samfundstjeneste i 100 timer.
Ved strafudmålingen lagde retten  

 vægt på den pågældendes gode personlige forhold, den  

 tid der var gået siden projektets afslutning og den af amtet  

 førte kontrol.
 I denne anledning skal man meddele, at Valgbarhedsnævnet finder, at  

 de begåede handlinger efter de krav, der må stilles til personer,  

 der beklæder hverv som medlem af kommunale råd, i almindeligt  

 omdømme gør den pågældende uværdig til at  

 være medlem af kommunale råd, jf. den kommunale valglovs  

 § 4.
 Den pågældende kan derfor ikke anses for valgbar.
