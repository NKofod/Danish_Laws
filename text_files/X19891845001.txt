 Skatteministeren har truffet afgørelse om, at stempelafgift af  

 overdragelser m.v., der er foretaget under forventning om en offentlig  

 myndigheds godkendelse, skal tilbagebetales, hvis godkendelse ikke gives.
 En revisor klagede over en afgørelse fra Skattedepartementet, hvorefter  

 betalt stempel af et skøde ikke kunne annulleres.
 Sælger havde i skødet forbeholdt sig ret til at annullere overdragelsen,  

 hvis skattemyndighederne nægtede godkendelse af overdragelsessummen.
 Skattemyndighederne nægtede godkendelse og handelen gik tilbage.
 I praksis havde man hidtil fastholdt, at i tilfælde, hvor en manglende  

 offentlig godkendelse medfører ophævelse af en overdragelse m.v. eller  

 medfører en tilbageoverdragelse, vil denne manglende godkendelse ikke i sig  

 selv begrunde, at godtgørelsen kan bevilges.
Skatteministeren gav revisoren medhold, og praksis er nu ændret således,  

 at stempelafgift af overdragelser m.v., der er foretaget under forventning om  

 enhver offentlig myndigheds godkendelse, skal tilbagebetales, hvis denne  

 godkendelse alligevel ikke gives.
Denne praksisændring dækker såvel den  

 overdragelse, der må opgives som følge af den manglende godkendelse fra  

 myndigheden som den tilbageoverdragelse (§ 29, stk. 2), der ofte vil være en  

 følge af, at første overdragelse må opgives.
 (* 1) Afgørelsen er offentliggjort i SKAT 1990/1 side 56.
