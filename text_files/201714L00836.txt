Betænkning afgivet af Skatteudvalget den 19. april 2018 Betænkning over Forslag til lov om ændring af kildeskatteloven, ligningsloven, sømandsbeskatningsloven og tinglysningsafgiftsloven (Bedre vilkår for tildeling af medarbejderaktier, udvidelse af DIS-ordningen med søfolk, der arbejder om bord på en række specialskibe, afskaffelse af registreringsafgiften for skibe i danske skibsregistre, ændret forrentning ved opkrævning af personers skat m.v.) [af skatteministeren (Karsten Lauritzen)]:
1. Ændringsforslag Skatteministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 28. februar 2018 og var til 1. behandling den 13. marts 2018. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 21. februar 2018 dette udkast til udvalget, jf.
SAU alm. del  bilag 91. Den 8. marts 2018 sendte skatteministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, V, LA, RV og KF) indstiller lovforslaget til vedtagelse med det stillede ændringsforslag.
Socialdemokratiets medlemmer af udvalget understreger vigtigheden af, at danske arbejdsvilkår på kontinentalsokkel sikres ved en lovbaseret løsning som skitseret af både faglige organisationer og arbejdsgivere i et samlet DIS-kontaktudvalg.
Når Socialdemokratiet stemmer for lovforslaget, er det dermed ud fra den forståelse, at regeringen vil fremsætte lovforslag herom, således som skatteministeren også tilkendegav det under 1. behandling af lovforslaget: »Så er der spørgsmålene, som der er stillet, hvor jeg kan sige, at Regeringen  og i øvrigt de partier, der står bag aftalen  lægger vægt på, at en udvidelse af DIS-ordningen sker på baggrund af en overenskomstaftale mellem arbejdsmarkedets parter.
Regeringen har derfor i regi af Erhvervsministeriet og erhvervsministeren opfordret arbejdsmarkedets parter i det, der hedder DIS-kontaktudvalget, til at finde en løsning, som sikrer danske arbejdsvilkår på de skibe, der bliver omfattet af en udvidelse af DIS-ordningen.
Regeringen har modtaget et forslag til en lovbaseret løsning, som parterne i DIS-kontaktudvalget bakker op om, og regeringen vil derfor se nærmere på forslaget, og vi vil drøfte det med aftalepartierne.
Og det er min, og erhvervsministerens forventning, at et lovforslag til sikring af arbejdsvilkårene vil blive fremsat i Folketingets åbningsuge i efteråret, efter at det selvfølgelig har været i høring.
Så det skulle gerne besvare det spørgsmål.
Der er enighed blandt arbejdsmarkedets parter i DIS-udvalget, og regeringen vil ophøje forslaget til et lovforslag, som fremsættes i Folketingssalen i næste samling.« Et mindretal i udvalget (EL og SF) indstiller lovforslaget til forkastelse ved 3. behandling.
Mindretallet stemmer imod det stillede ændringsforslag.
Enhedslistens medlemmer af udvalget bemærker, at Enhedslisten stemmer imod ændringsforslaget, da Enhedslistens tilslutning til ændringsforslaget vil forudsætte en afklaring, i forhold til at § 10, stk. 2 og 3, i DIS-loven ikke skal være gældende for denne DIS-udvidelse.
Da erhvervsministeren endnu ikke har fremsat lovforslag herom, kan Enhedslisten på det foreliggende grundlag ikke støtte ændringsforslaget.
Enhedslisten stemmer også imod det samlede lovforslag, hvilket bl.a. skyldes udvidelsen af DIS-ordningen kombineret med, at de ændrede regler for erhvervelse af medarbejderaktier er en skattenedsættelse for folk med de højeste indkomster.
Et andet mindretal i udvalget (ALT) indstiller lovforslaget til forkastelse ved 3. behandling.
Mindretallet vil stemme hverken for eller imod ændringsforslaget.
Alternativets medlemmer af udvalget bemærker, at der er flere positive elementer i lovforslaget.
Alternativet vil gerne skabe bedre vilkår for ejerskab gennem medarbejderaktier og er også kommet med konkrete forslag til dette med fokus på en mere bred ordning for alle medarbejdere og ligeledes med et bæredygtighedselement.
Derudover vil Alternativet gerne anerkende de maritime erhverv i Danmark for at ville den grønne omstilling set i et internationalt perspektiv, hvorfor det også er interessant for Alternativet at fremme vilkårene for netop de danske rederiers vækst og skabelsen af nye arbejdspladser.
Vægtningen i lovforslaget er dog ikke sådan, at Alternativet kan stemme for.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 3 Af skatteministeren, tiltrådt af et flertal (S, DF, V, LA, RV og KF):
 1) I det under nr. 2 foreslåede § 5, stk. 3, ændres i nr. 1 »§§ 6 eller 8 a, eller« til: »§ 6 eller § 8 a, nr. 1 eller 2 eller nr. 3, 1. pkt., hvor betingelsen i 2. pkt. ikke finder tilsvarende anvendelse, eller nr. 4-6, eller«.
[Udvidelse af DIS-ordningen med søfolk på skibe, der anvendes til bygning, reparation og nedtagning af olieinstallationer inden for det danske søterritorium eller kontinentalsokkelområde] Bemærkninger Til nr. 1 Formålet med ændringsforslaget er at gøre det muligt for rederier med dansk indregistrerede konstruktionsskibe, der f.eks. anvendes til bygning af vindmølleparker, fortsat at kunne anvende DIS-ordningen på deres søfolk, selv om de også påtager sig ad hoc-opgaver med bygning, reparation og nedtagning af olieinstallationer inden for det danske søterritorium eller kontinentalsokkelområde.
I lovforslagets § 3, nr. 2, foreslås det at udvide den såkaldte nettolønsordning for søfolk (DIS-ordningen) til søfolk, der arbejder om bord på specialskibe, der udfører de samme aktiviteter, som tonnageskatteordningen udvides med, når lov nr. 1886 af 29. december 2015 træder i kraft.
Det foreslås med lovforslaget at udmønte en del af »Aftale om erhvervs- og iværksætterinitiativer«.
 For så vidt angår skibe, der udfører aktiviteter med bygning, reparation og nedtagning af olieinstallationer til søs, er udvidelsen af tonnageskatteordningen begrænset til kun at omfatte aktiviteter, der udøves uden for det danske søterritorium eller kontinentalsokkelområde.
 Baggrunden for denne begrænsning af tonnageskatteordningen er ønsket om at modvirke risikoen for, at koncerner, som både har selskaber med konstruktionsaktiviteter og selskaber med aktivitet inden for olieindvinding, internt kan overføre indkomst fra den højere kulbrintebeskatning til den lempeligere tonnagebeskatning.
Det er ikke på samme måde muligt at overføre indkomst fra kulbrintebeskatning til DIS-beskatning.
Der er derfor ikke samme behov for, at den i lovforslaget foreslåede udvidelse af anvendelsesområdet for DIS-ordningen indeholder den begrænsning, som gælder for tonnageskatteordningen.
 Herudover vil en begrænsning af udvidelsen af DIS-ordningen svarende til begrænsningen af udvidelsen af tonnageskatteordningen udgøre en barriere for, at rederier med dansk indregistrerede konstruktionsskibe kan byde på opgaver med bygning, reparation og nedtagning af olieinstallationer inden for det danske søterritorium eller kontinentalsokkelområde, da de uden DIS-ordningen vil have svært ved at kunne konkurrere med rederier med udenlandsk indregistrerede konstruktionsskibe.
 Det foreslås på den baggrund at udvide DIS-ordningen, så den også finder anvendelse for søfolk, der arbejder om bord på skibe, der udfører aktiviteter med bygning, reparation og nedtagning af olieinstallationer udøvet inden for det danske søterritorium eller kontinentalsokkelområde.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Mads Fuglede (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Per Husted (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Josephine Fock (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
