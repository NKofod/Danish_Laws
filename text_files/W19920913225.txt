Ankestyrelsens principafgørelse O-24-92 om børnebidrag - modregning - brugt vaskemaskine - rimelig begrundet enkeltudgift Resume:
 En kommune havde ikke hjemmel til at modregne hjælp  i en senere udbetaling af børnebidrag - heller ikke efter aftale - idet børnebidrag tilkommer barnet.
 Kassation:
Principafgørelsen er afløst af en nyere afgørelse Love:
Lov om social bistand - lovbekendtgørelse nr. 817 af 6. december 1990 - § 46 Lov om børns retsstilling - lov nr. 634 af 15. april 1986 - § 18 Vejledninger:
Sikringsstyrelsens vejledning nr. 158 af 18. december 1986 om børnetilskud og forskudsvis udbetaling af børnebidrag - pkt. 42 Sagsfremstilling:
En kvinde K ansøgte den 5. marts 1991 kommunen om hjælp til køb af en brugt vaskemaskine, idet den gamle vaskemaskine var gået i stykker, og det var for dyrt at reparere den.
K var alene med to mindreårige børn.
Kommunen gjorde K bekendt med, at kommunen ikke bevilgede hjælp til vaskemaskiner og henviste hende til at benytte møntvask.
Dette fandt K dog var for dyrt og for uoverkommeligt med to små børn.
 K accepterede herefter, at der blev ydet hjælp til vaskemaskinen mod tilbagebetaling i maj måned 1991, hvor K ville modtage børnebidrag til det ene barn.
På dette grundlag besluttede kommunen at yde K hjælp efter bistandslovens § 46 med 2.595 kr. mod tilbagebetaling.
Den 6. marts 1991 underskrev K en tilbagebetalingserklæring, hvorefter hjælpen var tilbagebetalingspligtig efter bistandslovens § 26, stk. 1, nr. 1, ligesom K skrev under på, at beløbet skulle fratrækkes i børnebidrag udbetalt i maj måned 1991.
 Amtsankenævnet stadfæstede kommunens afgørelse om tilbagebetaling af bevilget støtte til en brugt vaskemaskine på den af kommunen tilbudte måde.
Afgørelsen blev truffet på grundlag af de konkrete omstændigheder hvorpå aftalen om tilbagebetaling hvilede.
Sagen blev behandlet i principielt møde med henblik på afklaring af, hvorvidt der er hjemmel til, at en kommune modregner i udbetaling af børnebidrag for en af kommunen tidligere ydet hjælp til køb af vaskemaskine.
 Afgørelse:
 Ankestyrelsen fandt ikke at kommunen kunne modregne hjælp ydet i henhold til bistandslovens § 46 i en senere udbetaling af børnebidrag.
 Ankestyrelsen lagde ved afgørelsen vægt på, at børnebidrag i henhold til lov om børns retsstilling § 18, stk. 1, tilkommer barnet, samt at børnebidrag i følge punkt 42 i Sikringsstyrelsens vejledning af 18. december 1986 ikke kan indgå i modregning overfor bidragsberettigede.
 Ankestyrelsen ændrede således amtsankenævnets afgørelse.
