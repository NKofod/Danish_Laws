 Cirkulæreskrivelse om bekendtgørelse om ændring af bekendtgørelse om kapitalpensioner m.v.
 Ved bekendtgørelse om ændring af bekendtgørelse om kapitalpensioner m.v. er der ændret i bekendtgørelse nr. 55 af 27. januar 1998 om kapitalpensioner m.v.
Baggrund Regeringen og Dansk Folkeparti indgik den 1. marts 2009 en aftale om forårspakke 2.0  vækst klima og lavere skat.
Efter aftalen gives der bl.a. mulighed for, at personer, der modtager kontanthjælp og starthjælp kan få deres SP-opsparing udbetalt, uden at det får konsekvenser for kontanthjælpen.
Udmøntningen af denne del af aftalen sker ved bekendtgørelse om ændring af bekendtgørelse nr. 55 af 27. januar 1998 om kapitalpensioner m.v.
Bekendtgørelsen I bekendtgørelsen er der indsat en ny bestemmelse, § 2 a.
Efter denne bestemmelse kan en kontant- og starthjælpsmodtager i perioden fra den 1. juni til den 31. december 2009 anmode om at få udbetalt SP-opsparingen uden, at det hævede beløb får konsekvenser for kontanthjælpen/starthjælpen.
En ægtefælle til en kontant- eller starthjælpsmodtager vil ligeledes i samme periode kunne anmode om at få udbetalt sin SP-opsparing uden, at det hævede beløb får konsekvenser for hjælpen til kontant- eller starthjælpsmodtageren.
Påløber der renter af den udbetalte SP-opsparing efter udbetalingen, er disse renter ligeledes omfattet af det beløb, som kommunen skal se bort fra.
Det er en forudsætning, at det kan dokumenteres, at der er tale en hævet SP-opsparing eller indtægter, der hidrører herfra.
Hvis der, efter at SP-opsparingen er udbetalt, ikke er modtaget kontant- eller starthjælp i 6 sammenhængende måneder, og personen igen søger om kontanthjælp eller starthjælp, gælder de almindelige formueregler igen.
Hvis kontanthjælpsmodtageren er gift, gælder de almindelige formueregler dog først igen, når begge ægtefæller ikke har modtaget kontant- eller starthjælp i 6 sammenhængende måneder.
Det betyder, at en udbetalt SP-opsparing sammenlagt med anden formue ikke må overstige 10.000 kr. for enlige og 20.000 kr. for ægtefæller, jf. § 14, stk. 1, i lov om aktiv socialpolitik.
Hjælp i særlige tilfælde efter kapitel 10 i lov om aktiv socialpolitik Hjælp efter kapitel 10 i lov om aktiv socialpolitik er ikke omfattet af ændringsbekendtgørelsen.
Ved ansøgning om hjælp til enkeltudgifter og sygebehandling m.v. skal kommunen derfor ikke se bort fra udbetalt SP-opsparing.
Dette betyder, at en udbetalt SP-opsparing vil indgå i kommunens vurdering af behovet for hjælp til enkeltudgifter og sygebehandling m.v. efter aktivlovens kapitel 10.
Det er frivilligt for den enkelte at benytte den særlige mulighed for at få indeståendet i SP-ordningen udbetalt.
Kommunen kan derfor ikke pålægge en person at anmode om at få indeståendet udbetalt.
Ikrafttræden Ændringsbekendtgørelsen træder i kraft den 1. juni 2009.
Eventuelle spørgsmål kan rettes til Arbejdsdirektoratet til Birgitte Romose eller Birgitte S.
Staffeldt på tlf.nr. 38 10 60 11.
