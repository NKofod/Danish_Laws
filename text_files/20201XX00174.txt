Skriftlig fremsættelse (11. november 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af selskabsloven, lov om ændring af selskabsloven og årsregnskabsloven og lov om bemyndigelse til midlertidig fravigelse af virksomheders pligter på selskabs- og regnskabsområdet i forbindelse med covid-19 (Lempeligere krav til omregistrering af iværksætterselskaber til anpartsselskaber og bemyndigelse til midlertidig fravigelse af bestemmelser om fysisk fremmøde ved generalforsamling i virksomheders vedtægter eller tilsvarende aftaler i forbindelse med covid-19 m.v.) (Lovforslag nr.
L 82) Regeringen og Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Nye Borgerlige, Liberal Alliance og Alternativet indgik den 21. august 2020 aftale om lettere omregistrering af iværksætterselskaber til anpartsselskaber og forlængelse af fristen for omregistrering.
Lovforslaget har til formål at udmønte denne aftale.
Lovforslaget muliggør lettere omregistrering af et iværksætterselskab til et anpartsselskab ved indskud af restkapitalen, der er differencen mellem iværksætterselskabets registrerede selskabskapital og minimumskravet til anpartsselskabers selskabskapital, der i dag er 40.000 kr.
Samtidig forlænges fristen for omregistreringen med 6 måneder fra den 15. april til den 15. oktober 2021, så der er tid til at anvende den nye mulighed for omregistrering.
Regeringen er opmærksom på, at mange iværksætterselskaber blev stiftet i god tro om, at selskabsformen ikke ville blive afskaffet indenfor en kort årrække.
Med dette lovforslag får iværksætterselskaberne mulighed for at blive stillet, som havde selskaberne været stiftet som anpartsselskaber.
Herved får sunde iværksætterselskaber mulighed for at videreføre deres virksomheder, hvilket ikke kun er til gavn for virksomheden men også til gavn for samfundet.
Lovforslaget har herudover til formål at forlænge solnedgangsklausulen i lov om bemyndigelse til midlertidig fravigelse af virksomheders pligter på selskabs- og regnskabsområdet i forbindelse med covid-19 som følge af, at covid-19 kan påvirke den kommende generalforsamlingssæson for virksomheder.
Forlængelse af solnedgangsklausulen fra den 1. januar til den 31. december 2021, giver mulighed for at fastsætte regler, så ledelsen i virksomheder midlertidigt kan fravige bestemmelser om afholdelse af generalforsamling i virksomhedens vedtægter eller tilsvarende aftale for at kunne afholde en fuldstændig eller delvis elektronisk generalforsamling til trods for f.eks. et krav i vedtægterne om fysisk generalforsamling.
 Det foreslås, at loven træder i kraft den 1. januar 2021, og at ikrafttrædelsen af omregistrering af iværksætterselskaber kan ske ved bekendtgørelse, når Erhvervsstyrelsens it-systemer kan understøtte de nødvendige tilpasninger, som den lempeligere omregistreringsløsning medfører.
 Med disse bemærkninger, og idet jeg i øvrigt henviser til lovforslaget og bemærkninger til dette, skal jeg hermed anbefale lovforslaget til Folketingets velvillige behandling.
