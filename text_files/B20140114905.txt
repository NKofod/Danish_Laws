Bekendtgørelse om ombytning af udenlandsk kørekort til dansk kørekort uden kontrollerende køreprøve I medfør af § 61, stk. 2, i færdselsloven, jf. lovbekendtgørelse nr. 1386 af 11. december 2013, fastsættes:
 § 1. En indehaver af et udenlandsk kørekort udstedt uden for EU og EØS eller et kørekort udstedt på baggrund af et sådant kørekort kan få ombyttet dette til et tilsvarende dansk kørekort, uden at den pågældende består en kontrollerende køreprøve, hvis vedkommende opfylder betingelserne i bekendtgørelse om kørekort for at få kørekortet ombyttet uden at skulle bestå en kontrollerende køreprøve, og det udenlandske kørekort er udstedt i:
1) Australian Capital Territory, 2) Brasilien, 3) Japan, 4) kinesisk Taipei (Taiwan), 5) Republikken Korea (Sydkorea), 6) Rusland, 7) Schweiz eller 8) Ukraine.
 Stk. 2. Politiet kan efter en konkret vurdering stille krav om, at en ansøger omfattet af stk. 1 dokumenterer ikke at have været frakendt førerretten i de seneste 5 år.
 § 2. Hvis betingelserne i § 1, stk. 1, er opfyldt og indehaveren af det udenlandske kørekort afgiver skriftlig erklæring om at have haft og gjort brug af sin førerret til samme type køretøj i de seneste 2 år samt fremlægger en erklæring fra det land, hvor kørekortet er udstedt, om ikke at have været frakendt førerretten i de seneste 5 år, kan kørekort ombyttes, uden at den pågældende skal bestå en kontrollerende køreprøve, såfremt det udenlandske kørekort er udstedt i Singapore.
 Stk. 2. Ansøgere, hvis kørekort er udstedt i Singapore, skal dog fremlægge dokumentation for, om førerretten er begrænset eller givet på særlige vilkår.
 § 3. Bekendtgørelsen træder i kraft den 1. november 2014.
 Stk. 2. Bekendtgørelse nr. 258 af 18. marts 2010 om ombytning af udenlandsk kørekort til dansk kørekort uden kontrollerende køreprøve ophæves.
