Gevinstopsparing -	Børneopsparings- og selvpensioneringskontimidler, -	gevinstopsparing.
Referencer: LV 1994 A.C.2.5.2, PBL § 51 Civilretsdirektoratet har på given foranledning udtalt sig som  

 følger om, i hvilket omfang en sådan placering kan ske  

 ifølge de civilretlige regler om anbringelse af umyndiges midler.
 'Ifølge myndighedslovens § 34, cf. § 40, jf. § 39, er gaver, der  

 modtages af en umyndig, undergivet værgens bestyrelse, medmindre den  

 umyndige har fået gaven til fri rådighed.
 For så vidt den umyndiges midler står under værgens  

 bestyrelse, skal man ifølge lovens § 47 og  

 værgebekendtgørelsens § 11 på passende måde  

 sørge for deres bevaring og frugtbargørelse.
 Medmindre det kan antages, at indskud på en  

 børneopsparingskonto efter giverens bestemmelse er givet den umyndige  

 til fri rådighed, eller giveren ved selve indskuddet har truffet  

 særlig bestemmelse herom, kan midlerne herefter alene anbringes,  

 således at der på passende måde sørges for deres  

 bevaring og frugtbargørelse.
 Ifølge de for Civilretsdirektoratet foreliggende oplysninger  

 forrentes gevinstopsparingskonti med en lavere rentesats end den, der er  

 gældende for børneopsparingskonti på sædvanlige  

 rentevilkår.
 På baggrund heraf er det Civilretsdirektoratets opfattelse, at  

 myndighedslovens § 47, jf. værgebekendtgørelsens § 11, er til  

 hinder for, at midler på børneopsparingskonti, der er undergivet  

 værgens bestyrelse, anbringes på de omhandlede  

 gevinstopsparingskonti, da en anbringelse på en gevinstopsparingskonto  

 må findes at være i strid med kravet om, at midlerne på  

 passende måde frugtbargøres.
Det tilføjes, at direktoratet ikke finder, at muligheden for  

 gevinst kan blive afgørende for denne vurdering, idet der efter  

 praksis ikke tillades nogen form for hasardprægede dispositioner  

 vedrørende den umyndiges midler.' Det tilføjes, at Civilretsdirektoratet over for Skatteministeriet  

 yderligere har oplyst, at det almindelige krav om frugtbargørelse  

 omfatter alle midler, der ikke er undergivet den umyndiges fri rådighed  

 eller anbragt på særlig måde i medfør af giverens  

 bestemmelse.
 Såfremt en umyndigs midler i dag indestår på en  

 gevinstopsparingskonto, skal de derfor overføres til forrentning  

 på sædvanlig vilkår, medmindre de er omfattet af en af  

 disse undtagelser, hvilket for værgebestyrede midler indebærer,  

 at giveren på gavetidspunktet skal have truffet bestemmelse om  

 anbringelse på en sådan konto.
