Ligebehandlingsnævnets afgørelse om alder - stillingsopslag - medhold J.nr. 7100228-12 En virksomhed havde i et stillingsopslag skrevet, at de søgte personer mellem 23 og 33 år.
Ligebehandlingsnævnet fandt, at virksomheden havde overtrådt forbuddet mod i stillingsopslag, at annoncere efter personer af en bestemt alder.
Det havde ingen betydning for denne vurdering, om der blev indkaldt personer til samtale, som var ældre end det i annoncen angivne.
Klager fik derfor medhold.
 Klagen drejer sig om påstået forskelsbehandling på grund af alder i forbindelse med, at en virksomhed i et stillingsopslag havde skrevet, at de søgte personer mellem 23 og 33 år.
Ligebehandlingsnævnets afgørelse Det var i strid med forskelsbehandlingsloven, at indklagede i en stillingsannonce søgte efter personer på mellem 23 og 33 år.
Sagsfremstilling Klager har på jobindex fundet et jobopslag, hvor der søges efter unge journalister til et nyt dansk lokalmedie.
Det fremgik af opslaget, at man skulle være mellem 23 og 33 år.
Parternes bemærkninger Klager gør gældende, at han føler sig krænket over jobopslaget, som han mener, er udtryk for ulovlig aldersdiskrimination.
 Han ønsker, at indklagede skal fjerne sine alderskrav, så han selv kan søge en stilling hos dem.
 Indklagede gør gældende, at de aldrig har haft nogen intention om at forskelsbehandle nogen på grund af alder.
 De oplyser, at deres annonce er rettet mod de unge og nyuddannede journalister, fordi jobbet i sig selv er en udfordring og har brug for en masse dynamik og bevægelse, hastighed og entusiasme, vilje og ambitioner.
 De har desuden modtaget ansøgninger fra folk, der var over 40 år, og som er blevet inviteret til jobsamtale.
 Indklagede oplyser, at annoncen nu er fjernet.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af blandt andet alder på arbejdsmarkedet.
 Lovens hovedregel er, at en arbejdsgiver ikke ved annoncering må angive, at der søges eller foretrækkes en person af en bestemt alder.
Ligebehandlingsnævnet finder, at indklagede har overtrådt forbuddet mod i stillingsopslag at annoncere efter personer af en bestemt alder.
Det har ingen betydning for denne vurdering, om der blev indkaldt personer til samtale, som var ældre end det i annoncen angivne.
 Klager får derfor medhold i klagen.
