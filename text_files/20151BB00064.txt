Fremsat den 24. februar 2016 af Pernille Skipper (EL), Christian Juhl (EL), Søren Søndergaard (EL), Jonas Dahl (SF), Karsten Hønge (SF) og Lisbeth Bech Poulsen (SF) Forslag til folketingsbeslutning om at ophæve muligheden for at modtage vederlag og ministerpension samtidig Regeringen pålægges inden udgangen af 2016 at fremsætte et lovforslag, der ophæver muligheden for at få udbetalt ministerpension, hvis man samtidig modtager løn, vederlag eller eftervederlag fra Europa-Parlamentet, Folketinget, en region, en kommune eller politisk udpegede hverv i internationale organisationer.
Bemærkninger til forslaget Forslaget er indholdsmæssigt en genfremsættelse af beslutningsforslag nr.
B 84, folketingsåret 2014-15, 1. samling.
Der henvises til www.folketingstidende.dk, Folketingstidende 2014-15, 1. samling, sektion A, B 84 som fremsat, sektion B, betænkning over B 84, og sektion F, møde 82 og møde 93.
 Med de nuværende regler for ministerpension er det muligt for tidligere ministre, som stadig modtager vederlag eller eftervederlag og samtidig har nået efterlønsalderen, at modtage ministerpension.
Det gælder især folketingspolitikere, som stadig er medlemmer af Folketinget og tidligere har været ministre, at de, imens de modtager vederlag, også modtager ministerpension.
De bliver kun modregnet i deres ministerpension, hvis de i samlet indtægt fra folketingsvederlag og ministerpension overstiger grundvederlaget for ministre.
Ministerpension burde efter forslagsstillernes mening være et supplement til folkepension og øvrige pensioner for politikere, som har trukket sig tilbage fra arbejdsmarkedet, ikke et tillæg til det vederlag, man får for sit arbejde som folketingsmedlem.
Forslagsstillerne finder det urimeligt, at politikere både kan modtage løn og vederlag, imens de modtager skatteyderbetalt ministerpension.
Med forslaget vil forslagsstillerne sikre, at ingen politikere modtager løn og pension samtidig.
 Da Enhedslisten fremsatte samme forslag i folketingsåret 2014-15, 1. samling, var et flertal bestående af Venstre, Socialdemokraterne, Radikale Venstre, Socialistisk Folkeparti og Det Konservative Folkeparti imod forslaget, idet de ville afvente Vederlagskommissionens anbefalinger, inden de tog stilling til spørgsmål om ministres og folketingsmedlemmers fremtidige vederlag og pensionsforhold.
 Vederlagskommissionen afgav sin rapport den 18. januar 2016, og der ses således ikke længere at være noget til hinder for, at de pågældende partier kan tage stilling til indholdet af forslaget.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at ophæve muligheden for at modtage vederlag og ministerpension samtidig.
(Beslutningsforslag nr.
B 64) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
