Fremsat den 4. oktober 2007 af kirkeministeren (Bertel Haarder) Forslag til Forslag til lov om ændring af lov om valg til menighedsråd (Elektronisk berigtigede valglister og elektronisk brevstemmeafgivning m.v.) § 1 I lov om valg til menighedsråd, jf. lovbekendtgørelse nr. 610 af 6. juni 2007, foretages følgende ændringer:
1. I § 6, stk. 1, indsættes efter 2. pkt.: »Valgbestyrelsen vælges på menighedsrådets konstituerende møde.« 2. I § 6, stk. 3, indsættes efter »biskoppen,« »jf., § 30«.
 3. § 7, stk. 1, 3. pkt., ophæves.
 4. § 8 affattes således:
 »§ 8. Vælgerne optages på valglisten i den menighedsrådskreds eller det sogn eller kirkedistrikt, hvor de har fast bopæl.
 Stk. 2. På valglisten optages vælgere, der senest 11.-dagen før valget er flyttet til menighedsrådskredsen, og som senest på denne dag har anmeldt dette til kommunens folkeregister.
 Stk. 3. Vælgere, der senest 11. dagen før valget er flyttet fra én bopæl til en anden inden for samme menighedsrådskreds, og som senest denne dag har anmeldt dette til kommunens folkeregister, skal optages på valglisten under den nye bopæl.
 Stk. 4. Vælgere, der senere end 11. dagen før valgdagen er flyttet fra en bopæl til en anden inden for samme menighedsrådskreds, eller som senere end denne dag har anmeldt flytningen til kommunens folkeregister, skal forblive optaget på valglisten under den hidtidige bopæl.
 Stk. 5. Valglisterne udarbejdes på grundlag af oplysninger i Det Centrale Personregister (CPR).
Stk. 6. Kirkeministeren fastsætter nærmere regler om udarbejdelse af valglister samt disses indretning, herunder om udfærdigelse af elektronisk berigtigede valglister og elektronisk afkrydsning af valglisten.« 5. I § 16, 1. pkt., ændres »2 uger« til: »2 dage«.
§ 2 Loven træder i kraft den 1. marts 2008.
 Stk. 2. Kirkeministeren kan for menighedsrådsvalget 2008 fastsætte regler om muligheden for elektronisk brevstemmeafgivning for vælgere, som er indehavere af en digital signatur (OCES).
§ 3 Loven gælder ikke for Færøerne og Grønland.
Bemærkninger til lovforslaget Almindelige bemærkninger 2. Indledning Hensigten med lovforslaget er, at en elektronisk berigtigelse af de enkelte valglister skal lette valgbestyrelsernes administrative arbejde op til valgdagen.
Desuden afskaffes begreberne hovedvalgliste og supplementsvalgliste, således at valgbestyrelserne kun skal forholde sig til én valgliste på valgdagen.
Formålet med de elektronisk berigtigede valglister er, at de allerede, når valgbestyrelserne modtager valglisterne, vil indeholde flere af de nødvendige oplysninger, end valglisterne gør i dag.
Det er oplysninger, som valgbestyrelserne i dag er nødsaget til at berigtige manuelt.
Konsekvensen af lovforslaget og elektronisk berigtigede valglister er derfor, at valgbestyrelsernes arbejdsbyrde op til valgdagen mindskes betydeligt.
 Endvidere gives vælgerne mulighed for til menighedsrådsvalget i 2008 at afgive en elektronisk brevstemme som et nyt alternativ til at møde op på valgdagen eller afgive en almindelig brevstemme.
 Baggrunden for lovforslaget er dels at imødekomme ønsker om at gøre valgbestyrelsernes arbejde med menighedsrådsvalg lettere og dels at indhente erfaringer med elektroniske valg  i relation til muligheden for at afgive en elektronisk brevstemme.
Lovforslaget skal også ses i lyset af, at stemmeprocenten ved menighedsrådsvalgene fra 1980 og frem til 2004 har ligget mellem 15,5  17,5 pct., jf. nedenstående tabel A.
Forsøg med elektronisk brevstemmeafgivning vil kunne være medvirkende til at give flere mulighed for at deltage i valg til menighedsråd.
Menighedsrådsvalg 1980-2004 Tabel A: Antal afstemningsvalg samt antal afgivne stemmer ved menighedsrådsvalgene 1980-2004. Angivet i antal og procent.
3. Lovforslagets indhold 3.1 Den nuværende procedure for udfærdigelse af valglister I dag genereres de enkelte valglister på baggrund af udtræk fra Det Centrale Personregister (CPR), som derefter sendes til valgbestyrelserne i papirform.
På valgdagen skal valgbestyrelserne bruge valglisten til at markere, hvem der har afgivet stemme på valgstedet.
Forud for valgdagen skal valgbestyrelserne imidlertid have berigtiget valglisten, således at den indeholder ajourførte oplysninger om, hvilke vælgere der har valgret til menighedsrådet.
Eftersom den valgliste, som valgbestyrelserne har modtaget i papirform, kun beror på oplysninger fra CPR, hvilket indebærer, at alle vælgere på valglisten står opført under bopæl, mangler valgbestyrelserne at berigtige listen med oplysninger om, hvor sognebåndsløsere, indenpastoratsflyttere og sognepræster har ønsket at udøve deres valgret.
Valgbestyrelsernes administrative opgave omkring valglisterne op til valgdagen består således i dag i manuel berigtigelse vedrørende: Sognebåndsløsere, personer der flytter til eller fra en menighedsrådskreds inden for et pastorat,sognepræsters valgret, tilflyttere og almindelige brevstemmer.
Når valgbestyrelsen i dag modtager en hovedvalgliste 8 dage før valgdagen, skal de således manuelt berigtige valglisten.
For så vidt angår sognebåndsløsere, som har bopæl i sognet, men som har valgt at udøve deres valgret i sognebåndsløserpræstens menighedsrådskreds, skal valgbestyrelsen slette disse af listen.
Ligeledes skal valgbestyrelsen i sognebåndsløserpræstens menighedsrådskreds tilføje en sognebåndsløser på valglisten.
Hvad angår indenpastoratsflyttere skal valgbestyrelsen tilføje de folkekirkemedlemmer, som flytter fra én menighedsrådskreds til en anden inden for det samme pastorat, men som har valgt at beholde deres valgret i den pågældende menighedsrådskreds, på trods af at de er flyttet.
Omvendt skal valgbestyrelsen slette de folkekirkemedlemmer, der er tilflyttet menighedsrådskredsen, men som har valgt at udøve valgretten i deres hidtidige menighedsrådskreds i pastoratet.
Sognepræsten har kun valgret i den menighedsrådskreds, hvor vedkommende er ansat.
Sognepræster, der er ansat i flere menighedsrådskredse, kan vælge, i hvilken kreds de vil udøve deres valgret.
Valgbestyrelsen skal derfor også håndtere disse tilfælde.
Valgbestyrelsen modtager endvidere 5 dage før valget en supplementsliste med de vælgere, der er flyttet til menighedsrådskredsen, og som har anmeldt tilflytningen til kommunens folkeregister senest 7 dage før valgdagen.
Disse skal også berigtiges på den endelige valgliste.
 Inden valgdagen skal valgbestyrelsen ligeledes have berigtiget både hovedvalgslisten og supplementsvalglisten med markeringer ved vælgere, der har brevstemt.
3.2 Elektronisk berigtigelse af valglisten og elektronisk afkrydsning af valglisterne (afskaffelse af hoved- og supplementsvalglister) Med lovforslagets § 1, nr. 4 gives der mulighed for at indføre en elektronisk berigtiget valgliste, der allerede ved valgbestyrelsens modtagelse af valglisten (papirform) er forsynet med oplysninger om, hvor sognebåndsløsere, indenpastoratsflyttere og sognepræster har valgt at udøve deres valgret, og hvem der allerede har brevstemt elektronisk.
Dette vil indebære en væsentlig lettelse af valgbestyrelsernes administrative håndtering af valglisterne.
Valgbestyrelserne vil herefter alene skulle foretage manuel markering af de vælgere, der har benyttet sig af muligheden for at afgive en almindelig brevstemme til valget, foretage eventuelle mindre berigtigelser efter valglistens modtagelse, samt kontrollere de vælgere, der møder frem på afstemningsstedet på valgdagen, f.eks. at de samme vælgere ikke også har afgivet en elektronisk brevstemme.
Anskuet i samspil med, at valgbestyrelsen kun skal forholde sig til én valgliste, letter den elektronisk berigtigede valgliste valgbestyrelserne for en væsentlig del af de administrative opgaver, som de udfører i forbindelse med valget.
 For at muliggøre ovenstående vil Kirkeministeriet udvikle en elektronisk protokol (herefter benævnt SBL-protokollen) til afløsning for de fysiske (papirform) sognebåndsløserprotokoller.
Som konsekvens af den elektroniske protokol til registrering af sognebåndsløsere og indenpastoratsflyttere vil det fremover være sognepræsten, som modtager en sognebåndsløser, der skal indtaste oplysninger om sognebåndsløseren, herunder hvor denne ønsker at udøve sin valgret.
Tilsvarende skal sognepræsten, i det hidtidige bopælssogn, indtaste oplysninger om indenpastoratsflyttere, der ønsker at udøve valgretten i det hidtidige bopælssogn.
Disse opgaver, der tids- og ressourcemæssigt er små, og som hidtil er løst manuelt af præsten bliver reguleret nærmere i bekendtgørelsen om stiftelse og ophør af sognebåndsløsning samt om sognebåndsløseres valgret til menighedsråd (nu bek. nr. 300 af 26. marts 2007) samt i bekendtgørelsen om valgret og valgbarhed ved flytning mellem menighedsrådskredse i et pastorat (nu bek. nr. 209 af 29. marts 2004).
 Stiftsadministrationen kan få adgang til SBL-protokollen i forbindelse med f.eks. verificering af kandidatlister og sognebåndsløseres udsættelse af ophørstidspunktet i forbindelse med sognebåndsløserpræstens forflyttelse, afskedigelse eller død.
 Det er ikke intentionen med lovforslaget, at valglisten skal foreligge elektronisk på valgdagen i forbindelse med menighedsrådsvalget i 2008. Men set i lyset af den hurtige teknologiske udvikling anses det dog for hensigtsmæssigt, at den nødvendige hjemmel for anvendelse af elektronisk afkrydsning af valglisten tilvejebringes, således at der evt. kan anvendes elektronisk afkrydsning af valglisten i forbindelse med valg, der ligger efter menighedsrådsvalget i 2008.
3.3 Elektronisk afgivelse af brevstemme (e-brevstemme ved menighedsrådsvalget 2008) Med lovforslagets § 2, stk. 2, kan kirkeministeren for menighedsrådsvalget i 2008 fastsætte regler for afgivelse af en elektronisk brevstemme.
Dette er udtryk for et ønske om øget borgerservice.
Erfaringer fra f.eks. ældrerådsvalg i Frederiksberg kommune har vist, at brug af Internettet kan være med til at øge stemmedeltagelsen.
E-brevstemmeafgivning er et supplement til almindelig brevstemmeafgivning og er et yderligere alternativ til personligt fremmøde på valgdagen.
Det er et tilbud til alle borgere, der har internetadgang og en digital signatur (OCES).
Identiteten mellem den, der e-brevstemmer, og opførelsen på valglisten (stemmeberettigelsen) sker ved anvendelse af digital signatur (OCES). Teknisk set vil vælgeren på afstemningswebstedet (valgsystemet), give sig tilkende med sin digitale signatur.
Signaturen kontrolleres af det offentlige nøglecenter.
Certifikatserveren kontrollerer signaturens ægthed og vil, såfremt denne er gyldig, returnere vælgerens cpr-nr, hvormed der herefter foretages et opslag i CPR.
Ved opslaget i CPR konstateres det om vælgeren er medlem af folkekirken.
Såfremt det er tilfældet, vil systemet - fra CPR - modtage oplysning om det sogn vælgeren har bopæl i.
Herefter foretager valgsystemet et opslag i SBL-protokollen for at kontrollere om vælgeren eventuelt, og i medfør af mulighederne for at udøve sin stemme andetsteds, har valgret i et andet sogn, end det vælgeren har bopæl i.
Såfremt dette er tilfældet returnerer SBL-protokollen denne oplysning til valgsystemet.
Valgsystemet ved nu hvilken menighedsrådskreds vælgeren har valgret i.
Herefter etablerer systemet adgang til »stemmesedlen« og vælgeren kan nu afgive sin stemme på en af de lister (herunder kandidater), der er opstillet i den pågældende valgkreds.
Alternativt kan vælgeren, som ved det manuelle valg, stemme blankt.
 I det øjeblik vælgeren stemmer og systemet registrerer stemmen, sker der en irreversibel (»envejsproces«  man kan kryptere, men ikke dekryptere) kryptering af vælgerens cpr-nummer og samtidig sender valgsystemet vælgerens cpr-nummer og koden for, hvilken menighedsrådsvalgkreds, der er stemt i til et andet system, hvor cpr-nummeret opsamles sammen med oplysning om, hvilken menighedsrådsvalgkreds der er stemt i.
Når vælgerens stemme er registreret i valgsystemet får vælgeren klar besked herom på skærmbilledet.
Skærmdialogen vil understøtte, at vælgeren får den fornødne vejledning om, hvordan afstemningen skal foretages herunder ikke efterlades i tvivl om, om stemmen er registreret.
 Valgsystemet, der er udviklet for IT- og Telestyrelsen, vil være tilgængeligt på www.borger.dk.
 Sikkerheden og valghemmeligheden sikres ved en lang række forskellige foranstaltninger:
 Anonymitet og valghemmelighed i forhold til den afgivne stemme sikres ved den irreversible kryptering, der betyder, at der ikke er nogen teknisk forbindelse mellem cpr-nummeret og stemmen.
Når en vælger har stemt gemmes vælgerens cpr-nummer og koden for hvilken menighedsrådsvalgkreds, der er stemt i som det ene, og som det andet gemmes vælgerens stemme.
Teknisk set er der ingen forbindelse mellem de to elementer, der desuden ligger i to adskilte systemer.
Antallet af cpr-numre kan og skal afstemmes mod antallet af elektroniske brevstemmer (e-brevstemmer). Cpr-nummerne skal desuden anvendes til at berigtige den valgliste, der skal anvendes på valgdagen, hvor det skal være markeret hvilke vælgere, der har afgivet en e-brevstemme.
  Valgsystemets dialog med vælgerens pc sikres mod uvedkommendes aflytning ved anvendelse af eksempelvis SSL-kryptering.
  Driftssikkerheden (valgsystemets tilgængelighed for vælgeren) sikres ved at vigtige enheder i driftsmiljøet er dubleret i driftsmiljøet (redundans).
 Funktionsadskillelse, således at udviklings- og driftsmiljøet holdes adskilt.
De der har udviklet systemet har ikke adgang til driftsmiljøet, der varetages af en anden organisation et andet sted, og de der varetager driften har tilsvarende ikke adgang til udviklingsmiljøet.
Desuden ved at valgmyndigheden (Kirkeministeriet og menighedsrådene) får leveret valgfunktionaliteten af IT- og Telestyrelsen samt ved at Kirkeministeriets IT-Kontor ikke har adgang til hverken drifts- og eller udviklingsmiljøet.
 Certificering af det færdige programmel og driftsmiljø af en uvildig it-revisor forinden ibrugtagningen.
Systemet er baseret på Open Source og derved vil det i princippet være muligt for enhver, der kan fortolke en sådan programmeringskode, at verificere at systemet håndterer data korrekt.
 Når e-brevstemmeafgivningen lukkes, vil Kirkeministeriets IT-Kontor modtage udtræk fra systemet, som dels er oplysningen om, hvilke vælgere der har afgivet en e-brevstemme i en menighedsrådsvalgkreds med afstemningsvalg og dels oplysning om, hvor mange e-brevstemmer, der er afgivet på lister og kandidater.
Oplysningerne om hvem der har afgivet en elektronisk stemme registreres på valglisterne, der printes og udsendes til valgbestyrelserne.
Oplysningerne om fordelingen af stemmer på de opstillede lister og kandidater tilgår - ligesom de brevstemmer, der er afgivet på kommunernes folkeregistre - valgbestyrelsen i en forseglet kuvert, der brydes i forbindelse med opgørelsen af valgets resultat.
 Når e-brevstemmerne er opgjort og afsendt til valgbestyrelserne tømmes valgsystemet fuldstændigt for personhenførbare oplysninger, dvs. indenfor en periode af 20-30 dage inklusive de 10 dage systemet er åbent for borgerne.
Det vil kun være muligt at afgive sin stemme én gang i løbet af e-brevstemmeperioden.
E-brevstemmen er bindende og kan ikke ændres.
Bringes sognebåndsløsningen til ophør efter, at der er afgivet en e-brevstemme i den menighedsrådsvalgkreds, hvor sognebåndsløseren har valgt at udøve sin valgret, er denne stemmeafgivelse bindende.
Det betyder, at sognebåndsløseren efter en opsigelse af sin sognebåndsløsning, ikke efterfølgende kan afgive en stemme i bopælssognet, såfremt der inden sognebåndsløsningens ophør er afgivet en elektronisk stemme i sognebåndsløsersognet.
Når valget er optalt indpakkes og forsegles stemmesedlerne.
Valgbestyrelsen afleverer pakkerne til menighedsrådet, der opbevarer dem indtil klagefristen (1 uge efter valgdagen) er udløbet, eller klage over valget endeligt er afgjort, jf. valgcirkulæret.
Endvidere afleverer valgbestyrelsen valglister og valgkort til kommunens folkeregister inden udgangen af november måned.
Kommunen kvitterer for modtagelsen og foranlediger derefter materialet makuleret.
Er der indgivet klage over valget, afleveres valglister og valgkort dog først til folkeregisteret, når klagen er endelig afgjort.
Der vil i cirkulære nr. 31 om valg til menighedsråd af 16. april 2004 blive indsat nærmere bestemmelser herom.
Disse bestemmelser i valgcirkulæret vil blive suppleret med en bestemmelse om, at det print over e-brevstemmernes fordeling, som valgbestyrelsen har modtaget til brug for opgørelse af valgets resultat, skal afleveres til menighedsrådet på samme vis som stemmesedlerne og tilintetgøres på samme vis og samme tidspunkt som disse.
Da valgsystemet er tømt for personhenførbare oplysninger er der således, kun efterladt oplysninger, som hvis der var tale om manuelt afgivne brevstemmer.
 I forbindelse med valgklagesager vil en valgklage, der fremsættes af en vælger, der har afgivet en e-brevstemme kunne behandles på de samme vilkår og forudsætninger, som en klage over en stemme afgivet via en almindelig brevstemme eller på valgdagen.
Muligheden for at e-brevstemme vil kunne være medvirkende til at sætte øget fokus på valg til menighedsråd, og vil samtidig kunne give værdifulde erfaringer til brug for den rapport om elektroniske valg, som Videnskabsministeren har ønsket udarbejdet.
Endelig vil det kunne være medvirkende til, at flere borgere anskaffer sig en digital signatur (OCES) og derved også får mulighed for at benytte sig af anden offentlig e-service.
 Efter gennemførelsen af menighedsrådsvalget i 2008 er det hensigten, at Kirkeministeriet tager initiativ til, at der iværksættes en evaluering af valgforløbet omkring e-brevstemning.
4. De økonomiske og administrative konsekvenser for staten, regioner og kommuner Lovforslaget har ingen økonomiske og administrative konsekvenser for stat, regioner og kommuner.
 Udgiften til etablering af muligheden for at afgive elektronisk e-brevstemme samt elektronisk registrering af sognebåndsløsere, indenpastoratsflyttere og sognepræsters valgret med henblik på afskaffelse af hoved- og supplementsvalgliste forventes at være ca. 2,2 mio. kr. (heraf kr. 200.000 til en foranalyse, hvorefter endeligt budget fastlægges) og afholdes af Folkekirkens fællesfond.
Til sammenligning koster det ca. 20 mio. kr. for de lokale enheder tilsammen at afholde menighedsrådsvalget.
Hvert af de ca. 2.121 menighedsråd vil efter ordningens etablering kunne spare udgiften til de manuelle sognebåndsløserprotokoller, der koster henholdsvis kr. 310 (præstens protokol) og kr. 225 (valgbestyrelsens protokol)  i alt ca. 1.134.735 kr.
Systemet vil administrativt betyde en lettelse for såvel sognepræster som valgbestyrelser både generelt og i forbindelse med valg til menighedsråd.
Afhængig af antallet af valgberettigede, der benytter sig af muligheden for at e-brevstemme, vil kommunernes arbejdsbyrde i relation til menighedsrådsvalg dog blive mindsket.
Det sker som følge af, at det er kommunernes folkeregistre, der i dag varetager den almindelige brevstemmeafgivning.
5. De økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
6. De administrative konsekvenser for borgerne Lovforslagets mulighed for at afgive elektronisk brevstemme vil gøre valgdeltagelsen lettere for alle borgere med adgang til Internettet.
7. De miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder og organisationer m.v.
 Lovforslaget har i perioden 18. maj til 1. juli 2007 været i høring hos følgende: Landets biskopper og stifter, Landsforeningen af Menighedsråd, Den danske Præsteforening, Danmarks Provsteforening, Danmarks Kordegneforening, Kommunernes Landsforening, KMD A/S, Indenrigs- og Sundhedsministeriet, Videnskabsministeriet, Finansministeriet og Datatilsynet.
 Ved høringsfristens udløb var der modtaget svar fra alle biskopper og stifter, Landsforeningen af Menighedsråd, Den danske Præsteforening, Danmarks Provsteforening, Danmarks Kordegneforening, Kommunernes Landsforening, KMD A/S, Indenrigs- og Sundhedsministeriet, Videnskabsministeriet, Finansministeriet, Datatilsynet, Nyborg Provstiudvalg og 4 menighedsråd.
10. Sammenfattende skema Bemærkninger til lovforslagets enkelte bestemmelser Til § 1 § 2 Det foreslås, at loven træder i kraft 1. marts 2008 og først finder anvendelse i forbindelse med de ordinære valg til menighedsråd i november 2008.
 Med lovforslagets § 2, stk. 2, skabes der hjemmel til, at der som et nyt alternativ til almindelig brevstemmeafgivning og afgivelse af stemme ved personligt fremmøde kan gives mulighed for at borgerne, ved menighedsrådsvalget i 2008, kan stemme over Internettet - såkaldt e-brevstemme.
Almindelig brevstemmeafgivning er en mulighed for de vælgere, som er forhindret i at møde frem på afstemningsstedet i det tidsrum, afstemningen finder sted, jf. § 25 i lov om valg til menighedsråd.
Brevstemmeafgivning foregår ved, at man møder op, på en hvilken som helst kommunes folkeregister, jf. § 26, stk. 1, i lov om valg til menighedsråd.
Derudover er der mulighed for at vælgere, som er indlagt på eller optaget i en række institutioner, boformer m.v. kan brevstemme dér, jf. lovens § 26, stk. 2, og at vælgere, der er indsat i en af Kriminalforsorgens anstalter eller arresthuse, kan afgive brevstemme efter regler, fastsat af kirkeministeren, jf. lovens § 26, stk. 4. Hertil kommer mulighed for, at søfolk på danske skibe i udenrigsfart og personer ansat på danske havanlæg kan stemme på vedkommende skib eller havanlæg, jf. lovens § 26, stk. 6, og at vælgere her i landet, der på grund af sygdom eller manglende førlighed ikke vil kunne møde frem på afstemningsstedet på valgdagen, kan afgive brevstemme i hjemmet, medmindre de har mulighed for at stemme i en af de institutioner, boformer m.v., der er nævnt i § 26, stk. 2, jf. lovens § 27.
 Muligheden for at e-brevstemme skal, i modsætning til de nugældende regler om brevstemning, gives til alle borgere med en digital signatur (OCES) og ikke kun til borgere, der af de grunde, der er opregnet i lovens § 26 og § 27, er forhindret i at møde frem på afstemningsstedet, herunder i det tidsrum, afstemningen finder sted.
 For en nærmere beskrivelse af ordningen henvises der til de almindelige bemærkninger afsnit 3.3.
§ 3 Med bestemmelsen fastsættes det, at loven ikke gælder for Færøerne og Grønland.
