Nr BSF 129 Forslag til folketingsbeslutning om resultatstyrede bevillinger til  

 arbejdsformidlingen Fremsat af Tom Behnke (FP) Kim Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 30. april 1996 Folketinget pålægger regeringen inden udgangen af 1996 at fremsætte  

 lovforslag og tage de øvrige nødvendige initiativer til, at  

 arbejdsformidlingen kan overgå til at få resultatstyrede bevillinger afhængig  

 af, hvor mange der reelt formidles arbejde til.
Forslaget indebærer, at der for de enkelte arbejdsformidlinger udbetales  

 bevillinger målt ud fra, hvor mange job arbejdsformidlingen selvstændigt har  

 formidlet.
Der kan i den forbindelse være tale om to typer:
 1. Den situation, hvor en arbejdsgiver henvender sig til  

 arbejdsformidlingen og udbeder sig en medarbejder, og hvor  

 arbejdsformidlingen reelt formidler dette job.
 2. Arbejdsformidlingen skaber arbejde til ledige gennem selvstændig  

 opsøgende virksomhed.
Forslaget skal indebære, at bevillingssystemet for arbejdsformidlingen  

 laves om, sådan at man direkte kan se på det enkelte  

 arbejdsformidlingskontors bevilling, om man formidler en tilstrækkelig mængde  

 arbejde.
Det at flytte papirbunker og lave bureaukrati skal ikke længere være  

 et succeskriterium.
Bemærkninger til forslaget Politiken har gennem den seneste tid haft en artikelserie, hvor forholdene  

 i arbejdsformidlingen i Storkøbenhavn har været omtalt.
Omtalen har bygget på  

 en række medarbejderes erfaringer og udtalelser, ligesom der ligger en intern  

 rapport, der beskriver forholdene i AF-Storkøbenhavn.
Problemet med arbejdsformidlingen er imidlertid ikke begrænset til  

 Storkøbenhavn.
Problemet ligger i selve strukturen i arbejdsformidlingen,  

 hvor formidlingen af arbejde er nedprioriteret på bekostning af overflødigt  

 bureaukrati og flytten papirer fra en bunke til en anden.
Af Politiken den 27. marts 1996 fremgår det, at der på en tilfældig dag i  

 november 1995 ved fyraften i AF-Storkøbenhavn stadig lå 500 jobordrer, som  

 kunne have givet arbejde til ledige, men ordrerne var ikke ekspederet.
At der  

 hver eneste dag udbetales dagpenge til 500 ledige, der kunne være kommet i  

 job, betyder merudgifter til dagpenge på 66,5 mio. kr. om året.
Samtidig bruger man tiden på at sende ledige på overflødige og ligegyldige  

 kurser, som dels koster en masse penge og dels fastholder den ledige i  

 systemet.
F.eks. har man i AF-Storkøbenhavn betalt kursusafgifter på 50.000  

 kr. pr. person til adskillige ledige på sy- og designområdet, selv om  

 uddannelsen med garanti ikke vil føre til, at de ledige ender med at kunne  

 klare sig selv.
I det storkøbenhavnske område forsvandt den sidste rest af  

 egentlig industri inden for tekstil og beklædning med lukningen af Statens  

 Konfektion, og arbejdsformidlingen har allerede 600 syersker og 80  

 tekstilformgivere stående i registrene over ledige.
 For at få pyntet på tallene har arbejdsformidlingen i Storkøbenhavn og  

 sikkert også andre steder i landet udviklet en teknik med at klippe annoncer  

 fra dagbladene og tælle dem med i statistikken, selv om arbejdsformidlingen  

 slet ikke har haft indflydelse på besættelsen af stillingerne.
Det er naturligvis helt i orden, at arbejdsformidlingen klipper annoncer  

 og prøver at få de annoncerede stillinger besat med ledige, men det er ikke i  

 orden, at disse stillinger tælles med i statistikken over formidlet arbejde,  

 når arbejdsformidlingen ikke har så meget som skyggen af æren for  

 stillingernes besættelse.
F.eks. indgår besættelsen af stillingen som  

 generaldirektør for Danmarks Radio og direktør for Rigshospitalet i  

 arbejdsformidlingens statistik over de job, arbejdsformidelingen har  

 formidlet, hvilket enhver kan sige sig selv er talmanipulation.
Det fremgår  

 af Politiken den 29. marts 1996, at 45 pct. af de stillinger, som  

 arbejdsformidlingen hævder at have haft noget med at gøre, er nogle, de har  

 klippet fra dagbladsannoncer m.v.
Det opsøgende arbejde, hvor arbejdsformidlingen prøver at skabe  

 arbejdspladser, bliver på samme måde groft overdrevet i statistikken.
Således  

 er det ikke ualmindeligt, at der ved receptioner udveksles visitkort, som  

 straks tælles med som et virksomhedsbesøg, og hvis statistikken ser lidt  

 kedelig ud en uge, tager man en hurtig løbetur gennem butikkerne på f.eks.  

 Vesterbrogade eller Rødovrecentret, hvor tiden anvendt i den enkelte butik er  

 så kort og intetsigende, at det indlysende ikke giver noget resultat, men det  

 tælles med i statistikken.
 Hvor slemt det står til, springer lysende klart frem i Politiken den 26.  

 marts 1996, hvor det oplyses, at en AF-konsulent efter at have gjort  

 opmærksom på problemet i et læserindlæg i Politiken har fået en advarsel af  

 ledelsen med besked om, at han bliver fyret, hvis han ikke holder sin mund.
 Den form for mafialignende metoder er selvfølgelig kun nødvendige i en  

 virksomhed, hvor det hele sejler fuldstændigt, og hvor ledelsen er hunderæd  

 for, at det skal blive opdaget.
 Hvis AF-Storkøbenhavn havde ren samvittighed, ville det ikke betyde det  

 ringeste, at en medarbejder kom med kritik, for så kunne kritikken blot  

 imødegås.
At der ikke allerede for lang tid siden er gjort noget ved problemerne,  

 skyldes helt sikkert, at Arbejdsmarkedsstyrelsen fuldstændig overser  

 problemerne eller ikke vil se problemerne.
Således fremgår det af Politiken  

 den 26. marts 1996, at Arbejdsmarkedsstyrelsens direktør, Inge Mærkedahl,  

 indtil nu ikke har nogen grund til at formode, at arbejdsformidlingen ikke  

 lever op til det ansvar, den har, for at sikre, at forskrifterne rent faktisk  

 bliver fulgt.
 Når direktøren ikke aner, hvad der foregår i arbejdsformidlingen, er det  

 ikke uforståeligt, at der ikke er ryddet op endnu, men det er uforståeligt,  

 at direktøren ikke aner, hvad der sker.
 Incitamentet i arbejdsformidlingen går i dag i den forkerte retning.  

 Arbejdsformidlingen får i dag bevillinger efter, hvor mange ledige de  

 administrerer, og ikke efter, hvor mange ledige de rent faktisk formidler  

 arbejde til.
 Arbejdsformidlingen skal laves om, sådan at succeskriteriet ikke længere  

 er at have flest mulige arbejdsløse i sin stald og lave bureaukrati med dem,  

 men at succeskriteriet bliver at skaffe beskæftigelse til de ledige.
Fremskridtspartiet er meget åben over for, at arbejdsformidlingen tager  

 nye, spændende og utraditionelle midler i brug for gennem opsøgende  

 virksomhed at få skabt arbejdspladser.
Man må f.eks. gerne tage ud for at  

 besøge virksomheder i industrikvarterer for på den måde at skabe  

 arbejdspladser, men besøgene skal være reelle og ikke kun et spørgsmål om at  

 få en streg i statistikken.
 Kerneopgaven for arbejdsformidlingen skal fortsat være, at når en  

 arbejdsgiver henvender sig for at få anvist en medarbejder, så skal  

 arbejdsformidlingen leve op til ordet: Arbejdsformidling.
Arbejdsformidlingen skal da bruge alle nødvendige ressourcer på at skaffe  

 den pågældende virksomhed den ønskede arbejdskraft.
Det, at en virksomhed  

 ikke får en ordentlig service ved arbejdsformidlingen, har gennem årene  

 betydet, at ganske mange virksomheder i dag benytter andre kanaler til at få  

 kontakt til de ledige.
En af de mest anvendte metoder er, at arbejdsgiveren ringer til  

 fagforeningen eller arbejdsløshedskassen og spørger der, om de blandt  

 arbejdsløse har et forslag til, hvem virksomheden kan bruge som smed,  

 elektriker, tømrer osv.
Det er selvfølgelig udmærket, men det er en  

 falliterklæring for det statsbetalte offentlige arbejdsformidlingssystem, at  

 arbejdsgiverne fravælger arbejdsformidlingen.
Det er yderst pinligt for regeringen, at der stadig er over 250.000  

 arbejdsløse, når regeringen havde som succeskriterium at skabe flere  

 arbejdspladser.
Flaskehalsen ligger i arbejdsformidlingen, der ikke formår at  

 formidle arbejde til de ledige, selv om der dagligt er flere hundrede  

 ubesatte stillinger.
Arbejdsformidlingen skal fungere fuldstændig optimalt.
Det skal være  

 således, at arbejdsformidlingen ved konjunkturudsving, hvor særlige brancher  

 pludselig får meget at lave, er i stand til at kanalisere arbejdskraft hen  

 til de brancher - hurtigt og effektivt.
F.eks. er der i forbindelse med megen frost og sne om vinteren brug for  

 flere til snerydning m.m., og efterfølgende er der brug for flere folk til at  

 rette vejnettet op igen efter en lang vinter med saltning osv.
Der må  

 arbejdsformidlingskontorerne også selv følge med i udviklingen og allerede på  

 forhånd tilrettelægge, hvordan man får fat i de medarbejdere, som  

 virksomhederne da står og har brug for.
Arbejdsministeren sagde i Folketinget den 27. marts 1996 under  

 behandlingen af redegørelsen om flaskehalsproblemer (R nr. 13,  

 Folketingstidende 1995-96, Folketingets forhandlinger side 4293 og 4962), at  

 det i høj grad er virksomhederne, der selv er skyld i, at de ikke kan få  

 besat ledige stillinger, fordi virksomhederne planlægger for dårligt.
Intet  

 er mere forkert.
Virksomhederne skal producere og koncentrere sig om det, de er gode til.  

 Samtidig må det være den statsfinansierede arbejdsformidlings opgave at  

 formidle arbejdet og forudse konjunkturudsving.
Hvis det ikke er en opgave  

 for arbejdsformidlingen, kunne man lige så godt lukke den og overlade det  

 hele til virksomhederne.
Men når nu arbejdsformidlingen får betaling for  

 opgaven, så skal de naturligvis også løse den.
Når arbejdsformidlingen ikke løser opgaven tilfredsstillende, vælger  

 virksomhederne at søge deres arbejdskraft andre steder, hvilket igen  

 bevirker, at arbejdsformidlingen mister sin berettigelse.
Der skal rettes  

 gevaldigt op på forholdene i arbejdsformidlingen, så der igen er  

 overensstemmelse mellem de bevillinger, arbejdsformidlingen får, og det  

 arbejde, den udfører.
 Et andet eksempel på et område, som arbejdsformidlingen allerede nu skal  

 forudse at der bliver brug for arbejdskraft til, er hele fødevareområdet,  

 hvor der vil ske enorme omvæltninger som følge af kogalskaben.
Den vil givet betyde, at der inden for andre kødbrancher osv. vil blive  

 stigende brug for flere medarbejdere.
Det vil være ærgerligt for danske  

 svineslagterier, kyllingeslagterier og andre, hvis den omsætning, der må  

 blive inden for deres område, går deres næse forbi, fordi arbejdsformidlingen  

 ikke er i stand til at skaffe de nødvendige medarbejdere.
Sådan kunne der  

 nævnes flere områder, hvor arbejdsformidlingen har pligt til at følge  

 samfundsudviklingen.
Fremskridtspartiet havde helst set, at arbejdsformidlingen blev helt  

 privatiseret, idet det omgående ville betyde krav om effektivitet.
Venstre og  

 Det Konservative Folkeparti vil helst lægge arbejdsformidlingen ud til  

 kommunerne, hvilket også ville give et godt incitament, idet kommunerne er  

 tættest på problemerne og får de økonomiske problemer, hvis der ikke  

 formidles arbejde.
 Der ser imidlertid ikke ud til at være flertal for nogen af disse ideer i  

 Folketinget lige nu.
Nærværende forslag om at ændre bevillingssystemet til et resultatstyret  

 system er et langt skridt i den rigtige retning og vil ikke være til hinder  

 for senere at lægge arbejdsformidlingen ud til kommunerne eller helt at  

 privatisere den.
Forslaget her handler ikke om at privatisere  

 arbejdsformidlingen, og forslaget handler ikke om at lægge  

 arbejdsformidlingen ud til kommunerne.
Forslaget handler udelukkende om at få  

 resultatstyrede bevillinger, så arbejdsformidlingen igen kan blive  

 arbejdsformidlende.
 Ud over den resultatstyrede bevilling skal arbejdsformidlingen kun have en  

 basisbevilling til at holde kontorerne i gang.
