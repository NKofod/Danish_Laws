 Ved kongelig resolution af 5. december 1979 har Danmark ratificeret den i  

 Strasbourg den 10. marts 1976 undertegnede europæiske konvention om  

 beskyttelse af dyr, der holdes til landbrugsformål.
 Konventionen har følgende ordlyd:
EUROPÆISK KONVENTION om beskyttelse af dyr, der holdes til landbrugsformål Undertegnede medlemsstater af Europarådet er, i betragtning af, at det er ønskeligt at vedtage fælles bestemmelser til  

 beskyttelse af dyr, der holdes til landbrugsformål, især i moderne intensivt  

 husdyrbrug, blevet enige om følgende:
Almindelige principper Artikel 1 Denne konvention finder anvendelse på dyrehold samt på pasning og husning  

 af dyr især i moderne intensivt husdyrbrug.
I denne konvention skal ved  

 »dyr« forstås sådanne dyr, som opdrættes eller holdes med henblik  

 på produktion af fødevarer, uld, skind eller pels eller med henblik på andre  

 landbrugsformål, og ved »moderne intensivt husdyrbrug« skal forstås  

 sådant brug, som i overvejende grad anvender tekniske installationer, der  

 hovedsagelig styres ved automatiske processer.
Artikel 2 Hver kontraherende part skal gennemføre de i artiklerne 3-7 anførte  

 principper om dyrs velfærd.
Artikel 3 Dyrene skal huses, fodres, vandes og passes på en måde, som - under  

 hensyntagen til deres art og til graden af deres udvikling, tilpasning og  

 tamhed - er passende for deres fysiologiske og etologiske behov i  

 overensstemmelse med anerkendte praktiske og videnskabelige erfaringer.
Artikel 4 1. Den bevægelsesfrihed, som er passende for et dyr  

 under hensyntagen til dets art og i overensstemmelse med anerkendte praktiske  

 og videnskabelige erfaringer, må ikke begrænses på en måde, der medfører  

 unødig lidelse for eller skade på dyret.
 2. Hvis et dyr til stadighed eller regelmæssigt holdes  

 tøjret eller indespærret, skal det gives så megen plads, som er passende for  

 dets fysiologiske og etologiske behov i overensstemmelse med anerkendte  

 praktiske og videnskabelige erfaringer.
Artikel 5 Belysning, temperatur, fugtighed, luftcirkulation, ventilation og andre  

 miljømæssige forhold, såsom koncentration af gasarter eller støjniveauet på  

 det sted, hvor dyret huses, skal - under hensyntagen til dyrets art og til  

 graden af dets udvikling, tilpasning og tamhed - opfylde dyrets fysiologiske  

 og etologiske behov i overensstemmelse med anerkendte praktiske og  

 videnskabelige erfaringer.
Artikel 6 Dyr må ikke gives foder eller drikke på en måde, der kan påføre det unødig  

 lidelse eller skade, og foder eller drikke må ej heller indeholde stoffer,  

 der kan forårsage unødig lidelse eller skade.
Artikel 7 1. Dyrs tilstand og sundhed skal undersøges  

 omhyggeligt med sådanne mellemrum, at unødig lidelse undgås, og dyr, der  

 holdes i moderne intensivt husdyrbrug, skal undersøges mindst en gang om  

 dagen.
2. Det tekniske udstyr, som anvendes i moderne  

 intensivt husdyrbrug, skal efterses grundigt mindst en gang om dagen, og  

 eventuelle konstaterede fejl skal udbedres snarest muligt.
Såfremt en fejl  

 ikke kan udbedres med det samme, skal der straks træffes alle midlertidige  

 foranstaltninger, som er nødvendige for at beskytte dyrenes velfærd.
Nærmere bestemmelser vedrørende  

 konventionens gennemførelse Artikel 8 1. Senest et år efter at konventionen er trådt i  

 kraft, skal der nedsættes et stående udvalg.
2. Hver kontraherende part er berettiget til at udpege  

 en repræsentant til det stående udvalg.
Ethvert medlem af Europarådet, som  

 ikke er kontraherende part i konventionen, er berettiget til at lade sig  

 repræsentere i udvalget ved en observatør.
 3. Europarådets generalsekretær skal indkalde det  

 stående udvalg, når som helst han finder det nødvendigt, og i hvert fald, når  

 et flertal af repræsentanterne for de kontraherende parter eller  

 repræsentanten for Det Europæiske Økonomiske Fællesskab, som selv er  

 kontraherende part, anmoder om indkaldelse af udvalget.
 4. Det stående udvalgs møder er beslutningsdygtige,  

 når et flertal af repræsentanterne for de kontraherende parter er til stede.
 5. Til vedtagelse af beslutninger i det stående udvalg  

 kræves et flertal af de afgivne stemmer; dog kræves der enstemmighed blandt  

 de afgivne stemmer til:
a. vedtagelse af de anbefalinger, der er omtalt i artikel 9, stk. 1; b. beslutning om at lade andre observatører end de, der er nævnt i denne  

 artikels stk. 2, få adgang til det stående udvalgs møder; c. vedtagelse af den i artikel 13 nævnte beretning; beretningen kan,  

 såfremt det er formålstjenligt, indeholde forskellige opfattelser.
 6. Det stående udvalg fastsætter selv sin  

 forretningsorden under iagttagelse af konventionens bestemmelser.
Artikel 9 1. Det stående udvalg er ansvarligt for udarbejdelse  

 og vedtagelse af anbefalinger til de kontraherende parter om de nærmere  

 bestemmelser om gennemførelsen af principperne i denne konventions kapitel I.  

 Disse anbefalinger skal være baseret på videnskabelige erfaringer med de  

 forskellige dyrearter.
 2. Det stående udvalg skal følge udviklingen inden for  

 videnskabelig forskning og nye metoder til husdyrbrug med henblik på  

 varetagelse af dets opgaver efter denne artikels stk. 1.
3. Medmindre det stående udvalg fastsætter en længere  

 frist, træder en anbefaling i kraft seks måneder efter datoen for dens  

 vedtagelse i udvalget uden videre foranstaltninger.
Fra og med en anbefalings  

 ikrafttrædelsesdag skal hver kontraherende part enten gennemføre anbefalingen  

 eller ved en meddelelse til Europarådets generalsekretær underrette det  

 stående udvalg om grundene til, at den har besluttet, at den ikke eller ikke  

 længere kan gennemføre anbefalingen.
 4. Hvis to eller flere kontraherende parter eller Det  

 Europæiske Økonomiske Fællesskab, som selv er kontraherende part, har  

 meddelt, i henhold til denne artikels stk. 3, at de har besluttet ikke eller  

 ikke længere at gennemføre en anbefaling, bortfalder den.
Artikel 10 Det stående udvalg skal bestræbe sig på at fremme en venskabelig løsning  

 på enhver vanskelighed, som måtte opstå mellem de kontraherende parter  

 vedrørende konventionens gennemførelse.
Artikel 11 Efter anmodning fra en kontraherende part kan det stående udvalg afgive en  

 vejledende udtalelse om ethvert spørgsmål vedrørende beskyttelsen af dyr.
Artikel 12 Hver kontraherende part kan udpege et eller flere organer, hvorfra det  

 stående udvalg kan anmode om oplysninger og råd til støtte for sit arbejde.  

 De kontraherende parter skal give Europarådets generalsekretær meddelelse om  

 sådanne organers navne og adresser.
Artikel 13 Ved udgangen af det tredje år efter konventionens ikrafttræden samt ved  

 udgangen af hver efterfølgende treårsperiode skal det stående udvalg aflægge  

 beretning til Europarådets ministerkomite om dets arbejde, og om hvordan  

 konventionen har virket, med forslag til ændring af konventionen, såfremt  

 udvalget anser dette for nødvendigt.
Slutningsbestemmelser Artikel 14 1. Denne konvention er åben for undertegnelse af  

 Europarådets medlemsstater og af Det Europæiske Økonomiske Fællesskab.
Den  

 skal ratificeres, accepteres eller godkendes.
Instrumenter om ratifikation,  

 accept eller godkendelse skal deponeres hos Europarådets generalsekretær.
 2. Denne konvention træder i kraft seks måneder efter  

 den dato, på hvilken den fjerde medlemsstat af Europarådet har deponeret sit  

 instrument om ratifikation, accept eller godkendelse.
 3. For enhver part, der har undertegnet konventionen,  

 og som ratificerer, accepterer eller godkender efter den i stk. 2 i denne  

 artikel nævnte dato, træder konventionen i kraft seks måneder efter datoen  

 for deponeringen af dens instrumenter om ratifikation, accept eller  

 godkendelse.
Artikel 15 1. Efter at konventionen er trådt i kraft, kan  

 Europarådets inisterkomite opfordre enhver stat, som ikke er medlem af  

 Europarådet, til at tiltræde konventionen på sådanne vilkår og betingelser,  

 som ministerkomiteen anser for passende.
2. Sådan tiltrædelse skal ske ved deponering af et  

 tiltrædelsesinstrument hos Europarådets generalsekretær.
Tiltrædelsen træder  

 i kraft seks måneder efter datoen for deponeringen.
Artikel 16 1. Hver kontraherende part kan ved undertegnelsen  

 eller ved deponeringen af sit instrument om ratifikation, accept, godkendelse  

 eller tiltrædelse nærmere angive, på hvilket territorium eller hvilke  

 territorier konventionen skal finde anvendelse.
 2. Hver kontraherende part kan ved deponeringen af sit  

 instrument om ratifikation, accept, godkendelse eller tiltrædelse eller på et  

 hvilket som helst senere tidspunkt ved en erklæring til Europarådets  

 generalsekretær udstrække konventionens anvendelsesområde til et hvilket som  

 helst andet territorium eller hvilke som helst andre territorier, som er  

 nærmere angivet i erklæringen, og for hvis internationale forbindelser den  

 kontraherende part er ansvarlig, eller på hvis vegne den kontraherende part  

 er bemyndiget til at indgå forpligtelser.
 3. Enhver erklæring, der er afgivet i medfør af denne  

 artikels stk. 2, kan, for så vidt angår ethvert i erklæringen nærmere angivet  

 territorium, tilbagekaldes på den i artikel 17 anførte måde.
Artikel 17 1. Hver kontraherende part kan opsige konventionen for  

 sit eget vedkommende ved en meddelelse til Europarådets generalsekretær.
 2. En sådan opsigelse træder i kraft seks måneder  

 efter den dato, på hvilken generalsekretæren har modtaget meddelelsen.
Artikel 18 Europarådets generalsekretær skal underrette Rådets medlemsstater og  

 enhver kontraherende part, som ikke er medlem af Europarådet, om:
a. enhver undertegnelse; b. enhver deponering af et instrument om ratifikation, accept, godkendelse  

 eller tiltrædelse; c. enhver dato for ikrafttræden af konventionen i overensstemmelse med  

 artiklerne 14 og 15; d. enhver anbefaling, som er nævnt i artikel 9, stk. 1, og datoen for dens  

 ikrafttræden; e. enhver meddelelse, der er modtaget i henhold til artikel 9, stk. 3; f. enhver meddelelse, der er modtaget i henhold til artikel 12; g. enhver erklæring, der er modtaget i henhold til artikel 16, stk. 2 og  

 3; h. enhver meddelelse, der er modtaget i henhold til artikel 17, og datoen  

 for opsigelsens ikrafttræden.
 Til bekræftelse heraf har undertegnede dertil behørigt bemyndigede  

 underskrevet denne konvention.
Udfærdiget i Strasbourg den 10. marts 1976 på engelsk og fransk i et  

 eksemplar, som skal deponeres i Europarådets arkiv; begge tekster har samme  

 gyldighed.
Europarådets generalsekretær skal fremsende bekræftede genparter  

 til hver af de parter, der undertegner eller tiltræder konventionen.
 I medfør af artikel 14, stk. 2, trådte konventionen i kraft den 10.  

 september 1978, seks måneder efter den dato, på hvilken den fjerde  

 medlemsstat af Europarådet var blevet part i denne.
Danmarks ratifikationsinstrument deponeredes den 28. januar 1980 hos  

 Europarådets generalsekretær.
I medfør af artikel 14, stk. 3, træder  

 konventionen i kraft for Danmarks vedkommende den 29. juli 1980.
 Foruden Danmark har følgende lande ratificeret eller tiltrådt  

 konventionen: Belgien, Cypern, Frankrig, Forbundsrepublikken Tyskland,  

 Luxembourg, Norge, Sverige og Storbritannien.
