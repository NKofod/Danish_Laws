Tiltrådt, at der ikke kunne ydes støtte til udskiftning af en bil  

 efter reglerne om støtte til bil til erhvervsmæssig brug til en mand, som  

 havde været arbejdsløs i en længere periode.
Ankestyrelsen tiltrådte dog  

 samtidig, at den bevilling, som pågældende i forvejen havde, skulle  

 fortsætte, så længe han stod til rådighed for arbejdsmarkedet.
 En 53-årig mand klagede over en afgørelse truffet af revaliderings- og  

 pensionsnævnet, hvorefter ansøgeren ikke var berettiget til støtte til køb af  

 bil.
Det var oplyst, at ansøgeren i 1944 fik venstre lårben amputeret, og at  

 han siden havde anvendt protese.
Der var nu rygsmerter samt  

 slidgigtforandringer.
Ansøgeren havde 2 gange tidligere i 1968 og 1972 fået støtte til bil,  

 medens han var i erhverv.
Han havde ikke haft arbejde siden 1976.
Under henvisning til, at ansøgeren var arbejdsløs havde revaliderings- og  

 pensionsnævnet, afslået at yde hjælp til udskiftning af bil, men fundet at  

 den hidtidige bevilling med afdragsvis afvikling af lånet og fritagelse for  

 vægtafgift burde løbe videre, så længe ansøgeren var til rådighed for  

 arbejdsmarkedet.
Nævnet havde endvidere henvist ansøgeren til at indgive  

 fornyet ansøgning, hvis han opnåede varigt arbejde.
 Ifølge punkt 7 i socialministeriets cirkulære af 24. november 1975 om  

 ydelse af støtte til erhvervelse af motorkøretøj efter bistandslovens § 58  

 kan der ydes støtte til køb af bil til erhvervsmæssig brug, når ansøgeren på  

 grund af invaliditet ikke eller kun med betydelig vanskelighed uden brug af  

 bil kan komme til eller fra arbejde eller uddannelssted.
 Støtte til erhvervelse af bil uden at der foreligger erhvervs- eller  

 uddannelsesformål forudsætter efter nævnte cirkulæres punkt 13, at ansøgeren  

 på grund af meget svær invaliditet ikke kan færdes uden motorkøretøj, og at  

 anvendelse af motorkøretøj i væsentlig grad vil kunne afhjælpe følgerne af  

 pågældendes lidelse og lette den daglige tilværelse.
 Under hensyn til de foreliggende oplysninger om ansøgerens erhvervs- og  

 helbredsmæssige forhold tiltrådte ankestyrelsen revaliderings- og  

 pensionsnævnets afgørelse.
