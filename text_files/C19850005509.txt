 Ved lov nr. 614 af 19. december 1984 er der gennemført ændringer i  

 afskrivningsloven, som senest er optrykt ved lovbekendtgørelse nr. 359 af 2.  

 juli 1984.
 Tidligere cirkulærer er skattedepartementets cirkulære af 22. november  

 1983 om afskrivningsloven og skattedepartementets cirkulære af 2. april 1984  

 om ændring af afskrivningsloven (Leasing).
 I dette cirkulære omtales de ændringer, der er sket ved loven af 19.  

 december 1984.
 Loven er ændret på 3 punkter.
I.
I lovens afsnit III om skibe til erhvervsmæssig brug er som § 17A  

 indsat regler, der begrænser personligt skattepligtiges afskrivninger på  

 skibe, herunder lystbåde (punkt 1-8).
II.
I lovens afsnit IV A om forskudsafskrivning på visse anskaffelser af  

 maskiner m.v. og bygninger er foretaget en ændring, der begrænser personligt  

 skattepligtiges mulighed for at foretage forskudsafskrivninger (punkt 9-10).
III.
I lovens afsnit V A om aktiver, der udlejes (leasing), er indsat en  

 bestemmelse, der udvider anvendelsesområdet for leasingreglerne (punkt  

 11-12).
I.
Skibe 1. Begrænsningen i afskrivningsadgangen efter reglerne  

 i § 17A gælder kun for fuldt eller begrænset skattepligtige personers  

 afskrivning på skibe.
Selskabers afskrivning på skibe sker altid efter de  

 øvrige regler i lovens afsnit III, dvs. §§ 12-17. Der henvises til punkt  

 54-67 i skattedepartementets cirkulære af 22. november 1983.
Efter § 17A, stk. 1, skal skattepligtige personer anvende reglerne i  

 afsnit III med de i § 17A, stk. 2-6, anførte undtagelser på skibe med mere  

 end 10 ejere.
Disse undtagelsesbestemmelser omfatter alle skibe, f.eks.  

 fragskibe og fiskefartøjer.
Det er uden betydning, om skibet anvendes til  

 udlejning eller i egen virksomhed.
For lystbåde er reglerne mere vidtgående end for andre skibe.
Personligt  

 skattepligtige, der ejer lystbåde, skal således anvende  

 undtagelsesbestemmelserne i stk. 2-6 uanset antallet af ejere af lystbåden.  

 Alle lystbåde, der anvendes erhvervsmæssigt, er således omfattet af  

 begrænsningen i afskrivningsadgangen, hvis ejeren er en fuldt eller begrænset  

 skattepligtig person.
 Det vil afhænge af en konkret vurdering om et skib skal anses for at være  

 en lystbåd.
 2. Der skal efter § 17A, stk. 2, føres en særskilt  

 saldo for hvert skib med mere end 10 ejere samt for hver enkelt lystbåd.  

 Saldoen omfatter også eventuelle forbedringer på skibet.
 3. Begrænsningen af personligt skattepligtiges fradrag  

 for afskrivnnger på skibe, herunder lystbåde, sker ved, at grundlaget for de  

 skattemæssige afskrivninger nedsættes til 55 pct. af det normale  

 afskrivningsgrundlag efter reglerne i lovens §§ 14 og 15.
Forskudsafskrivning kan således efter § 17A, stk. 3, kun foretages på  

 grundlag af 55 pct. af den aftalte byggesum.
Bestemmelsen er en undtagelse  

 fra reglen om opgørelse af forskudsafskrivningsgrundlaget efter lovens § 14,  

 stk. 1.
Når et skib er leveret, kan der efter § 17A, stk. 4, afskrives på 55 pct.  

 af anskaffelsessummen.
Bestemmelsen er en undtagelse fra reglerne i lovens §  

 15. Hvis der er foretaget forskudsafskrivninger på skibet, nedsættes  

 afskrivningsgrundlaget opgjort efter § 17A, stk. 4, med de foretagne  

 forskudsafskrivninger.
Der henvises til eksemplet nedenfor i punkt 4.
4. Afstås et skib, der er omfattet af § 17A, skal  

 fortjeneste eller tab ved afhændelsen efter bestemmelsen i § 17A, stk. 5,  

 opgøres som det uafskrevne beløb med fradrag af salgssummen.
Det uafskrevne  

 beløb består af den nedskrevne værdi af skibet med tillæg af de 45 pct. af  

 anskaffelsessummen, som ikke er afskrivningsberettiget.
 Den afskrivningsberettigede del af anskaffelsessummen pristalsreguleres  

 efter reglerne i lovens § 2. Den ikke-afskrivningsberettigede del af  

 købesummen pristalsreguleres derimod ikke, idet den holdes uden for den  

 afskrivningsberettigede saldo for skibet.
Fortjeneste eller tab medregnes i den skattepligtige almindelige indkomst  

 for afhændelsesåret uanset ejerperiodens længde.
For skattepligtige, der skal  

 anvende reglerne i § 17A, har den særlige 5-års regel i lovens § 15 A således  

 ingen betydning.
5. Efter § 17A, stk. 6, skal skibe, der tilhører et  

 interessentskab, kommanditselskab eller partrederi, hvor der er mere end 10  

 deltagere, anses for at være ejet af mere end 10 ejere.
Det samme gælder ved  

 andre lignende former for sameje, hvor afskrivningsadgangen tilkommer den  

 enkelte deltager i samejet.
 Ved opgørelsen af antallet af ejere medregnes selskabsbeskattede enheder  

 som f.eks. aktieselskaber, selv om disses afskrivningsadgang ikke begrænses  

 af reglerne i § 17A.
6. Dispensationsbeføjelsen i § 17A, stk. 7, betyder,  

 at ministeren for skatter og afgifter kan give tilladelse til, at skibsejere,  

 der omfattes at stk. 1, ikke skal anvende undtagelsesreglerne i stk. 2-6.  

 Dispensation kan gives, når "særlige omstændigheder" taler derfor.  

 Dette kan være tilfældet, f.eks. hvor et fiskefartøj har mere end 10 ejere,  

 hvis disse tager aktivt del i fiskeriet.
Herved kan bl.a. lægges vægt på, om  

 ejerne anses for erhvervsfiskere efter saltvandsfiskeriloven.
I denne  

 forbindelse kræves, at den pågældende i hele det nærmest foregående  

 kalenderår har været beskæftiget ved erhvervsmæssigt fiskeri, og at mindst  

 3/5 af bruttoindkomsten ved personlig virksomhed i det år hidrører fra dette  

 fiskeri.
 Dispensationsbestemmelsen kan ligeledes anvendes på andre skibe, herunder  

 lystbåde, hvis ejeren deltager aktivt i driften af skibet som led i sin  

 erhvervsmæssige virksomhed.
Dispensation vil afhænge af en konkret vurdering af ansøgerens forhold.  

 Det er derimod uden betydning, hvorledes de øvrige medejeres forhold  

 vurderes.
En enkelt ejer vil således kunne få dispensation, når vedkommende  

 opfylder betingelserne, selv om der er andre medejere, der ikke opfylder  

 betingelserne for dispensation.
7. Efter bestemmelsen i § 32B skal overførsel af et  

 skib til afskrivning efter § 17A sidestilles med salg og køb af skibet.
Denne  

 situation vil forekomme, hvis antallet af ejere af et skib f.eks. stiger fra  

 9 til 12. Ejerne af skibet skal herefter anvende reglerne i lovens § 17A,  

 stk. 2-6. Skibsanparten skal i så fald overføres fra den fuldt  

 afskrivningsberettigede saldo efter lovens § 13 til en særlig saldo efter §  

 17A, stk. 2. I forhold til den fuldt afskrivningsberettigede saldo betragtes  

 skibet som solgt til handelsværdien.
I relation til den særlige saldo  

 betragtes overførslen som køb, og handelsværdien indgår med 55 pct. som  

 afskrivningsgrundlag på saldoen.
 8. Reglerne i § 17A har virkning, når den  

 skattepligtige ikke har indgået aftale om erhvervelse af skibsanpart eller  

 lystbåd før den 7. december 1984. Dokumentation for et eventuelt tidligere  

 erhvervelsestidspunkt skal foreligge i form af en skriftlig aftale om  

 erhvervelsen af skibsanpart eller lystbåd.
Der gælder dog en væsentlig undtagelse for så vidt angår nye skibe,  

 herunder lystbåde.
Hvis et skib er bestilt på værftet inden den 7. december  

 1984, men først påbegyndes eller færdigbygges efter denne dato, kan bygherren  

 sælge lystbåden eller anparter i skibet, uden at køber bliver omfattet af  

 begrænsningen i afskrivningsadgangen.
Denne overgangsbestemmelse gælder kun  

 førstegangssalg.
Hvis den skattepligtige således videresælger anparten, vil  

 den nye køber være omfattet af begrænsningerne i afskrivningsadgangen.
Hvis et skib overgår til afskrivning efter reglerne i § 17A som følge af,  

 at antallet af ejere stiger til mere end 10, vil det kun være de ejere, der  

 har erhvervet deres anpart i skibet den 7. december 1984 eller senere, der  

 skal anvende reglerne i § 17A.
De ejere, der har erhvervet en anpart i skibet  

 før denne dato, skal anvende de øvrige regler i lovens afsnit III.
II.
Forskudsafskrivninger 9. I lovens § 29 E er indsat et nyt stk. 3.  

 Bestemmelsen betyder en ændring i personligt skattepligtiges adgang til at  

 forskudsafskrive på driftsmidler og bygninger.
Personligt skattepligtige  

 deltagere i interessentskaber, kommanditselskaber eller lignende kan kun  

 forskudsafskrive på driftsmidler og bygninger, hvis den enkelte persons andel  

 i anskaffelsessummen overstiger 700.000 kr.
For skattepligtige personer  

 gælder bundgrænsen for forskudsafskrivninger således ikke pr. projekt, men  

 for hver enkelt deltager.
Reglen har ingen betydning for aktie- og  

 anpartsselskaber eller for enkeltmandsejede virksomheder.
Der henvises til  

 punkt 164-171 i skattedepartementets cirkulære af 22. november 1983.
 10. Bestemmelsen i § 29 E, stk. 3, har virkning for  

 aktiver, hvor skriftlig aftale om erhvervelsen ikke er indgået før den 13.  

 december 1984. Dokumentation for et eventuelt tidligere erhvervelsestidspunkt  

 skal foreligge i form af en skriftlig aftale om erhvervelse af aktivet.
 Hvis den skattepligtige fremstiller aktiverne i egen virksomhed, skal det  

 i stedet kunne godtgøres, at det før den 13. december 1984 var planlagt at  

 fremstille aktivet.
III.
Leasingaktiver 11. I § 34 A er som stk. 3 indsat en ny bestemmelse,  

 der udvider anvendelsesområdet for leasingreglerne i lovens afsnit V A.
Disse  

 bestemmelser omfatter som hovedregel kun aktiver med mere end to ejere.  

 Ændringen består i, at leasingaktiver, der indgår som led i en fælles  

 udlejningsvirksomhed, er omfattet af leasingreglerne, selv om aktivet kun har  

 en eller to ejere.
Leasingaktiver er de aktiver, der er nævnt i § 34 A, stk.  

 1, dvs. driftsmidler, bygninger og skibe, der udlejes som nævnt i samme  

 bestemmelse.
Der henvises til skattedepartementets cirkulære af 2. april  

 1984.
 En fælles udlejningsvirksomhed kan f.eks. forekomme ved, at en mellemmand  

 formidler eller administrerer udlejningen af aktiverne maskiner, biler,  

 containere og lignende - for en kreds af personligt skattepligtige.
Bestemmelsen skal ikke anvendes, blot fordi et leasingaktiv har to ejere  

 og dermed indgår i disses fælles udlejningsvirksomhed.
Når ejeren eller  

 ejerne af aktivet selv står for udlejningen direkte til brugeren, vil  

 udgangspunktet være, at aktivet ikke er omfattet af bestemmelsen i stk. 3.  

 Det vil afhænge af en konkret vurdering, hvorvidt det kan antages, at ejeren  

 af et aktiv selv står for udlejningen.
De to øvrige generelle undtagelsesbestemmelser i leasingreglerne, der  

 fremgår af § 34 B, stk. 1, er ikke berørt af lovændringen.
Leasingreglerne  

 skal således fortsat ikke anvendes, når et aktiv udlejes i 6 måneder eller  

 derunder inden for ejerens indkomstår, ligesom reglerne ikke gælder for  

 driftsmidler til en anskaffelsessum af 25.000 kr. eller derunder.
 12. Bestemmelsen i § 34 A, stk. 3, har virkning for  

 aktiver, hvor skriftlig aftale om erhvervelsen ikke er indgået før den 13.  

 december 1984. Dokumentation for et eventuelt tidligere erhvervelsestidspunkt  

 skal foreligge i form af en skriftlig aftale om erhvervelse af aktivet.
 13. Ved en tilføjelse til ligningslovens § 18 A, stk.  

 1, er det fastsat, at skibe, der omfattes af § 17A i afskrivningsloven, ved  

 formueopgørelsen skal ansættes til et beløb svarende til den  

 pristalsregulerede, uafskrevne del af den afskrivningsberettigede del af  

 anskaffelsessummen med tillæg af den ikke-afskrivningsberettigede del af  

 anskaffelsessummen.
