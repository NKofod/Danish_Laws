Cirkulære om udbetaling af  

 procentgodtgørelse efter selskabsskattelovens § 29 B,  

 stk. 5, 4. pkt., ved tilbagebetaling af overskydende selskabsskat  

 (maksimeringsreglen) 1) Højesterets dom 1. Højesteret har ved dom af 9. oktober 2002 taget stilling  

 til rækkevidden af den til og med indkomståret 2000  

 gældende maksimeringsregel i selskabsskattelovens § 29 B,  

 stk. 5, 4. pkt., ved beregningen af procentgodtgørelse, der  

 udbetales ved tilbagebetaling af overskydende skat til et sambeskattet  

 moderselskab.
I sådanne tilfælde skal moderselskabet ved  

 opgørelsen af den højeste indkomstskat i indkomståret  

 eller i et af de to seneste indkomstår forud for indkomståret  

 medregne et 100% ejet datterselskabs pålignede indkomstskatter i  

 år forud for dets indtræden i sambeskatningen.
 2. Efter skattemyndighedernes hidtidige praksis er der ved  

 anvendelsen af maksimeringsreglen ved beregningen af  

 procentgodtgørelsen ikke taget hensyn til et eller flere  

 indtrædende datterselskabers pålignede skatter for de  

 foregående år inden datterselskabets indtræden i  

 sambeskatningen.
Udbetaling På baggrund af Højesterets dom fastsættes  

 følgende:
 3. Selskaber, der i overensstemmelse med den hidtidige praksis har  

 fået beregnet og udbetalt procentgodtgørelse, kan anmode de  

 regionale told- og skattemyndigheder om at få foretaget en fornyet  

 beregning af procentgodtgørelsen under hensyntagen til et eller flere  

 100% ejede datterselskabers pålignede skatter for de foregående  

 år inden indtræden i sambeskatningen.
Forældelse 4. Krav på udbetaling af yderligere procentgodtgørelse  

 er omfattet af § 1, nr. 6, i lov om forældelse af visse fordringer  

 (1908-loven). Den 5-årige forældelsesfrist finder herefter  

 anvendelse.
Forældelsesfristen løber fra forfaldstidspunktet for  

 kravet på yderligere udbetaling af procentgodtgørelse, som er  

 tidspunktet for udbetalingen af den oprindelige overskydende skat og  

 procentgodtgørelse til selskabet.
 5. Told- og Skattestyrelsen skal i den forbindelse meddele, at  

 forældelsesfristen suspenderes fra den 13. december 2002 og indtil den  

 1. januar 2005. Såfremt selskabets krav, vedlagt behørig  

 dokumentation eller revisorerklæring, rejses over for selskabets  

 regionale told- og skattemyndighed senest den 1. januar 2005, opretholdes den  

 herved meddelte suspension af forældelse.
For krav, der rejses efter den 1. januar 2005, afbrydes  

 forældelsesfristen først, når selskabets krav vedlagt  

 behørig dokumentation eller revisorerklæring, rejses over for  

 selskabets regionale told- og skattemyndighed, jf. § 2 i 1908-loven.
Den  

 i forrige afsnit fastsatte suspension af forældelsesfristen finder  

 således ikke anvendelse i disse tilfælde.
 6. For krav opstået forud for den 13. december 1997
vil afbrydelse af forældelsen alene være sket, hvis selskabet  

 har anmodet om tilbagebetaling af yderligere procentgodtgørelse eller  

 indledt retslige skridt, inden forældelsens indtræden, jf.  

 § 2 i 1908-loven.
Forrentning 7. Selskabets krav på udbetaling af yderligere  

 procentgodtgørelse forrentes efter selskabsskattelovens § 29 B,  

 stk. 5.
Klageadgang 8. Selskabernes krav på udbetaling af yderligere  

 procentgodtgørelse skal rejses overfor de regionale told- og  

 skattemyndigheder, der træffer afgørelse i 1. instans i henhold  

 til sagsudlægningsbekendtgørelsens § 6, stk. 1.
 Såfremt et selskab ønsker at klage over den  

 regionale told- og skattemyndigheds afgørelse, skal klage indgives til  

 Told- og Skattestyrelsen, jf. sagsudlægningsbekendtgørelsens  

 § 22, nr. 1.
 9. Fristen for klage til Told- og Skattestyrelsen er 3  

 måneder, jf. sagsudlægningsbekendtgørelsens § 20.
Beskatning 10. Procentgodtgørelse og renter heraf indgår ikke i  

 selskabets skattepligtige indkomst, jf. selskabsskattelovens § 29 B,  

 stk. 8.
