Skattefri aktieombytning, stemmeflertal På vegne af en eneaktionær blev Ligningsrådet anmodet om  

 tilladelse til skattefri aktieombytning.
Der var tale om et driftsselskab,  

 hvor kapitalen var opdelt i to klasser, hvoraf A-aktierne havde 10 stemmer  

 hver og B-aktierne 1 stemme hver.
Derudover var der ingen forskel på de  

 to aktieklasser.
Aktiekapitalen var nominelt kr. 600.000, hvoraf de 60.000 var A-aktier og  

 540.000 var B-aktier.
Den aktionær, som søgte om tilladelse til  

 skattefri aktieombytning, besad samtlige B-aktier, medens samtlige A-aktier  

 var opført som egne aktier i selskabet.
Driftsselskabet besad  

 således formelt flertallet af stemmerne.
Aktieombytningen ønskedes foretaget således, at  

 aktionæren overdrog samtlige aktier i selskabet til et nystiftet  

 holdingselskab.
Vederlæggelsen skulle alene ske i aktier i  

 holdingselskabet.
Efter ombytningen ville aktionæren således  

 blive eneaktionær i holdingselskabet, medens holdingselskabet ville  

 besidde 90 pct. af aktiekapitalen i driftsselskabet.
Risikobegrænsning og omstrukturering blev angivet som begrundelser  

 for ombytningen.
Det blev endvidere tilkendegivet, at der ikke var planer for  

 ændring af ejer- og koncernstruktur indenfor en periode på 3 - 5  

 år efter ombytningen, samt at der ikke var planer om, at det nye  

 holdingselskab ville afhænde aktierne i driftsselskabet indenfor en  

 periode på 3 år efter ombytningen.
Kommunen indstillede, at der blev givet tilladelse med sædvanligt  

 anmeldelsesvilkår.
Regionen indstillede, at der blev givet tilladelse  

 med særligt vilkår, hvorved selskabet i en periode på 3  

 år ikke kunne afhænde egne aktier, eller afhænde disse i  

 begrænset omfang, således at holdingselskabet bevarede flertallet  

 af stemmer i 3 års perioden.
Uanset at holdingselskabet ved ombytningen formelt ikke ville erhverve  

 flertallet af stemmerne, gav Told- og Skattestyrelsen tilladelse til  

 skattefri aktieombytning, idet holdingselskabet dog ville opnå  

 majoriteten af de aktier, hvorpå der kunne stemmes.
Der blev stillet  

 vilkår om anmeldelse af ændringer, herunder afhændelse af  

 driftsselskabets egne aktier.
