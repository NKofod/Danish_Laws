 Det tilsigtes med nedenstående vejledende regler om opførelse, ombygning  

 eller køb af præsteboliger at lette sagsekspeditionen.
Dersom de angivne regler følges, vil et menighedråd have sikkerhed for, at  

 et andragende om opførelse, ombygning m.v., køb eller leje af en præstebolig  

 ikke afvises af størrelses- og/eller prismæssige årsager.
Endvidere opnås en  

 hurtigere sagsbehandling ved, at ministeriet delegerer sin  

 godkendelseskompetence til stiftsøvrighederne.
 Reglerne åbner mulighed for, at et menighedsråd kan få sagkyndig bistand  

 fra bygningskonsulenten i overvejelser af præsteboligforholdene uden udgift  

 for rådet, hvorved et ofte fremsat ønske fra mange menighedsråd imødekommes.
I.
Præsteboliger.
 1. Tjenesteboligpligt.
 Kirkeministeriet skal give tilladelse til, at der oprettes tjenestebolig  

 til en præstestilling, til hvilken der ikke i forvejen er knyttet en sådan.  

 Tilladelsen bør indhentes, inden menighedsrådet tager konkrete planer om  

 etablering af tjenestebolig op til behandling.
 Tjenestebolig for en præst kan tilvejebringes ved, at menighedsrådet køber  

 eller bygger en bolig, køber en ejerlejlighed, anskaffer en andelslejlighed  

 eller lejer en lejlighed.
 2. Bistand fra bygningskonsulenten.
 I forbindelse med køb eller udlægning af grund til ny tjenestebolig,  

 projektering af påtænkt byggeri, herunder tilbygning til- og/eller ombygning  

 af eksisterende bolig, køb af ejendom, ejerlejlighed eller andelslejlighed  

 eller leje af lejlighed til tjenestebolig bør menighedsrådet søge vejledning  

 på det tidligst mulige tidspunkt ved henvendelse - via provstiudvalget - til  

 bygningskonsulenten.
En sådan vejledning sker uden udgift for rådet.
Samtidig med at  

 provstiudvalget anmoder en bygningskonsulent om at yde et menighedsråd  

 vejledning, underrettes stiftsøvrigheden herom.
 En bygningskonsulent er ikke berettiget til at påtage sig  

 projekteringsopgaver vedrørende præsteboliger i sit område, medmindre  

 ministeriet undtagelsesvis godkender dette.
 3. Opførelse af tjenestebolig.
 Ved erhvervelse af byggegrund og projektering af bolig, følges  

 nedenstående regler:
a.
Byggegrunden bør ikke være større, end det er nødvendigt.
b.
Boligens bruttoetageareal - inclusive studereværelse/kontor m.v. og  

 bryggers - må ikke overstige 185 m2.
Herudover vil kunne opføres garage eller carport, redskabsskur og  

 eventuelt cykelskur.
De nævnte bygninger tilrådes opført som let byggeri,  

 medmindre særlige klimatiske eller æstetiske forhold taler derimod.
c.
Såfremt konfirmandstue ønskes opført i forbindelse med  præsteboligen,  

 må denne inclusive garderobe, toiletter og eventuelt thekøkken ikke  

 overstige, hvad der efter konfirmandernes  antal er behov for, og i intet  

 tilfælde 95 m2.
d.
Bygningen opføres i normal god kvalitet.
Håndværkerudgifterne  

 exclusive merværdiafgift må højst andrage 10 gange byggeindekset for  

 enfamiliehuse (byggeindeks 100 pr. 1. januar 1968).
 De således beregnede håndværkerudgifter kan tillægges udgiften til vand-,  

 kloak- og elstik, eventuelt ekstrafundering, eventuelt vinterbyggeri, anlæg  

 af have og eventuelt gårdsplads, hegn, samt udgifter til opførelse af garage  

 eller carport, redskabsskur og eventuelt cykelskur, hvorimod eventuelle  

 udgifter til kælder skal være indeholdt i håndværkerudgifterne.
 I forbindelse med indretning af præsteboligens kontor vil der kunne  

 etableres box, enten i form af en indmuret box eller gennem anskaffelsen af  

 en præfabrikeret brandsikker box.
 4. Køb af eksisterende ejendom som tjenestebolig.
For at kunne godkendes som tjenestebolig må ejendommens bruttoetageareal  

 ikke overstige det areal, der foran er fastsat som maximum for opførelse af  

 nye præsteboliger.
Særlige omstændigheder - herunder ejendommens beliggenhed,  

 udbuddet o.lign. - kan dog begrunde fravigelse.
 5. Boligbidrag.
 Det boligbidrag, som brugeren af en ny præstebolig skal betale, vil blive  

 fastsat af ministeriet.
 Stiftsøvrigheden bedes være opmærksom på, at boligbidragsskema indsendes  

 hertil snarest muligt efter en tjenesteboligs erhvervelse/opførelse.
II.
Godkendelse.
 Er de i afsnit 1 anførte vejledende regler fulgt, er stiftsøvrigheden  

 bemyndiget til at godkende køb af byggegrund, forslag med tilbud til  

 opførelse af ny præstebolig, forslag med tilbud til ombygning m.v. af  

 eksisterende præstebolig, køb af ejendom, ejerlejlighed eller andelslejlighed  

 samt leje af lejlighed.
 Stiftsøvrigheden kan tillade en overskridelse af byggeomkostningerne i  

 forhold til det i afsnit 1, pkt. 3 d, forudsatte, såfremt overskridelsen  

 skyldes krav til byggeriets udførelse, som er foranlediget af beliggenheden.
 Det forudsættes, at bygningskonsulentens erklæring indhentes i alle  

 tilfælde, inden afgørelsen træffes.
 Stiftsøvrigheden bemyndiges til at godkende en finansieringsplan, som  

 forud er tiltrådt af provstiudvalget.
 Stiftsøvrigheden bemyndiges derudover til at forsyne de med grundkøb,  

 gennemførelse af byggeri, erhvervelse af ejendom, ejerlejlighed eller  

 andelslejlighed eller leje af lejlighed fornødne dokumenter (skøde,  

 deklaration, pantebreve, lejekontrakt m.v.) med tiltrædelsespåtegning.
 Man henstiller, at stiftsøvrigheden vejleder menighedsrådene om  

 byggesagers behandling, finansiering m.v.
Med venlig hilsen ELSEBETH KOCK-PETERSEN K.
BAGGER Til stiftsøvrighederne.
