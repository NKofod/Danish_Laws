Kendelse fra Pressenævnet i sag nr.  

 91/1999 K har ved Pædagogisk Medhjælper Forbund klaget  

 til Pressenævnet over en række artikler bragt i Århus  

 Stiftstidende i perioden 13.   16. juli 1999, idet han mener, at god  

 presseskik er tilsidesat.
 Artiklen den 13. juli 1999 havde overskriften "Sex-sag  

 i vuggestue" og lød:
"DAGINSTITUTION: Århus Politi  

 undersøger Århus Kommunes anmeldelse af  

 pædagogmedhjælper Århus Politi er gået i gang med at efterforske  

 en anmeldelse fra Århus Kommune om seksuelle krænkelser af to  

 små børn i en daginstitution i Højbjerg.
En  

 pædagogmedhjælper i institutionen er fritaget fra tjeneste, mens  

 politiet undersøger sagen.
Forældrene til samtlige børn i den  

 integrerede institution for børn i alderen fra nul til seks år  

 er på et hasteindkaldt møde orienteret om situationen.  

 Ifølge kontorchef  Søren  Gundelach fra Børn og Unge  

 afdelingen i Århus Kommune drejer den kommunale politianmeldelse sig  

 om, at den mandlige pædagogmedhjælper flere gange skulle have  

 berørt to børn seksuelt.
Børnene er knap tre år  

 gamle.
Muligvis er der også tale om, at manden har blottet sig over for  

 børnene.
Sagen kom frem i den integrerede daginstitution "Kareten"  

 i Højbjerg onsdag i sidste uge.
Forældre til et af  

 vuggestuebørnene henvendte sig med en mistanke om overgreb mod deres  

 barn.
I løbet af en time indkaldte  Søren  Gundelach personalet  

 til et fælles møde med familien.
Torsdag blev der indkaldt til  

 et forældremøde.
Samtidig blev pædagogmedhjælperen  

 fritaget fra tjeneste.
- Han er hverken suspenderet eller fyret, da der ikke er  

 taget stilling til skyldsspørgsmålet.
Men så længe  

 politiet vurderer vores anmeldelse, skal han ikke være på  

 arbejde, siger  Søren  Gundelach.
 På forældremødet i torsdags blev  

 mistanken diskuteret.
- Vi har i denne sag lagt vægt på, at  

 forældrene så hurtigt som muligt skulle orienteres.
Samtidig gav  

 vi dem på mødet vejledning om, hvilke signaler børn i den  

 alder udsender, hvis de har været udsat for seksuelle krænkelser.  

 Det resulterede i, at vi kort efter forældremødet fik endnu en  

 henvendelse fra et andet ægtepar.
 I fredags sendte Børn og Unge afdelingen så  

 en skriftlig anmeldelse til Århus Politi.
 Kriminalkommissær  Bjarne  Laursen siger, at en  

 række afhøringer og andre undersøgelser forestår,  

 inden politiet tager stilling til, om pædagogmedhjælperen  

 eventuelt skal sigtes.
 Mens politiet nu er gået i gang med at forske i  

 sagen, støtter Århus Kommune personale og forældre i  

 "Kareten".
 - Forældrene har været chokerede og bekymrede.  

 En af vores pædagogiske konsulenter er derfor i institutionen hver dag.  

 Vi er samtidig klar til at indkalde til et forældremøde igen med  

 kort varsel, hvis det er nødvendigt, siger  Søren  

  Gundelach.
Det er blot et par uger siden, at Århus Kommune  

 sidst indgav politianmeldelse mod en mandlig pædagogmedhjælper,  

 der tidligere var fyret fra institutionen "Den Blå Delfin" i  

 Skæring.
Politiet undersøger denne sag.
Århus Kommune har hvert år fire-fem sager om  

 krænkelser mod børn i daginstitutioner.
Ingen af sagerne har  

 ført til domfældelse." Den 14. juli 1999 bragte bladet følgende artikel  

 under overskriften "Politiet dropper sag mod  

 pædagogmedhjælper":
"En pædagogmedhjælper, der har været  

 mistænkt for seksuelle overgreb mod mindst fem drenge i institutionen  

 Den Blå Delfin i Skæring, fik i går brev fra politiet om,  

 at politiet finder anmeldelsen ubegrundet, og at man derfor ikke vil foretage  

 sig yderligere i sagen.
Desuden har Århus Kommune skrevet til alle  

 forældre til børn i institutionen.
Meddelelsen til forældrene i Den Blå Delfin  

 kommer samtidig med, at Århus Kommune har indgivet en ny  

 politianmeldelse om mulige seksuelle krænkelser mod børn i en  

 daginstitution i Højbjerg.
Som omtalt i Stiftstidende i går  

 drejer den nye anmeldelse sig om påståede overgreb mod to knap  

 tre-årige børn i den integrerede institution Kareten.
En mandlig  

 pædagogmedhjælper er under mistanke, men han er ikke sigtet.  

 Politiet er i øjeblikket i gang med at undersøge anmeldelsen  

 fra Århus Kommune.
 Både politiet og Pædagogisk  

 Medhjælperforbund har efterhånden oplevet en del sager med  

 mistanke om overgreb mod børn, hvor efterforskningen viser, at der  

 ikke er begået noget strafbart.
- Sagerne er barske for dem, der kommer under mistanke,  

 for selv om de skulle blive frikendt, bliver de alligevel dømt  

 på rygter og sladder af "den moralske folkedomstol", siger jurist i  

 Pædagogisk Medhjælperforbund,  Frede  Petersen." Samme dag bragtes yderligere 3 artikler.
Den ene havde  

 overskriften "Sag om seksuelt misbrug afvist" og omhandlede den tidligere  

 omtalte mandlige pædagogmedhjælper i institutionen Den Blå  

 Delfin.
 Den anden artikel havde overskriften "Bunkevis af  

 grundløse sexanklager" og indeholdt et interview med chefen for  

 kriminalpolitiet i Århus,  Preben  Juel  Hansen.
 Den tredje artikel samme dag havde overskriften "Mistanken  

 bliver hængende" og underrubrikken "Pædofili: Folk dømmer  

 før domstolene". Denne artikel indeholdt et interview med jurist i  

 Pædagogisk Medhjælperforbund,  Frede  Petersen.
 Den 15. juli 1999 bragte bladet en artikel med  

 overskriften "Kriseramt institution får  

 førstehjælp" og bl.a. følgende indhold:
 "Mens politiet undersøger, om der er grundlag for  

 at rejse sigtelse mod en mandlig pædagogmedhjælper for seksuelle  

 overgreb på to knap tre-årige børn, har personalet i den  

 integrerede institution Kareten i Højbjerg fået krisehjælp  

 og daglige besøg af en af kommunens pædagogiske konsulenter.
Sagen kom frem onsdag i sidste uge, da forældre  

 henvendte sig med mistanke om overgreb mod deres barn.
Samme dag indkaldte  

 kommunen til møde med familien og personalet.
Torsdag var der  

 møde med forældrene, og den mandlige  

 pædagogmedhjælper blev fritaget for tjeneste, mens sagen  

 undersøges.
Og fredag sendte kommunen en skriftlig anmeldelse til  

 politiet." Endelig bragte bladet den 16. juli 1999 en artikel i  

 hvilken den pædagogmedhjælper fra Den Blå Delfin, der en  

 overgang var under mistanke for seksuelle overgreb på børn,  

 fortalte, hvorledes han havde oplevet at blive mistænkt, og hvorledes  

 han oplever, at hans arbejdsmuligheder inden for det pågældende  

 fag er blevet ødelagt.
Klageren, der var ansat i Kareten, har anført, at  

 det var unødvendigt at nævne institutionens navn.
Konsekvensen  

 af, at navnet blev nævnt, er, at der blev lagt et unødigt og  

 helt urimeligt pres på den anmeldte, institutionen som helhed og ikke  

 mindst det øvrige personale og de forældre, der har børn  

 i institutionen.
 Klageren har videre anført, at det kun kræver  

 en smule kendskab til institutionen eller lokalområdet for at regne ud,  

 hvem den anmeldte er, hvormed bladet indirekte identificerer og i folks  

 bevidsthed dømmer den anmeldte.
 Klageren har herudover anført, at bladet bragte  

 oplysningerne uden, at de var officielt bekræftet, idet politiet blot  

 havde bekræftet, at der var indgivet en anmeldelse   ikke hvilken  

 institution, det drejede sig om.
 Klageren har endelig anført, at sagen kunne omtales  

 uden oplysning om institutionens navn og uden rygtedannelser og unødig  

 angst hos forældre med børn i andre institutioner, hvis bladet  

 skrev, at "samtlige forældre i institutionen er underrettet om  

 sagen".
 Bladet har i en udtalelse afvist, at klageren kan  

 identificeres af andre end dem, der i forvejen kendte til sagen og klagerens  

 identitet.
 Bladet har videre anført, at sagen har klar almen  

 interesse, og at bladets praksis er fulgt i sagen.
Bladet har endelig anført, at hensynet til den  

 pågældende institution og dens medarbejdere desværre  

 må vige for hensynet til offentligheden.
Bladet har dog for at sikre en  

 så nuanceret oplysning som muligt i de følgende dage sat fokus  

 på pædagogernes problemstilling, herunder fagforeningens kritiske  

 holdning til pressens behandling.
 I sagens behandling har følgende  

 nævnsmedlemmer deltaget: Axel Kierkegaard, Bo Maltesen, Tage Clausen og  

 Ole Askvig.
 Pressenævnet udtaler:
 Pressenævnet finder, at klageren ved de  

 offentliggjorte oplysninger om hans arbejdsplads ikke kan identificeres af  

 andre end den kreds, der i forvejen kender til sagen.
Pressenævnet finder herefter ikke grundlag for  

 kritik af bladets omtale af politianmeldelsen.
Nævnet bemærker i  

 den forbindelse, at bladet ved artikler de følgende dage har  

 søgt at bringe et nuanceret billede af pædagogers og  

 pædagogmedhjælperes stilling i relation til beskyldninger om  

 seksuelle overgreb.
Pressenævnet finder derfor efter en  

 helhedsvurdering ikke grundlag for at udtale kritik af bladet.
 Afsagt den 22. september 1999.
