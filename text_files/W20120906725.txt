Påbud om forsvarlig anvendelse af ældre  ikke CE mærkede maskiner Resumé Ved et tilsynsbesøg på et gartneri konstaterede Arbejdstilsynet, at virksomheden anvendte ældre, ikke CE  mærkede svøbemaskiner, som ikke var udstyret med nødstop, selvom der var en ulykkesrisiko i form af klemningsrisiko forbundet med betjeningen af maskinerne, idet maskinerne ikke kunne afbryde en bestilt handling, og efter start skulle køre handlingen færdig.
 Arbejdstilsynet påbød virksomheden at sikre de ældre svøbemaskiner ved hjælp af nødstop.
 Virksomheden anførte, at Arbejdstilsynet tidligere havde været på tilsynsbesøg på virksomheden uden at gøre indsigelser over for svøbemaskinerne.
 Det fremgår af § 45, stk. 1, i arbejdsmiljøloven, at tekniske hjælpemidler, herunder maskiner skal være indrettet og skal anvendes således, at de sikkerheds- og sundhedsmæssigt er fuldt forsvarlige.
 Det fremgår af § 4, i bekendtgørelsen om anvendelse af tekniske hjælpemidler, at anvendelse af tekniske hjælpemidler, herunder maskiner skal ske på en sikkerheds- og sundhedsmæssig fuldt forsvarlig måde.
 Det fremgår af § 5, stk. 4, i samme bekendtgørelse, at der, hvis anvendelsen af et teknisk hjælpemiddel indebærer risiko for sikkerhed og sundhed, skal foretages egnede foranstaltninger til at imødegå denne, som f.eks. sikkerhedstekniske forholdsregler, der sikrer en sikkerheds- og sundhedsmæssig fuldt forsvarlig udførelse af det pågældende arbejde.
 Det fremgår af § 6, i samme bekendtgørelse, at et teknisk hjælpemiddel kun må anvendes, hvis det opfylder de krav, der gælder for dets konstruktion, udstyr, sikring m.v. ifølge Arbejdstilsynets bekendtgørelse om indretning af tekniske hjælpemidler og andre særlige regler, der måtte være fastsat herom.
 Det fremgår af § 41, stk. 2, i bekendtgørelsen om indretning af tekniske hjælpemidler, som gælder for ældre ikke CE  mærkede maskiner, at standsning af funktioner eller arbejdsprocesser skal kunne ske hurtigt fra hensigtsmæssige steder på eller ved hjælpemidlet.
 Et enigt Arbejdsmiljøklagenævn fastholdt Arbejdstilsynets påbud, således at virksomheden skal sikre, at de ældre svøbemaskiner anvendes på en sikkerheds- og sundhedsmæssigt fuldt forsvarlig måde, så der i en nødsituation kan ske hurtig standsning af maskinernes funktion fra hensigtsmæssige steder på eller ved maskinerne.
 Nævnet lagde desuden vægt på, at der var et klemningssted ved maskinernes udløb, og det var muligt at række ind til et klemningssted fra betjeningssiden, ligesom det er muligt at aktivere maskinen fra bagsiden, hvor der også fandtes klemningssteder.
 Det forhold, at Arbejdstilsynet tidligere har været på tilsynsbesøg uden at gøre indsigelser, kan skyldes andre forhold, og betyder ikke en godkendelse af virksomhedens brug af maskinen.
[Adressat] Arbejdsmiljøklagenævnet har på møde den 29. november 2011 behandlet virksomhedens klage over Arbejdstilsynets afgørelse af 11. juli 2011, hvorved [navn udeladt] blev påbudt at sikre ældre svøbemaskiner vha. nødstop.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets påbud, således at virksomheden påbydes at sikre, at virksomhedens ældre svøbemaskiner anvendes på en sikkerheds- og sundhedsmæssig fuldt forsvarlig måde, således at der kan ske hurtig standsning af maskinernes funktion fra hensigtsmæssige steder på eller ved maskinerne, så det er muligt at afværge eller begrænse en nødsituation på en forsvarlig måde.
 Nævnets afgørelse skal efterkommes senest den 23. marts 2012.
 Tilbagemelding skal ske til Arbejdstilsynet senest den 30. marts 2012.
B E G R U N D E L S E Arbejdsmiljøklagenævnet finder, at virksomhedens svøbemaskiner ikke anvendes på en sikkerheds- og sundhedsmæssig fuldt forsvarlig måde.
 Arbejdsmiljøklagenævnet lægger vægt på, at Arbejdstilsynet ved tilsynsbesøg den 5. maj 2011 konstaterede, at standsning af virksomhedens to svøbemaskiners funktion ikke kan ske hurtigt fra hensigtsmæssige steder på eller ved maskinerne, idet der ikke er etableret nødstop på maskinerne til at imødegå risikoen for ulykker eller optræk hertil.
 Arbejdsmiljøklagenævnet lægger desuden vægt på, at det er forbundet med fare at arbejde ved eller opholde sig ved maskinen under brug, idet maskinen efter tryk på startknappen kører en omgang, uanset at startknappen slippes.
Arbejdsmiljøklagenævnet lægger endvidere vægt på, at der opstår et klemningssted ved maskinens udløb, ligesom det er muligt at række ind til et klemningssted fra betjeningssiden.
Det er desuden muligt at aktivere startknappen fra bagsiden, og stå med et ben og hofte inde i klemningsstedet.
Arbejdsmiljøklagenævnet finder ikke, at det forhold, at Arbejdstilsynet tidligere har været på tilsynsbesøg på virksomheden uden at gøre indsigelser overfor svøbemaskinerne, kan føre til en ændret vurdering.
En manglende påtale fra Arbejdstilsynet kan skyldes andre forhold, og betyder ikke en godkendelse af eller en accept af virksomhedens brug af en maskine som værende i overensstemmelse med arbejdsmiljølovgivningen.
 Arbejdsmiljøklagenævnet skal bemærke, at det er virksomhedens ansvar, at arbejdet sker og kan ske sikkerheds- og sundhedsmæssigt fuldt forsvarligt på virksomheden.
 Det fremgår af arbejdsmiljølovens regler om tekniske hjælpemidler, at maskiner skal være indrettet og skal anvendes således, at de er sikkerheds- og sundhedsmæssigt fuldt forsvarlige.
 Endvidere fremgår det af reglerne om anvendelse af tekniske hjælpemidler, at anvendelsen af tekniske hjælpemidler skal ske på en sikkerheds- og sundhedsmæssig fuldt forsvarlig måde.
 Efter de samme regler skal der, hvis anvendelsen af et teknisk hjælpemiddel indebærer risiko for sikkerhed og sundhed foretages egnede foranstaltninger til at imødegå denne, som f.eks. sikkerhedstekniske forholdsregler, der sikrer en sikkerheds- og sundhedsmæssigt fuldt forsvarlig udførelse af det pågældende arbejde.
 Det fremgår endvidere, at et teknisk hjælpemiddel kun må anvendes, hvis det opfylder de krav, der gælder for dets konstruktion, udstyr, sikring m.v. ifølge Arbejdstilsynets bekendtgørelse om indretning af tekniske hjælpemidler og andre særlige regler, der måtte være fastsat herom.
Det fremgår af reglerne om indretning af tekniske hjælpemidler, at standsning af funktioner eller arbejdsprocesser skal kunne ske hurtigt fra hensigtsmæssige steder på eller ved hjælpemidlet.
Hvor sikkerhedsmæssige grunde taler for det, skal standsning kunne indtræde automatisk.
Om fornødent skal standsning være kombineret med en bremsning.
Stopordre skal have højere prioritet end igangsætningsordre.
 Arbejdsmiljøklagenævnets afgørelser er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
 Om Arbejdstilsynets ret til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
 Om tekniske hjælpemidler:
  § 45, i lov om arbejdsmiljø, jf. lovbekendtgørelse nr. 1072 af 7. september 2010.
  § 4, § 5, stk. 4 og § 6, i bekendtgørelse nr. 1109 af 15. december 1992 om anvendelse af tekniske hjælpemidler som ændret ved bekendtgørelse nr. 670 af 7. august 1995 og bekendtgørelse nr. 832 af 27. november 1998.
  § 41, stk. 2 og § 70, stk. 4, i bekendtgørelse nr. 612 af 25. juni 2008 om indretning af tekniske hjælpemidler.
 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til:
 [navn udeladt]  Arbejdstilsynet Regler Lov om arbejdsmiljø, jf. lovbekendtgørelse nr. 1072 af 7. september 2010.
Kapitel 7 Tekniske hjælpemidler m.v.
 § 45. Maskiner, maskindele, beholdere, præfabrikerede konstruktioner, apparater, redskaber og andre tekniske hjælpemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 46. Beskæftigelsesministeren kan fastsætte regler om indretning og anvendelse af tekniske hjælpemidler m.v., herunder om 1) konstruktion, udførelse, opstilling, anmeldelse og afprøvning, 2) forelæggelse for Arbejdstilsynet til udtalelse eller godkendelse af planer for konstruktion, udførelse og opstilling, 3) godkendelse fra Arbejdstilsynet af et teknisk hjælpemiddel m.v., før det overdrages eller overlades til brugeren eller tages i brug, 4) anvendelse, vedligeholdelse og pasning.
Kapitel 13 Arbejdstilsynet ...
 § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2...
 Bekendtgørelse nr. 1109 af 15. december 1992 om anvendelse af tekniske hjælpemidler som ændret ved bekendtgørelse nr. 670 af 7. august 1995 og bekendtgørelse nr. 832 af 27. november 1998.
Kapitel 2 Almindelige bestemmelser § 4. Anvendelse af tekniske hjælpemidler skal ske på en sikkerheds- og sundhedsmæssig fuldt forsvarlig måde.
 § 5. Et teknisk hjælpemiddel, der anvendes ved udførelsen af et arbejde, skal være egnet eller tilpasset hertil, så anvendelsen er sikkerheds- og sundhedsmæssigt fuldt forsvarlig.
 Stk. 2. Valget af et teknisk hjælpemiddel skal ske under hensyn til de forhold, hvorunder det skal anvendes, samt de risici, der måtte opstå ved anvendelsen af det pågældende hjælpemiddel.
 Stk. 3. Ved efterkommelsen af gældende krav vedrørende anvendelsen af et teknisk hjælpemiddel skal der i fuldt omfang tages hensyn til den pågældende arbejdsplads og til arbejdsstillingen under anvendelsen samt øvrige ergonomiske forhold.
 Stk. 4. Såfremt anvendelsen af et teknisk hjælpemiddel desuagtet indebærer risiko for sikkerhed og sundhed, skal denne imødegås med egnede foranstaltninger, som f.eks. afskærmning, udsugning og særligt sikkerhedsudstyr eller andre sikkerhedstekniske forholdsregler, der sikrer en sikkerheds- og sundhedsmæssigt fuldt forsvarlig udførelse af det pågældende arbejde.
 § 6. Et teknisk hjælpemiddel må kun anvendes, hvis det opfylder de krav, der gælder for dets konstruktion, udstyr, sikring m.v. ifølge Arbejdstilsynets bekendtgørelse om indretning af tekniske hjælpemidler og andre særlige regler, der måtte være fastsat herom.
 Bekendtgørelse nr. 561 af 24. juni 1994 om indretningen af tekniske hjælpemidler.
Kapitel 2 CE - mærkede maskiner og sikkerhedskomponenter ...
Kapitel 3 Andre maskiner og øvrige tekniske hjælpemidler Konstruktion, fremstilling, udstyr og udformning § 19. Reglerne i dette kapitel gælder for tekniske hjælpemidler, der ikke er omfattet af kapitel 2, herunder maskiner, der er leveret til brug før ikrafttrædelsen af kapitel 2, jf. bilag VIII.
 Bekendtgørelse nr. 612 af 25. juni 2008 om indretning af tekniske hjælpemidler.
Kapitel 2 CE-mærkede maskiner samt delmaskiner Kapitel 3 Andre maskiner og øvrige tekniske hjælpemidler Konstruktion, fremstilling, udstyr og udformning § 36. Reglerne i dette kapitel gælder for tekniske hjælpemidler, der ikke er omfattet af kapitel 2.
 Stk. 2...
§ 41. Den måde, hvorpå indkobling, styring og afbrydelse af energi til et teknisk hjælpemiddel eller andre former for påvirkning af funktioner eller arbejdsprocesser i dette sker, skal i videst muligt omfang sikre, at der ikke opstår fare for sikkerhed eller sundhed.
Det skal herunder sikres, at betjeningen kan ske under de bedst mulige oversigts- og kontrolforhold, og om nødvendigt skal hjælpemidler være forsynet med udstyr, som automatisk giver signal forud for igangsætning, standsning eller andre påvirkninger.
Igangsætning må kun kunne ske ved en bevidst handling, udført på et styresystem, der er beregnet hertil.
Stk. 2. Standsning af funktioner eller arbejdsprocesser skal, medmindre afbrydelse af disse kan frembyde fare, kunne ske hurtigt fra hensigtsmæssige steder på eller ved hjælpemidlet.
Hvor sikkerhedsmæssige grunde taler for det, skal standsning kunne indtræde automatisk.
Om fornødent skal standsning være kombineret med en bremsning.
Stopordre skal have højere prioritet end igangsætningsordre.
Stk. 3 Kapitel 7 Ikrafttrædelses- og overgangsbestemmelser § 70.
 stk. 4. Samtidig med denne bekendtgørelses ikrafttræden ophæves bekendtgørelse nr. 561 af 24. juni 1994 om indretning af tekniske hjælpemidler, bortset fra kapitel 2, jf. §§ 5  18 herunder bilag I-VIII, der finder anvendelse for maskiner og sikkerhedskomponenter, der er markedsført eller ibrugtaget i perioden fra 1. januar 1995 til 29. december 2009.
