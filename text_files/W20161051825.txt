Offererstatningslovens § 1 - straffelovsovertrædelser begået i udlandet, nævnets j.nr. 15-520-06466 Ansøger var blevet overfaldet under sit arbejde i Hebron på Vestbredden.
Nævnet afslog ansøgningen under henvisning til, at overfaldet var sket i udlandet, jf. offererstatningslovens § 1, stk. 1. I særlige tilfælde og under nærmere omstændigheder kan nævnet dog alligevel betale erstatning, selv om hændelsen ikke er sket i Danmark, jf. offererstatningslovens § 1, stk. 3.
Nævnet lagde ved sin afgørelse vægt på, at offererstatningslovens § 1, stk. 3, 2. pkt., tager sigte på personer, der udsættes for vold under kortere ophold i udlandet i forbindelse med deres erhvervsudøvelse, f.eks. eksportchauffører, og hvor det ikke kan forventes, at skadelidte eller arbejdsgiveren har tegnet privat forsikring til dækning af skaden.
Nævnet fandt ikke, at hændelsen var omfattet af bestemmelsen, idet ansøgers ansættelsesperiode i Hebron var 9 måneder.
En ansættelse af en sådan varighed kunne efter nævnets opfattelse ikke betegnes som et kortere ophold i udlandet.
Nævnet bemærkede, at ansøger måtte være omfattet af en forsikring via Udenrigsministeriet, da det af anmeldelsen til Arbejdsskadestyrelsen fremgik, at der var tegnet forsikring hos Udenrigsministeriet.
