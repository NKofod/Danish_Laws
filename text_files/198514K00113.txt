Nr BTL 113 Betænkning over Forslag til lov om ændring af lov om en realrenteafgift af  

 visse pensionskapitaler m.v. (Fast ejendom)   

 Nr L 113 1985-86, 1. samling Blad nr 364 Afgivet af skatte- og afgiftsudvalget Afgivet: 19851211 Udvalget har behandlet lovforslaget i nogle møder og har herunder stillet spørgsmål til ministeren for skatter og afgifter, som denne har besvaret skriftligt og i samråd.
Udvalget har endvidere modtaget mundtlige og/ eller skriftlige henvendelse fra:
Entreprenørforeningen, Livs- og Pensionsforsikringsselskabernes Forening, Pensionskasserådet, SALA (Sammenslutningen af Landbrugets Arbejdsgiverforeninger), Snedker- og Tømrerforbundet i Danmark, Specialarbejderforbundet i Danmark og Statsanstalten for Livsforsikring.
Herefter indstiller et flertal (socialdemokratiets, det konservative folkepartis, venstres, centrum-demokraternes og kristeligt folkepartis medlemmer af udvalget) lovforslaget til vedtagelse uændret.
Et mindretal (socialistisk folkepartis medlemmer af udvalget) kan ikke medvirke til lovforslagets gennemførelse, men har dog stillet et ændringsforslag.
Mindretallet har ikke i sig selv noget imod at ophæve fritagelsen for realrenteafgift for investeringer i fast ejendom.
Fritagelsen har medført en usund oppusten af priserne på fast ejendom og en forskydning af udlejningsbyggeri til fordel for privat udlejning.
Når mindretallet trods denne sympati ikke kan medvirke til gennemførelsen, skyldes det, at forslaget ifølge ministerens oplysninger er et led i regeringens indgreb mod byggeriet.
Det kan mindretallet ikke deltage i.
Tværtimod burde dette lovforslags vedtagelse ledsages af en forhøjelse af kvoterne i det almennyttige byggeri, men disse kvoter er nu fastsat uden forhøjelse.
Realrenteafgiftsloven har allerede medført en kunstig oppustning af aktiekurserne, og dette lovforslag vil yderligere bidrage til denne oppustning.
Mindretallet har derfor stillet ændringsforslag om en ophævelse af aktiers fritagelse for realrenteafgift.
Mindretallet er bekendt med, at andre kredse inden for arbejderbevægelsen er kommet til et andet reslutat.
Mindretallet finder ikke anledning til at kritisere denne vurdering.
Et andet mindretal (det radikale venstres og kristeligt folkepartis medlemmer af udvalget) indstiller lovforslaget til forkastelse ved 3. behandling og udtaler følgende:
Lovforslaget, hvis hovdformål ifølge et svar til udvalget er at dæmpe bygge- og anlægsaktiviteten, går efter mindretallets opfattelse alt for vidt for at opnå den ønskede virkning.
En dæmpning ville kunne nås med mindre hasarderede midler.
Der er i den udformning, som gældende lov har, mulighed for en beklagelig udnyttelse af opkøb af fast ejendom, idet der samtidig kan træffes aftale med sælgeren om tilbageleje.
Dette bør stoppes.
Men lovforslaget bærer i særpræget grad præg af hastearbejde.
Der har ikke - jfr. bilag 3 - før lovforslagets fremsættelse været drøftelser mellem regeringen og pensionsinstitutterne og heller ikke efter fremsættelsen.
Skatte- og afgiftsudvalget får lovforslaget til behandling tirsdag aften, og et flertal gennemtrumfer derefter betænkningsafgivelse aftenen efter.
Da loven får virkning fra fremsættelsesdatoen, ses der ikke at være nogen begrundelse for at haste lovforslaget igennem på så kort tid.
Det har ikke under udvalgsarbejdet været muligt at få ministeren til at forklare, hvorfor regeringen har valgt denne fremgangsmåde.
Lovforslaget er i sin udformning upræcist og sløret.
Det var ikke muligt at få en anvisning på, hvilke skridt der skulle være foretaget for at sikre, at en nybygning ikke blev ramt af loven.
 Det er ikke lykkedes gennem udvalgsarbejdet at rette herpå.
Udvalgsarbejdet har desværre båret præg af et stærkt tidspres og en som følge heraf utilfredsstillende behandling.
ÆNDRINGSFORSLAG Af et mindretal (SF):
Til § 1 Efter nr. 1 indsættes som nye numre:
 »01. I § 3, stk. 1, indsættes som nye numre:
»6) udbytte af aktier, anparter og andelsbeviser samt skattegodtgørelse efter selskabsskattelovens § 17 A, 7) urealisede ændringer i kursværdien og realiserede kursgevinster og -tab på de i nr. 6 nævnte værdipapirer samt på konvertible obligationer, jfr. aktieselskabslovens § 41 og anpartsselskabslovens § 25, 8) urealiserede ændringer i kursværdien og realiserede kursgevinster og -tab ved afståelse af tegningsretter og andre rettigheder til de i nr. 6 nævnte værdipapirer samt til konvertible obligationer, 9) fortjeneste eller tab ved udlodning af likvidationsprovenu fra aktieselskaber, anpartsselskaber og andelsselskaber.« 02. I § 3, stk. 3, udgår nr. 3, 5 og 6.
 03. § 3, stk. 3, nr. 4, der bliver nr. 3, affattes således:
»3) urealiserede ændringer i kursværdien og realiserede kursgevinster og -tab på de i nr. 2 nævnte værdipapirer,».
Nr. 7-11 bliver herefter nr. 4-8.« BEMÆRKNINGER Ændringsforslaget har til hensigt at ophæve aktiers fritagelse fra realrenteafgift.
Såfremt der ved 2. behandling er flertal for det stillede ændringsforslag, vil de nødvendige konsekvensændringsforslag blive stillet mellem 2. og 3. behandling.
Hagen Hagensen (KF) nfmd.
Collet (KF) Houe (KF) Fogh Rasmussen (V) Skrumsager Skau (V) Bente Juncker (CD) Dohrmann (FP) Arne Bjerregaard (KrF) Jytte Hilden (S) Henning Jensen (S) Lohmann (S) Kaj Poulsen (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
