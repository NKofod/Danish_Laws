 Antaget, at en korrekt registreret indledt, men senere tilbagekaldt  

 gældssanering skal markeres tilbagekaldt i kreditoplysningsbureauets  

 registre, samt slettes senest et år efter, at kreditoplysningsbureauet er  

 gjort bekendt med tilbagekaldelsen.
 En person klagede til Registertilsynet over, at han var blevet registreret  

 i et kreditoplysningsbureaus register med oplysning om en gældssanering, som  

 han havde tilbagekaldt.
Klageren havde til brug for sagen oplyst, at han som følge af sit firmas  

 lukning i 1977 i september 1989 ansøgte om gældssanering.
Gældssaneringen  

 blev herefter bekendtgjort indledt i Statstidende.
Umiddelbart efter mødet  

 med skifteretten, hvor han blev orienteret om konsekvenserne ved en sådan  

 gældssanering, meddelte han skifteretten, at han tilbagekaldte  

 gældssaneringsbegæringen.
Skifteretten foranledigede herefter  

 tilbagekaldelsen bekendtgjort i Statstidende.
 Kreditoplysningsbureauet oplyste over for Registertilsynet, at bureauet  

 var af den opfattelse, at man havde fulgt de af Registertilsynet afstukne  

 retningslinier i forbindelse med registreringen af gældssaneringen.
 Sagen blev behandlet på et møde i Registerrådet, og Registertilsynet  

 udtalte herefter indledningsvis, at tilsynet ved cirkulæreskrivelse af 17.  

 marts 1989 til samtlige kreditoplysningsbureauer i Danmark har tilkendegivet,  

 at bureauerne kan videregive oplysning om en indledt gældssanering, som er  

 offentliggjort i Statstidende, men således at oplysningen skal slettes, når  

 gældssaneringen efter offentliggørelse i  Statstidende er endeligt godkendt,  

 jf. lov om private registre m.v. § 12, stk. 3.
 Registertilsynet tog i den forbindelse ikke stilling til spørgsmålet om  

 registrering og videregivelse i tilfælde, hvor gældssaneringsbegæringen efter  

 bekendtgørelse i Statstidende om, at gældssaneringen er indledt, bliver  

 tilbagekaldt.
Det fremgår af konkurslovens § 208, stk. 1, at skifteretten straks efter  

 gældssaneringssagens indledning indrykker en bekendtgørelse i Statstidende  

 med opfordring til enhver, der har en fordring eller andet krav mod  

 skyldneren, til at anmelde vedkommendes krav til skifteretten inden fire uger  

 efter bekendtgørelsen.
Det fremgår endvidere af samme lovs § 218, stk. 2, at  

 nægtes gældssanering, eller tilbagekaldes skyldnerens begæring, og er der  

 sket bekendtgørelse efter § 208, skal skifteretten inden en uge efter sagens  

 afslutning give meddelelse herom til samtlige kendte fordringshavere.
Det  

 fremgår af samme bestemmelse stk. 3, at tages skyldnerens forslag helt eller  

 delvis til følge, bekendtgør skifteretten straks sagens udfald  

 i Statstidende.
Der består således ikke en pligt til at bekendtgøre  

 tilbagekaldelse af gældssanering i Statstidende.
 Registertilsynet fandt på denne baggrund, at en korrekt registreret  

 indledt, men senere tilbagekaldt gældssanering, skal markeres tilbagekaldt i  

 kreditoplysningsbureauets registre, samt slettes senest et år efter, at  

 kreditoplysningsbureauet er gjort bekendt med tilbagekaldelsen.
 Registertilsynet lagde herved vægt på, at bekendtgørelsen af en indledt  

 gældssanering - uanset senere tilbagekaldelse - indicerer, at der foreligger  

 sådanne økonomiske vanskeligheder, at det kan være væsentligt at være vidende  

 herom ved kreditværdighedsbedømmelsen samt, at det er den begærende selv, der  

 tilbagekalder gældssaneringen.
 (* 1) Registertilsynets årsberetning 1990 side 117.
