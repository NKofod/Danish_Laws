Opfølgning nr. 2 til inspektion af Bostedet Munkehatten i Odense den 16. oktober 2002 Den 22. december 2003 sendte jeg opfølgningsrapport vedrørende min inspektion den 16. oktober 2002 af Bostedet Munkehatten.
I rapporten anmodede jeg bostedet om yderligere oplysninger vedrørende et enkelt punkt (pkt. 4.1.). Jeg bad om at oplysningerne blev fremsendt gennem Fyns Amt således at amtet kunne få lejlighed til at kommentere bostedets svar.
 Jeg har efterfølgende modtaget brev af 6. februar 2004 fra Fyns Amt, Handicapafdelingen, Fagligt Kontor.
 Jeg skal herefter meddele følgende:
Ad punkt 4.1. Funktionsniveau Jeg anmodede om at få oplyst hvorledes bostedet fører kontrol med at personalet ikke selv benytter medicinen (misbrug) eller sælger denne videre (omsætning), således at personalet sikres mod eventuelle mistanker herom.
 Amtet har vedrørende denne anmodning oplyst følgende:
Bostedet Munkehatten fører ikke nogen egentlig kontrol.
Det er kun uddannet personale, der med udleveret og registreret systemnøgle har adgang til medicinskabet.
Medicinen doceres af uddannede nattevagter i ugedoseringspakninger.
Apoteket leverer medicin ugentligt.
Det er meget begrænset, hvad der findes på lager på Munkehatten.
Al medicin ordineres og seponeres af Munkehattens lægehus, og medicin modtages og returneres i aflåst kasse fra apoteket.
Det er meget begrænset, hvad der forefindes af medicin, der kan have interesse i forhold til misbrug og omsætning.  Under hensyn til det oplyste om at det er meget begrænset hvad der på Munkehatten findes af omsættelig medicin, tager jeg det oplyste til efterretning.
Jeg bemærker dog at jeg går ud fra at Munkehattens ledelse og Fyns Amt til stadighed er opmærksomme på eventuelle uregelmæssigheder for så vidt angår medicinhåndteringen.
Jeg går endvidere ud fra at bostedet og/eller amtet vil tage skridt til at sikre en mere formaliseret kontrolordning såfremt medicinforholdene på bostedet ændrer sig, herunder hvis bostedet får beboere med behov for anden eller ændret medicin af en karakter hvor misbrug og omsætning er mere nærliggende.
 Jeg betragter hermed inspektionssagen som afsluttet.
Enslydende brev er sendt til Fyns Amt.
Folketingets Retsudvalg og Center for Ligebehandling af Handicappede modtager en kopi af brevet.
 Jeg vedlægger et ekstra eksemplar af dette brev som jeg beder Munkehatten gøre tilgængeligt for Munkehattens beboere og pårørenderepræsentanter.
