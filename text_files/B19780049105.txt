 I henhold til § 776 i lov om rettens pleje, jfr. lovbekendtgørelse nr. 1  

 af 2. januar 1975, som ændret senest ved lov nr. 243 af 8. juni 1978,  

 fastsættes følgende regler om ophold i varetægtsfængsel:
 Indledende bestemmelser.
 § 1.  En varetægtsarrestant er alene undergivet de  

 indskrænkninger, som er nødvendige til sikring af varetægtsfængslingens  

 øjemed eller opretholdelse af orden og sikkerhed i varetægtsfængslet.
Stk. 2.  Kriminalforsorgen skal yde bistand til at  

 begrænse de erhvervsmæssige, sociale og personlige ulemper, som følger af  

 varetægten.
Herudover bør der tilbydes bistand til løsning af andre  

 tilsvarende problemer.
 § 2.  Varetægtsarrestanter anbringes i  

 varetægtsfængsel (arresthus) så vidt muligt på det sted, hvor straffesagen  

 behandles.
 Stk. 2.  Anbringelse i et andet varetægtsfængsel  

 (arresthus) end deer, hvor straffesagen behandles, kan ske efter politiets  

 begæring, eller hvor ganske særlige omstændigheder i øvrigt gør det påkrævet.
 Stk. 3.  Anbringelse uden for varetægtsfængsel  

 (arresthus) kan ske af helbredsmæssige grunde eller i medfør af  

 retsplejelovens § 777.
 Stk. 4.  Nærmere regler om varetægtsarrestanters  

 anbringelse fastsættes af direktoratet for kriminalforsorgen.
 Almindelige regler for opholdet.
 § 3.  Varetægtsarrestanter skal så vidt muligt have  

 adgang til fællesskab.
 Stk. 2.  Retten kan på begæring af politiet bestemme, at  

 en varetægtsarrestant af hensyn til varetægtsfængslingens øjemed skal holdes  

 helt eller delvis isoleret.
Stk. 3.  Når særlige omstændigheder taler derfor, kan  

 institutionens leder bestemme, at varetægtsarrestanten midlertidigt skal have  

 ophold i enrum.
Direktoratet fastsætter regler om adgangen til anbringelse i  

 enrum.
§ 4.  Varetægtsarrestanter kan have deres børn hos sig  

 under varetægtsfængslingen, indtil barnet er fyldt 1 år, hvis det må anses  

 for stemmende med barnets tarv.
Institutionens leder kan give tilladelse til,  

 at barnet forbliver hos arrestanten ud over dette tidspunkt.
 § 5.  Ved indsættelsen skal varetægtsarrestanten  

 orienteres om forholdene i institutionen og vejledes om reglerne for  

 opholdet.
 § 6.  Varetægtsarrestanten gøres bekendt med, hvilket  

 inventar og andet udstyr, der hører til hans opholdsrum.
 Stk. 2.  Direktoratet fastsætter nærmere regler om  

 udstyr m. v. af varetægtsarrestantens opholdsrum og om, hvilken beklædning,  

 linned, toiletartikler m. v., der skal udleveres.
Stk. 3.  I det omfang, det er foreneligt med ordens- og  

 sikkerhedshensyn, har varetægtsarrestanter adgang til at benytte eget tøj og  

 linned samt til at skaffe sig genstande til personligt brug og udstyr af eget  

 opholdsrum.
Nærmere regler herom kan fastsættes af direktoratet.
 § 7.  Direktoratet fastsætter regler om  

 kostforplejningen.
Stk. 2.  I det omfang, det er foreneligt med ordens- og  

 sikkerhedshensyn, har varetægtsarrestanter adgang til selv at skaffe sig  

 levnedsmidler.
Nærmere regler herom fastsættes af direktoratet.
 § 8.  Institutionen sørger for, at  

 varetægtsarrestanter undergives lægeundersøgelse, vaccination og andre  

 forebyggende foranstaltninger, som af sundhedsmæssige hensyn findes påkrævet.
Stk. 2.  Varetægtsarrestanter behandles af  

 institutionens læge.
De skal i nødvendigt omfang undergives  

 speciallægebehandling.
Såfremt det af lægelige grunde findes tilrådeligt,  

 indlægges de på hospital eller overføres til anden institution under  

 kriminalforsorgen med sygeafdeling.
Såfremt politiet ikke af hensyn til  

 efterforskningen modsætter sig det, har arrestanten tillige adgang til at  

 tilkalde sin egen læge.
 Stk. 3.  Varetægtsarrestanter skal følge lægens  

 anvisninger, herunder lade udtage blodprøve og lignende i den udstrækning,  

 det findes påkrævet for at gennemføre en behandling eller en almindelig  

 sundhedskontrol.
 Stk. 4.  I tilfælde af alvorlig sygdom skal  

 varetægtsarrestantens pårørende så vidt muligt underrettes.
 Stk. 5.  Direktoratet fastsætter regler om  

 varetægtsarrestanters adgang til lægeundersøgelse m. v., tandeftersyn og  

 tandbehandling.
 § 9.  Institutionens leder fastsætter almindelige  

 regler om hygiejniske forhold, således at der opretholdes en forsvarlig  

 hygiejnisk standard.
 § 10.  Varetægtsarrestanter kan tilkalde deres præst,  

 menighedsforstander eller andre repræsentanter for anerkendte trossamfund,  

 medmindre politiet af hensyn til efterforskningen modsætter sig sådanne  

 besøg.
 Stk. 2.  Såfremt varetægtsarrestanter ikke af hensyn til  

 efterforskningen eller af ordens- og sikkerhedshensyn er anbragt i enrum,  

 skal de endvidere have adgang til at deltage i gudstjenester, når sådanne  

 afholdes i institutionen.
 Varetægtsarrestanters beskæftigelse.
§ 11.  Varetægtsarrestanter skal tilbydes arbejde  

 eller uddannelse.
De har adgang til selv at skaffe sig beskæftigelse, som på  

 rimelig måde kan foregå i institutionen.
 Stk. 2.  Såfremt varetægtsfængslingen må påregnes at  

 blive af længere varighed, bør det i særlig grad tilstræbes, at der tilbydes  

 beskæftigelse, som er egnet til at afbøde manglende skolemæssige kundskaber  

 eller mangel på erhvervsmæssig eller anden uddannelse.
 § 12.  Såfremt varetægtsarrestanten er beskæftiget ved  

 institutionens foranstaltning, skal den tid, som anvendes hertil, holdes  

 inden for de til enhver tid gældende arbejdstidsnormer på arbejdsmarkedet,  

 herunder eventuelle normer for overarbejde.
 Stk. 2.  Arbejdstiden for varetægtsarrestanter, der er  

 beskæftiget med arbejde, som er nødvendigt for institutionens drift, kan dog  

 henlægges til andre tidsrum, end hvad der i øvrigt gælder for beskæftigelsen  

 i institutionen.
 Stk. 3.  Varetægtsarrestanter, hvis trossamfund forbyder  

 dem at være beskæftiget på visse dage, skal tilbydes beskæftigelse under  

 hensyn hertil.
 § 13.  Direktoratet fastsætter nærmere regler for  

 varetægtsarrestanters beskæftigelse, herunder regler om størrelsen af  

 arbejdspenge samt udbetaling og størrelse af dagpenge.
 Erstatningsansvar.
 § 14.  Det kan pålægges varetægtsarrestanten at betale  

 erstatning for skadevoldelse, som han efter almindelige erstatningsregler er  

 ansvarlig for, herunder såvel skade på person som beskadigelser af  

 institutionens bygninger, maskiner, inventar, bøger, arbejds- og  

 undervisningsmaterialer og andre genstande, der tilhører institutionen.
 Stk. 2.  Erstatningsbeløbet kan indeholdes i  

 overensstemmelse med reglerne i § 35, stk. 3.
 Stk. 3.  § 37 finder tilsvarende anvendelse.
 Stk. 4.  I forbindelse med indeholdelsen skal  

 varetægtsarrestanten oplyses om sin ret til at forlange, at  

 erstatningsspørgsmålet indbringes for domstolene.
 Fritiden.
§ 15.  Varetægtsarrestanter skal i fritiden have  

 passende muligheder for at holde sig orienteret, fx ved avislæsning eller  

 radio- og fjernsynsudsendelser.
Der skal være adgang til lån af bøger og  

 tidsskrifter og så vidt muligt være tilbud om fritidsundervisning og  

 forskellige former for sportsudøvelse.
 Stk. 2.  Institutionens leder fastsætter regler om,  

 hvilke tidsrum varetægtsarrestanterne dagligt kan anvende til fælles  

 fritidsaktiviteter.
§ 16.  Varetægtsarrestanter skal i almindelighed have  

 adgang til dagligt at tilbringe mindst een time i fri luft.
På søn- og  

 helligdage og andre fridage skal der så vidt muligt være adgang til  

 yderligere ophold i fri luft.
 Varetægtsarrestanters almindelige rettigheder og pligter.
§ 17.  Varetægtsarrestanter, der har adgang til  

 fællesskab, skal gennem valgte repræsentanter eller på anden måde have  

 mulighed for at udtale sig om og øve indflydelse på generelle spørgsmål, der  

 angår deres tilværelse i institutionen.
Nærmere regler herom fastsættes af  

 direktoratet.
 § 18.  Varetægtsarrestanter har adgang til at udøve  

 deres almindelige borgerlige rettigheder i det omfang, frihedsberøvelsen ikke  

 i sig selv afskærer dem herfra.
 Stk. 2.  De er i institutionen undergivet  

 straffelovgivningens regler og skal overholde alle bestemmelser, som omfattes  

 heraf.
 Stk. 3.  De skal overholde de bestemmelser, som  

 institutionens leder har fastsat af ordens- og sikkerhedshensyn.
 Stk. 4.  De skal i forhold til personalet og andre  

 indsatte anvende en almindelig god omgangstone og følge personalets  

 anvisninger.
 § 19.  Der skal tilvejebringes sådanne oplysninger,  

 som er af væsentlig betydning for varetægtsarrestantens ophold i  

 institutionen.
Stk. 2.  Der kan ikke uden varetægtsarrestantens  

 samtykke - rettes henvendelse til pårørende eller andre personer uden for  

 kriminalforsorgen, - indhentes oplysninger fra andre offentlige myndigheder end politiet og  

 retsvæsenet med det formål at opnå kendskab til varetægtsarrestantens private forhold.
 § 20.  Varetægtsarrestanter har ret til at modtage og  

 afsende breve.
Stk. 2.  Politiet kan gennemse brevene inden modtagelsen  

 eller afsendelsen.
Politiet skal snarest muligt udlevere eller sende brevene,  

 medmindre indholdet vil kunne være til skade for efterforskningen eller  

 opretholdelse af orden og sikkerhed i institutionen.
Tilbageholdes et brev,  

 skal spørgsmålet, om tilbageholdelsen bør opretholdes, straks forelægges  

 retten til afgørelse.
Opretholdes tilbageholdelsen, skal afsenderen straks  

 underrettes, medmindre dommeren af hensyn til efterforskningen træffer anden  

 bestemmelse.
 Stk. 3.  Varetægtsarrestanter har ret til ukontrolleret  

 brevveksling med retten, forsvareren, justitsministeren, direktøren for  

 kriminalforsorgen og folketingets ombudsmand.
 Stk. 4.  Direktoratet fastsætter nærmere regler om  

 varetægtsarrestanters brevveksling, herunder regler om deres ret til at  

 afsende lukkede breve til andre offentlige myndigheder eller enkeltpersoner  

 end de i stk. 3 nævnte.
 § 21.  Varetægtsarrestanter kan modtage besøg i det  

 omfang, opretholdelse af orden og sikkerhed i institutionen tillader det.
Stk. 2.  Politiet kan af hensyn til  

 varetægtsfængslingens øjemed modsætte sig, at varetægtsarrestanten modtager  

 besøg, eller forlange, at besøg finder sted under kontrol.
Nægter politiet  

 besøg, skal varetægtsarrestanten underrettes herom, medmindre dommeren af  

 hensyn til efterforskningen træffer anden bestemmelse.
Varetægtsarrestanten  

 kan kræve, at politiets afslag på besøg eller krav om kontrol forelægges  

 retten til afgørelse.
Varetægtsarrestanten har altid ret til ukontrolleret  

 besøg af sin forsvarer.
 Stk. 3.  Med den i stk. 2 nævnte begrænsning skal der  

 gives varetægtsarrestanten mulighed for straks efter indsættelsen at  

 underrette sine nærmeste pårørende og så vidt muligt også modtage deres  

 besøg.
 Stk. 4.  Nærmere regler om varetægtsarrestanters  

 modtagelse af besøg fastsættes af direktoratet.
§ 22.  Politiet kan bestemme, at der af hensyn til  

 varetægtsfængslingens øjemed skal foretages andre begrænsninger i en  

 varetægtsarrestants rettigheder.
Varetægtsarrestanten kan forlange  

 spørgsmålet om opretholdelsen af sådanne begrænsninger forelagt retten til  

 afgørelse.
§ 23.  Varetægtsarrestanter kan nægte at modtage besøg  

 af personer, der ikke kommer som led i udøvelsen af offentligt hverv.
De må  

 ikke mod deres ønske medvirke ved gennemførelse af besøg i institutionen, ved  

 radio- og fjernsynsudsendelser eller lignende.
De kan forlange sig fritaget  

 for at være til stede i lokaliteter, der beses eller inddrages under sådanne  

 arrangementer.
Besøgende kan ikke uden varetægtsarrestantens tilladelse få  

 adgang til hans opholdsrum.
 Stk. 2.  Direktoratet fastsætter nærmere regler om  

 offentlighedens adgang til varetægtsfængsler (arresthuse).
§ 24.  Når særlige omstændigheder taler derfor, kan  

 institutionens leder med politiets samtykke give en varetægtsarrestant  

 udgangstilladelse med ledsager for et kortere tidsrum.
Nærmere regler om  

 udgang fastsættes af direktoratet.
 § 25.  Institutionens personale skal ved en personlig  

 samtale snarest efter indsættelsen give varetægtsarrestanten mulighed for at  

 redegøre for eventuelle problemer af erhvervsmæssig, boligmæssig, økonomisk,  

 familiemæssig og anden personlig karakter.
 Stk. 2.  Foreligger der problemer, til hvis løsning  

 personalet ikke selv kan yde bistand, sættes varetægtsarrestanten i  

 forbindelse med socialforvaltningen eller andre offentlige myndigheder.
 Sagsbehandling, klagevejledning m. v.
 § 26.  Hverken institutionens personale eller andre  

 personer må benyttes til at udforske varetægtsarrestanten.
 § 27.  Væsentlige spørgsmål vedrørende  

 varetægtsarrestantens forhold, herunder beskæftigelse, overførelse til en  

 anden institution, udgang samt bistand til begrænsning af de erhvervsmæssige,  

 sociale og personlige ulemper, der følger af varetægten, skal så vidt muligt  

 behandles af et råd, bestående af funktionærer med tilknytning til  

 institutionen.
Stk. 2.  Institutionens leder fastsætter de nærmere  

 regler om arbejds- og sagsfordeling og om rådets virksomhed.
Rådet består  

 fortrinsvis af funktionærer, som har særligt kendskab til den, hvis forhold  

 skal drøftes.
I drøftelserne kan endvidere deltage lederne af de enkelte  

 personalegrupper og læger, psykologer, præster m. fl. enten som faste  

 mødedeltagere, eller således at de kan tilkaldes i det omfang, det skønnes af  

 betydning.
Stk. 3.  Rådet afgiver indstilling til institutionens  

 leder.
Indstillingen skal være udførligt begrundet og gengive eventuelle  

 divergerende synspunkter.
 Stk. 4.  Institutionens leder træffer afgørelse eller  

 afgiver indstilling til direktoratet på grundlag af indstillingerne fra  

 rådet.
 § 28.  Varetægtsarrestanter, hvis forhold behandles i  

 rådet, skal have adgang til at komme til stede og redegøre for deres  

 synspunkter.
 § 29.  Varetægtsarrestanterne skal snarest muligt  

 gøres bekendt med de afgørelser, der træffes vedrørende deres forhold, og  

 efter anmodning underrettes om begrundelsen for afgørelsen.
 Stk. 2.  I forbindelse med afslag skal  

 varetægtsarrestanten gøres bekendt med adgangen til at forelægge spørgsmålet  

 for direktoratet.
§ 30.  Varetægtsarrestanter skal have adgang til at få  

 institutionens leder eller hans stedfortræder samt andre ledende funktionærer  

 i tale.
Anmodning om samtaler skal imødekommes snarest muligt.
 Stk. 2.  De skal have adgang til samtale med direktøren  

 for kriminalforsorgen samt med de i retsplejelovens § 779 nævnte  

 tilsynsførende, når disse er til stede i institutionen.
§ 31.  Varetægtsarrestanters klager over  

 fængselspersonalets adfærd indgives til vedkommende fængselsinspektør  

 (arrestinspektør) eller til direktoratet.
Har klageren ikke fået medhold,  

 eller er der ikke truffet afgørelse inden 2 uger efter indgivelsen, kan  

 klagen indbringes for retten på det sted, hvor arresthuset  

 (varetægtsfængslet) er beliggende.
 Stk. 2.  Retten kan afvise at iværksætte en  

 undersøgelse, hvis klagen findes åbenbar grundløs, hvis den angår forhold af  

 uvæsentlig betydning, eller hvis den indgives mere end 4 uger efter, at det  

 forhold, som klagen angår, har fundet sted.
 Stk. 3.  Når undersøgelsen er afsluttet, afgiver retten  

 en redegørelse herfor, som sendes til klageren, til den, klagen angår, og til  

 fængselsinspektøren (arrestinspektøren) samt til direktoratet.
 Visitation, anvendelse af sikringsmidler m. v.
§ 32.  Varetægtsarrestanter kan undergives visitation,  

 foretaget af institutionens funktionærer.
Ved visitation forstås en nøje  

 undersøgelse af, hvilke effekter den pågældende har i sin besiddelse i  

 opholdsrummet eller på sin person.
Visitation kan foretages i det omfang, det  

 er nødvendigt af sikkerhedshensyn og til kontrol med, at ordensbestemmelser  

 og andre regler overholdes.
 Stk. 2.  Visitation sker efter regler, der fastsættes af  

 direktoratet.
§ 33.  Såfremt det er nødvendigt for at afværge  

 truende vold, betvinge voldsom modstand eller for at hindre selvmord eller  

 anden selvbeskadigelse, kan varetægtsarrestanten hensættes i særlig  

 sikringscelle, der er godkendt hertil af direktoratet.
Hensættelse i  

 sikringscelle må kun anvendes, når forholdene gør det absolut påkrævet, og  

 når andre lempeligere midler, herunder udelukkelse fra fællesskab, har været  

 forsøgt eller åbenbart vil være utilstrækkelige.
 Stk. 2.  Direktoratet fastsætter nærmere regler om  

 anvendelse af sikringsmidler.
§ 34.  Magtanvendelse over for varetægtsarrestanter må  

 kun finde sted, når det er absolut nødvendigt - for at afværge truende vold, betvinge voldsom modstand eller for at  

 hindre selvmord eller anden selvbeskadigelse, - for at hindre undvigelse eller standse undvegne i tilfælde, hvor der er  

 grund til at tro, at dette ikke kan gennemføres på anden måde, - for at gennemtvinge en påbudt foranstaltning, hvis øjeblikkelige  

 gennemførelse er nødvendig, i tilfælde, hvor varetægtsarrestanten afviser  

 eller forsætligt undlader at følge personalets anvisninger.
 Stk. 2.  De nærmere regler om magtanvendelse fastsættes  

 af direktoratet.
 Disciplinærstraf m. v.
§ 35.  Der kan ikendes varetægtsarrestanten  

 disciplinærstraf i form af strafcelle eller bøde - for overtrædelse af § 18, stk. 2 og 4, og de regler, som direktoratet  

 har fastsat i henhold til § 6, stk. 3, § 7, stk. 2, § 20, stk. 4, § 21, stk.  

 4, og § 24, - for overtrædelse af ordensbestemmelser m. v., som institutionens leder  

 har fastsat, jfr. § 18, stk. 3, og andre regler, som institutionens leder har  

 udfærdiget i henhold til bestemmelser, fastsat af direktoratet, og - i tilfælde, hvor varetægtsarrestanten søger at unddrage sig den  

 fortsatte varetægtsfængsling.
 Stk. 2.  Varigheden af strafcelle fastsættes under  

 hensyn til overtrædelsens art og omfang til et tidsrum af højst 2 uger.
Stk. 3.  Bødebeløbet indeholdes i de arbejdspenge, der  

 tilkommer arrestanten under ophold i varetægtsfængsel eller udståelse af en  

 eventuel påfølgende frihedsstraf.
Indeholdelse kan også foretages i  

 løsladelsesbeløbet.
 Stk. 4.  De i stk. 1 nævnte disciplinærstraffe kan  

 anvendes i forening.
 § 36.  Den disciplinære myndighed er hos  

 institutionens leder eller den, han bemyndiger til på sit ansvar at udøve  

 den.
 Stk. 2.  Institutionslederens disciplinære myndighed  

 ophører, når varetægtsarrestanten løslades.
 Stk. 3.  Overføres varetægtsarrestanten til fortsat  

 varetægtsfængsling i andet arresthus eller i anstalt, overgår  

 disciplinærmyndigheden hertil.
§ 37.  Til brug for disciplinærsagens afgørelse skal  

 der foreligge fyldestgørende indberetninger om de formodede overtrædelser og  

 foretages de nødvendige undersøgelser i sagen, herunder eventuelle  

 afhøringer.
Varetægtsarrestanten skal have lejlighed til at udtale sig.
 Stk. 2.  Om disciplinærsagers gennemførelse og afgørelse  

 gøres notat i en særlig protokol.
 Stk. 3.  Direktoratet fastsætter nærmere regler om  

 gennemførelsen af disciplinær forfølgning, herunder om varetægtsarrestantens  

 rettigheder.
 § 38.  Hvis det efter sagens omstændigheder ikke er  

 påkrævet, at en ikendt disciplinærstraf umiddelbart fuldbyrdes, kan det  

 bestemmes, at fuldbyrdelsen af straffen eller en del af denne udsættes,  

 således at et nærmere bestemt tidsrum, dog højst den resterende del af  

 varetægtstiden, fastsættes som prøvetid.
 Stk. 2.  Når omstændighederne taler derfor, kan der i  

 stedet for ikendelse af disciplinærstraf tildeles en advarsel.
 Stk. 3.  Direktoratet fastsætter regler om anvendelse og  

 fuldbyrdelse af disciplinærstraffe.
 § 39.  Foretages der til opretholdelse af orden og  

 sikkerhed i varetægtsfængslet væsentlige indgreb i varetægtsarrestantens  

 rettigheder, skal det med de fornødne lempelser ske under iagttagelse af  

 reglerne i § 37.
 § 40.  I det omfang, der ikke særskilt er fastsat  

 regler i henhold til § 3, stk. 3, § 6, stk. 2 og 3, § 7, § 8, stk. 5, § 13, §  

 17, § 20, stk. 4, § 21, stk. 4, § 23, stk. 2, § 24, § 32, stk. 2, § 33, stk.  

 2, § 34, stk. 2, § 37, stk. 3, og § 38, stk. 3, gælder med de fornødne  

 lempelser de tilsvarende regler, som direktoratet og institutionens leder har  

 fastsat i henhold til justitsministeriets bekendtgørelse af 21. juni 1973 om  

 fuldbyrdelse af frihedsstraf, tillige for varetægtsarrestanter.
 § 41.  Bestemmelserne i denne bekendtgørelse finder  

 med de fornødne lempelser tillige anvendelse på personer, der er anholdt,  

 eller som i øvrigt er anbragt i varetægtsfængsel (arresthus), uden at dette  

 er sket til udståelse af straf eller afsoning af tvangsbøde eller  

 underholdsbidrag.
 § 42.  Varetægtsarrestanter, der i medfør af  

 retsplejelovens § 777 anbringes i en anstalt for personer, der udstår  

 frihedsstraf eller forvaring, eller i hospital m. v., jfr. straffelovens §§  

 68 og 69, er ikke undergivet bestemmelserne i denne bekendtgørelse.
 Stk. 2.  Varetægtsarrestanter, der i øvrigt opholder sig  

 uden for kriminalforsorgens institutioner, uden at dette sker i medfør af  

 kriminalforsorgens beslutning, er ikke undergivet bestemmelserne i denne  

 bekendtgørelse.
 § 43.  Varetægtsarrestanter skal have adgang til at få  

 udleveret et eksemplar af denne bekendtgørelse og de regler, der er  

 udfærdiget i tilslutning hertil.
 Stk. 2.  Tilsvarende gælder de af Europarådet fastsatte  

 standard minimum regler om behandlingen af indsatte.
 § 44.  Bekendtgørelsen træder i kraft den 1. oktober  

 1978.
 Stk. 2.  Samtidig ophæves anordning nr. 349 af 24.  

 december 1932 angående behandling af varetægtsfanger med senere ændringer.
 Justitsministeriet, den 12. september  

 1978.
