Skriftlig fremsættelse (9. december 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om behandling af personoplysninger.
(Lovforslag nr.
L 147).
 1. Lovforslaget er - med en række  

 ændringer - en genfremsættelse af det lovforslag, der har  

 været fremsat for Folketinget to gange (L 82 fremsat den 30. april 1998  

 og L 44 fremsat den 8. oktober 1998).
 Lovforslaget har til formål at gennemføre en  

 mere tidssvarende generel lovgivning om behandling af personoplysninger til  

 afløsning af den gældende registerlovgivning (lov om offentlige  

 myndigheders registre og lov om private registre m.v.). Lovforslaget bygger i  

 det væsentlige på betænkning nr. 1345/1997 om behandling af  

 personoplysninger, der er afgivet af Udvalget om Registerlovgivningen.
Med lovforslaget tilsigtes det fortsat at sikre et  

 højt beskyttelsesniveau i forhold til den enkelte borger.
Samtidig er  

 det hensigten at skabe en fleksibel ordning, som kan danne rammen om en  

 hensigtsmæssig udnyttelse af den stadig større mulighed for -  

 på baggrund af den teknologiske udvikling - at gøre  

 personoplysninger til genstand for elektronisk behandling.
 Det er endvidere et væsentligt formål med  

 lovforslaget at gennemføre et EF-direktiv fra 1995 om behandling af  

 personoplysninger (direktiv 95/46/EF).
 Der er tale om et ganske omfattende lovforslag, som  

 vedrører et kompliceret retsområde, og som regulerer forhold af  

 betydning for alle dele af det danske samfund.
I forhold til det tidligere lovforslag (L 44) er der  

 foretaget en række ændringer/præciseringer, hvis  

 formål navnlig er at forbedre og tydeliggøre den registreredes  

 retsstilling.
Der henvises til pkt. 4 i lovforslagets almindelige  

 bemærkninger.
 2. De foreslåede regler omfatter først  

 og fremmest behandling af personoplysninger, som helt eller delvis foretages  

 ved hjælp af elektronisk databehandling.
Det er uden betydning, om personoplysningerne indgår  

 i et edb-register.
Lovforslaget har dermed et langt bredere  

 anvendelsesområde end den gældende registerlovgivning, der er  

 begrænset til at omfatte oplysninger, der indgår i registre  

 (navnlig edb-registre).
 Lovforslaget omfatter også en række andre  

 behandlinger, herunder ikke-elektronisk behandling af personoplysninger, der  

 er eller vil blive indeholdt i et register (manuelle registre).
 3. Lovforslaget omfatter som udgangspunkt alle  

 myndigheder, virksomheder m.v., der foretager den form for behandling af  

 personoplysninger, som loven skal gælde for, jf. pkt. 2 ovenfor.
Lovforslaget omfatter således - som noget nyt -  

 også domstolenes behandling af personoplysninger.
Dog gælder de  

 fleste af reglerne i lovforslaget vedrørende den registreredes  

 rettigheder ikke med hensyn til domstolenes behandling af personoplysninger  

 inden for det strafferetlige område.
De foreslåede regler vil også gælde for  

 politiets og anklagemyndighedens behandling af personoplysninger.
For disse  

 myndigheders behandling af oplysninger inden for det strafferetlige  

 område gøres der dog undtagelse med hensyn til nogle af de  

 rettigheder, der tilkommer den registrerede.
 Lovforslaget omfatter ikke behandlinger, der foretages for  

 politiets og forsvarets efterretningstjenester.
 Lovforslaget omfatter (med visse undtagelser  

 vedrørende behandlingssikkerhed og erstatningsansvar) endvidere ikke  

 behandlinger, der er omfattet af lov om massemediers informationsdatabaser.  

 Tilsvarende omfatter lovforslaget (med visse undtagelser vedrørende  

 behandlingssikkerhed og erstatningsansvar) bl.a. ikke de  

 informationsdatabaser, der er nævnt i medieansvarslovens § 1, stk. 1,  

 nr. 1-3. Dette betyder, at den gældende retstilstand vedrørende  

 mediernes behandling af personoplysninger stort set vil blive opretholdt.
Folketinget og institutioner med tilknytning dertil er  

 heller ikke omfattet af lovforslaget.
Under Folketinget er der nedsat et  

 udvalg, der har til opgave at undersøge direktivets betydning for  

 Folketinget med tilknyttede institutioner.
 4. I lovforslaget er der fastsat nærmere  

 regler om, i hvilke tilfælde personoplysninger må behandles, dvs.  

 indsamles, opbevares, registreres, anvendes, videregives m.v.
Lovforslaget indeholder således nogle  

 grundlæggende principper for behandling af personoplysninger og de  

 almindelige behandlingsregler.
Herudover indeholder lovforslaget regler om  

 behandling af oplysninger om strafbare forhold, behandling af oplysninger i  

 retsinformationssystemer og i statistisk og videnskabeligt øjemed.  

 Endvidere indeholder lovforslaget regler om behandling af oplysninger om  

 personnumre, om adresserings- og kuverteringsbureauer, om automatisk  

 registrering af udgående telefonopkald og om overførsel af  

 oplysninger til opbevaring i arkiv.
Lovforslaget viderefører desuden de regler, der i  

 dag gælder om videregivelse til kreditoplysningsbureauer af oplysninger  

 om gæld til det offentlige.
Lovforslaget viderefører (med nogle  

 mindre ændringer) også de regler, der gælder for  

 kreditoplysningsbureauers virksomhed.
 Endelig er der i lovforslaget - som noget nyt - fastsat  

 regler om overførsel af personoplysninger til tredjelande (navnlig til  

 myndigheder, virksomheder m.v. i lande uden for EU).
I lovforslagets § 6, stk. 1, er der fastsat nærmere  

 regler om behandling af »almindelige personoplysninger«, dvs.  

 personoplysninger, der ikke vedrører enkeltpersoner rent private  

 forhold.
De oplysninger, der er omfattet af § 6, stk. 1, kan behandles, hvis  

 der foreligger udtrykkeligt samtykke, eller hvis det er  

nødvendigt af hensyn til nærmere opregnede interesser.
Lovforslagets § 7 vedrører behandling af en  

 række oplysninger om rent private forhold (særligt  

 følsomme oplysninger). Det drejer sig om oplysninger om  

 racemæssig eller etnisk baggrund, politisk, religiøs eller  

 filosofisk overbevisning, fagforeningsmæssige tilhørsforhold  

 samt oplysninger om helbredsmæssige og seksuelle forhold.
Disse  

 oplysninger må som udgangspunkt ikke behandles.
Behandling kan dog ske,  

 hvis der foreligger udtrykkeligt samtykke hertil, eller der foreligger hensyn  

 til nærmere bestemte interesser.
I § 7, stk. 8, er det  

 præciseret, at forvaltningsmyndigheder - som hidtil - ikke må  

 føre edb-registre over enkeltpersoners politiske  

 tilhørsforhold, som ikke er offentligt tilgængelige.
 I lovforslagets § 8 er der - for så vidt angår  

 den offentlige forvaltning og den private sektor - fastsat regler om  

 behandling af de oplysninger om rent private forhold, der ikke er omfattet  

 af § 7, f.eks. væsentlige sociale problemer og strafbare forhold.  

 Reglerne er udarbejdet i lyset af reglerne i den gældende  

 registerlovgivning.
Behandlingsreglerne i lovforslagets §§ 6-8  

 forudsættes i videst muligt omfang administreret på den  

 måde, at der ikke - uden samtykke - registreres og videregives  

 personoplysninger i videre udstrækning end efter den gældende  

 registerlovgivning.
Lovforslaget indebærer således, at den  

 gældende retstilstand om, i hvilke tilfælde offentlige  

 myndigheder uden samtykke kan videregive oplysninger til private om  

 enkeltpersoners rent private forhold, bliver opretholdt.
For så vidt angår forvaltningsmyndigheder, der  

 udfører opgaver inden for det sociale område, indebærer  

 lovforslaget (§ 8, stk. 3) en bedre beskyttelse end den gældende  

 registerlovgivning.
Sociale myndigheders videregivelse af oplysninger om rent  

 private forhold skal således ikke afgøres efter kriterier, der  

 svarer til den gældende registerlovgivning, men efter kriterier, der  

 svarer til reglerne i forvaltningslovens § 28, stk. 2.
 Lovforslaget åbner med andre ord f.eks. ikke op for,  

 at private arbejdsgivere kan indhente oplysninger om jobansøgeres  

 væsentlige sociale problemer, hvis jobansøgeren ikke har givet  

 samtykke til det.
 Med lovforslaget lægges der heller ikke op til  

 ændringer i den gældende retstilstand om, i hvilke tilfælde  

 der må foretages samkøring i den offentlige forvaltning.
Efter lovforslaget videreføres den gældende  

 retstilstand om, hvornår private må behandle oplysninger om  

 personnumre.
Dog åbnes der op for, at oplysninger om personnumre kan  

 behandles med udtrykkeligt samtykke.
 5. Efter lovforslaget får en registreret  

 person en række rettigheder, som betyder, at den  

 pågældendes retsstilling styrkes i forhold til den gældende  

 registerlovgivning.
Den registrerede person får således (som  

 udgangspunkt) ret til at modtage underretning fra den dataansvarlige om, at  

 der indsamles oplysninger om vedkommende, ret til indsigt i forbindelse med, at der behandles  

 oplysninger om vedkommende, herunder ret til at få meddelelse om  

 behandlingens formål, om kategorierne af modtagere af oplysningerne, og  

 tilgængelig information om, hvorfra disse oplysninger stammer, ret til at gøre indsigelse mod, at behandling af  

 oplysninger finder sted, således at behandlingen skal ophøre,  

 hvis indsigelsen er berettiget, ret til at gøre indsigelse mod, at den  

 pågældende undergives afgørelser, der har retsvirkninger  

 for eller i øvrigt berører den pågældende i  

 væsentlig grad, og som alene er truffet på grundlag af  

 elektronisk behandling, ret til at få oplysninger, der er urigtige eller  

 vildledende, berigtiget, slettet eller blokeret, samt i den forbindelse at  

 forlange, at en tredjemand, hvortil oplysningerne om vedkommende er  

 videregivet, underrettes herom, og ret til at klage til vedkommende tilsynsmyndighed over  

 behandling af personoplysninger om den pågældende.
 Herudover opstiller lovforslaget snævre  

 grænser for, i hvilke tilfælde der - uden den enkelte forbrugers  

 samtykke - kan videregives oplysninger om forbrugeren til en anden virksomhed  

 til brug ved markedsføring.
Det kan - kort fortalt - kun ske, hvis der er tale om  

 »generelle kundeoplysninger«.
Oplysningerne må dog ikke videregives,  

 hvis forbrugeren har gjort indsigelse herimod, herunder ved at få  

 registreret i CPR, at han generelt ikke ønsker henvendelser i  

 markedsføringsøjemed.
Virksomheden skal tjekke i CPR, om  

 forbrugeren har frabedt sig henvendelser i  

 markedsføringsøjemed.
Har forbrugeren ikke gjort det, skal  

 virksomheden rette henvendelse til forbrugeren med oplysning om retten til at  

 gøre indsigelse mod videregivelsen og give forbrugeren ret til at  

 gøre indsigelse på en nem måde inden for en frist på  

 14 dage.
Videregivelsen må først finde sted, når  

 14-dagesfristen er udløbet, hvis forbrugeren vel og mærke ikke  

 har gjort indsigelse.
Lovforslaget indeholder ikke længere regler om  

 direkte uanmodet markedsføring.
Sådanne regler vil blive  

 foreslået indsat i markedsføringsloven i forbindelse med  

 implementeringen af fjernsalgsdirektivet (direktiv 97/7/EF om  

 forbrugerbeskyttelse i forbindelse med aftaler vedrørende fjernsalg).  

 Et lovforslag herom vil blive fremsat i januar 2000.
 6. Lovforslaget indeholder regler om  

 behandlingssikkerhed.
 Disse regler indebærer bl.a., at den dataansvarlige  

 skal træffe de fornødne tekniske og organisatoriske  

 foranstaltninger mod, at oplysninger hændeligt eller ulovligt  

 tilintetgøres, fortabes eller forringes samt mod, at de kommer  

 uvedkommende til kendskab, misbruges eller i øvrigt behandles i strid  

 med loven.
Justitsministeren kan fastsætte nærmere regler  

 om sikkerhedsforanstaltningerne.
Dette vil ske med udgangspunkt i den  

 nuværende praksis.
 7. Lovforslaget indeholder en anmeldelsesordning  

 for behandlinger af oplysninger, som foretages for henholdsvis den offentlige  

 forvaltning, private dataansvarlige og domstolene.
Efter den foreslåede anmeldelsesordning skal alle  

 behandlinger som udgangspunkt anmeldes forudgående til vedkommende  

 tilsynsmyndighed.
Desuden skal visse behandlinger tillige kontrolleres inden  

 iværksættelsen.
Det gælder bl.a. behandlinger af  

 oplysninger om enkeltpersoners rent private forhold.
 En række typer af behandlinger, hvor det i  

 betragtning af de behandlede oplysninger ikke er sandsynligt, at de  

 registreredes rettigheder eller frihedsrettigheder krænkes, er dog  

 fritaget for anmeldelse.
 For forvaltningsmyndighederne betyder de foreslåede  

 regler, at der ikke - som i dag - skal udarbejdes registerforskrifter ved  

 oprettelse af registre.
8. Det almindelige tilsyn skal efter lovforslaget  

 varetages af Datatilsynet.
Datatilsynet foreslås organiseret på  

 samme måde, som Registertilsynet er organiseret i dag.
Datatilsynet  

 skal således udgøre én uafhængig myndighed, som  

 består af et råd og et sekretariat.
Datatilsynets opgaver vil i  

 det væsentlige svare til de opgaver, som Registertilsynet har efter den  

 gældende registerlovgivning.
Det foreslås, at Domstolsstyrelsen skal føre  

 tilsyn med domstolenes behandling af personoplysninger vedrørende  

 domstolenes administrative forhold.
Med hensyn til de judicielle funktioner  

 gives der den registrerede mulighed for at appellere dataansvarlige domstoles  

 afgørelser vedrørende behandling af personoplysninger til  

 højere retsinstans (typisk vedkommende landsret).
 9. Lovforslaget indeholder i øvrigt  

 definitioner af en række databeskyttelsesretlige begreber, regler om  

 erstatnings- og strafansvar samt afsluttende bestemmelser, herunder  

 ikrafttrædelsesbestemmelser m.v.
Det foreslås, at loven træder i kraft dagen  

 efter bekendtgørelsen i Lovtidende.
Dette skal ses i lyset af, at  

 direktivet om behandling af personoplysninger skulle have været  

 implementeret senest den 24. oktober 1998.
 10. Samlet er det min opfattelse, at der med  

 reglerne i lovforslaget opnås den rette balance mellem på den ene  

 side hensynet til at sikre borgernes privatliv og personlige integritet og  

 på den anden side hensynet til at bevare og udbygge en effektiv  

 offentlig administration og et privat erhvervsliv, som ikke  

 pålægges unødige byrder.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til det høje  

 Tings velvillige behandling.
