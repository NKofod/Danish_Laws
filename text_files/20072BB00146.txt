Fremsat den 12. juni 2008 af John Dyrby Paulsen (S) og Nick Hækkerup (S) Forslag til folketingsbeslutning om skattefritagelse for udsendte danske soldater Folketinget pålægger regeringen at søge opbakning i forsvarsforligskredsen til at gøre udsendte danske soldaters løn skattefri i lighed med det, der i dag gælder for andre udstationerede personalegrupper.
Bemærkninger til forslaget De danske soldater yder på vegne af Danmark en stor og uundværlig indsats, når de er udsendt i tjeneste  og de gør det ofte med livet som indsats.
De enkelte soldater gør et prisværdigt og nødvendigt stykke arbejde for, at Danmark kan deltage i løsningen af vigtige internationale konflikter og leve op til sine internationale forpligtelser.
Soldater betaler skat af deres grundløn og af de fleste tillæg, de opnår, hvorimod en række andre personalegrupper har skattefrihed, når de udsendes af den danske stat.
Her er der også tale om medarbejdere, der gør en prisværdig indsats for den danske stat, og som også må lide en række afsavn ved at være udsendt i forskellige verdensdele.
Det er for forslagsstillerne umiddelbart uforståeligt, at de samme betingelser om mulighed for skattefritagelse ikke gælder for de danske soldater, som risikerer deres liv under tjeneste for den danske stat.
Ordentlige skatteforhold, der sidestiller soldaterne med andre personalegrupper, der er udsendt af den danske stat, vil både kunne fungere som en anerkendelse fra samfundets side og kunne yde et bidrag til at løse de rekrutterings- og fastholdelsesproblemer, forsvaret står over for i dag.
Bl.a. fastholdelses- og rekrutteringsproblemer har betydet, at forsvaret i praksis ikke har kunnet leve op til det, der blev aftalt i forsvarsforliget om at have 2.000 mennesker til rådighed for internationale opgaver.
I dag har Danmark godt 1.100 personer udsendt på internationale opgaver.
Den løn, de udsendte danske soldater får, består i dag af både en skattepligtig og en skattefri del.
Soldaterne modtager dels en grundløn og en række tillæg, der er skattepligtige, dels et udetillægslignende tillæg, der er skattefrit.
Skattefritagelse vil betyde, at soldaternes udbetalte løn vil forøges betydeligt.
Skattefritagelse er i dag efter ligningslovens § 33 A en mulighed for udstationerede offentligt ansatte.
Dog skal en række betingelser være opfyldt.
Bl.a. gælder en række betingelser, som de danske soldater ofte ikke opfylder.
Der er umiddelbart flere modeller for at give soldaterne skattefrihed.
En mulighed kunne f.eks. være, at der indføres en undtagelse i reglerne, så de udsendte soldater ikke behøver at leve op til betingelserne i § 33 A for at opnå skattefritagelse.
 Forslagsstillerne foreslår, at Forsvarsministeriet i samarbejde med forligspartierne bag forsvarsforliget udarbejder en konkret model for skattefritagelse.
 Statens årlige provenutab vil med forslaget udgøre mellem 130 og 170 mio. kr.  afhængigt af, præcis hvilket lønniveau de udsendte soldater befinder sig på, og afhængigt af, hvad modregningen for tabte fradragsrettigheder vil være.
Det foreslås, at forslaget finansieres inden for forsvarsrammen.
I det gældende forsvarsforlig indgik som aftalepunkt, at forsvaret skal opstille rammer, der sikrer 2.000 deployerbare styrker.
Det tal er i praksis ikke nået.
De penge, der er sparet herved, kan eventuelt bruges på at finansiere forslaget.
Forslagsstillerne foreslår, at Forsvarsministeriet og forligspartierne i forsvarsforliget udarbejder en model for, hvordan de berørte personalegrupper afgrænses.
En mulighed kunne være at benytte den opgørelse af »udsendte medarbejdere«, der foretages af Hærens Operative Kommando.
Skriftlig fremsættelse John Dyrby Paulsen (S):
 Forslag til folketingsbeslutning om skattefritagelse for udsendte danske soldater.
(Beslutningsforslag nr.
B 146).
