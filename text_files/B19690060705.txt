 I henhold til § 10, stk. 3 og stk. 4, i lov om investeringsfonds, jfr.  

 lovbekendtgørelse af 12. december 1969 samt til § 29R, stk. 2, i lov om  

 skattemæssige afskrivninger, jfr. lovbekendtgørelse af 23. december 1969,  

 bestemmes følgende:
 § 1.  Amtsligningsinspektoraterne,  

 amtsskatteinspektoratet for Sorø amt og skattedirektoraterne i København,  

 Frederiksberg og Gentofte kommuner bemyndiges til at udøve de  

 finansministeren tilkommende beføjelser til, hvor en erhvervsvirksomhed  

 afhændes eller ophører, at tillade, at en henlæggelse til investeringsfond  

 opretholdes på de oprindelige vilkår, (investeringsfondslovens § 10, stk. 3)  

 samt til, hvor indehaveren af en erhvervsvirksomhed dør, at tillade en  

 efterlevende ægtefælle, der hensidder i uskiftet bo, eller i tilfælde af  

 skifte en enearving dels at overtage de af afdøde foretagne henlæggelser til  

 investeringsfond (investeringsfondsloven § 10, stk. 4), dels at indtræde i  

 afdødes stilling med hensyn til de af afdøde påbegyndte forskudsafskrivninger  

 (afskrivningslovens § 29R, stk. 2).
 § 2.  Ansøgning om opretholdelse eller overtagelse af  

 investeringsfondshenlæggelser samt fortsættelse af forskudsafskrivninger i  

 henhold til de nævnte bestemmelser indgives til det amtsligningsinspektorat  

 (amtsskatteinspektorat) eller skattedirektorat, inden for hvis område  

 ansøgeren har bopæl.
 § 3.  De af de nævnte myndigheder trufne afgørelser  

 kan indbringes for finansministeriet (skattedepartementet).
 § 4.  Bekendtgørelsen træder i kraft den 1. januar  

 1970.
 Finansministeriet, den 29. december  

 1969.
 Poul Møller.
