 Direktoratet meddelte i december 1984, at et medlem skulle  

 tilbagebetale 96.375 kr. samt svigsslettes.
 Den 9. februar 1989 afsagde Københavns Byret dom, hvorefter  

 tilbagebetalingskravet blev nedsat til 6.595 kr., og ankenævnet ophævede  

 herefter svigsslettelsen.
 Den 8. marts 1990 fremsatte medlemmet krav om efterbetaling af  

 dagpenge før årene 1984 til 1987.
Ankenævnet fandt, at medlemmets efterbetalingskrav først opstod ved  

 afsigelsen af dom den 9. februar 1989, hvorfor en forældelsesfrist først  

 begyndte at løbe denne dato.
Da kravet var rejst den 8. marts 1990, d.v.s.  

 ca. 1 år efter at retsgrundlaget for efterbetalingsbeløbet var opstået, var  

 ingen del af kravet forældet.
 Direktoratet for Arbejdsløshedsforsikringen traf den 18. december 1984  

 bl.a. afgørelse om, at et medlem i forbindelse med udviste forhold i 1980 og  

 1981 skulle tilbagebetale brutto 96.375 kr. i arbejdsløshedsdagpenge.  

 Endvidere skulle medlemmet slettes som medlem af arbejdsløshedskassen for  

 svig.
 Direktoratet udtalte den 8. september 1988, at det tidligere medlem af  

 Funktionærernes og Servicefagenes Arbejdsløshedskasse kunne optages som nyt  

 medlem af Kommunalarbejdernes Arbejdsløshedskasse.
 Københavns Byret afsagde den 9. februar 1989 dom om, at  

 tilbagebetalingskravet udgjorde 6.595 kr.
 Medlemmets advokat fremsatte den 8. marts 1990 over for Funktionærernes og  

 Servicefagenes Arbejdsløshedskasse krav om efterbetaling af  

 arbejdsløshedsdagpenge for perioden 18. december 1984 til 11. juli 1985, ialt  

 29 1/2 uger samt for perioden 17. oktober 1986 til 1. november 1987 bortset  

 fra 2 uger, d.v.s. for 42 uger.
 Funktionærernes og Servicefagenes Arbejdsløshedskasse anmodede  

 direktoratet om at oplyse, om medlemmet i den periode, sagen havde verseret,  

 ville være dagpengeberettiget, såfremt arbejdsløshedsforsikringslovens regler  

 herom i øvrigt var opfyldt, samt om en evt. efterbetaling skulle foretages af  

 Funktionærernes og Servicefagenes Arbejdsløshedskasse eller af  

 Kommunalarbejdernes Arbejdsløshedskasse.
På baggrund af den afsagte dom fastsatte ankenævnet den 29. maj 1990  

 tilbagebetalingskravet til 6.595 kr.
Endvidere ophævede nævnet  

 svigsslettelsen og anmodede direktoratet om som 1. instans at tage stilling  

 til, om der burde pålægges medlemmet en anden sanktion i henhold til  

 arbejdsløshedsforsikringsloven.
 Direktoratet lagde til grund, at tilbagebetalingsbeløbet, 6.595 kr.,  

 opstod som følge af, at medlemmet i perioden 27. marts til 10. april 1980  

 havde modtaget arbejdsløshedsdagpenge med urette, ialt brutto 3.445 kr., idet  

 medlemmet tillige modtog sygedagpenge uden at oplyse herom på dagpengekort,  

 samt modtog arbejdsløshedsdagpenge, 3.151 kr., med urette som følge af  

 ufyldestgørende begrundet arbejdsophør i april 1980 uden at oplyse  

 arbejdsløshedskassen herom, uagtet medlemmet ved sin underskrift på  

 dagpengekortene havde erklæret, at eventuelle arbejdsophør var fyldestgørende  

 begrundet.
På baggrund heraf fandt direktoratet, at ovennævnte forhold måtte  

 tilregnes medlemmet som svigagtige, hvilket medførte, at medlemmet skulle  

 gennemgå 480 timers effektiv karantæne beregnet på følgende måde  

 (tilbagebetalingskrav 6.595 kr. : omregningssats 58,90 x 5 = 478,59, som  

 forhøjes til 480, jf. arbejdsløshedsforsikringslovens § 87, stk. 1, og  

 direktoratets cirkulære af 19. februar 1987 vedrørende retningslinier for  

 idømmelse af sanktion i henhold til arbejdsløshedsforsikringslovens § 87,  

 stk. 1 og 3.) For så vidt angik efterbetaling af arbejdsløshedsdagpenge efter  

 svigsslettelsestidspunktet den 18. december 1984, kunne direktoratet  

 godkende, at der efterbetaltes medlemmet arbejdsløshedsdagpenge for ledige  

 perioder på grundlag af medlemmets tro- og loveoplysninger på  

 dagpengekortene, dog ikke ud over 5 år tilbage fra kravets fremsættelse pr.  

 8. marts 1990 og på betingelse af, at arbejdskravet i  

 arbejdsløshedsforsikringslovens § 55 var opfyldt, samt at medlemmet iøvrigt  

 skønnedes at have været til rådighed for arbejdsmarkedet, jf.  

 arbejdsløshedsforsikringslovens § 62, samt at skyldigt  

 arbejdsløshedskassekontingent var afregnet.
Det var direktoratets opfattelse, at den foretagne nyoptagelse i  

 Kommunalarbejdernes Arbejdsløshedskasse ved direktoratets godkendelse af 8.  

 september 1988 efter ophævelse af svigsslettelsen ville være at betragte som  

 overflytning.
Dette medførte, at det var Funktionærernes og Servicefagenes  

 Arbejdsløshedskasse, der skulle foretage efterbetaling efter ovenstående  

 retningslinier.
Medlemmets advokat klagede over, at direktoratet havde fastsat en  

 svigssanktion, hvilket var i strid med den afsagte dom.
Endvidere klagede  

 advokaten over, at der var fastsat en forældelsesfrist på 5 år, uanset at  

 sagen først kom frem i 1983 på grundlag af forhold i 1980-81. Denne  

 forsinkelse, der ikke kunne tilregnes medlemmet, måtte tillægges  

 forældelsesfristen.
Direktoratet bemærkede til det af advokaten anførte, at medlemmet ved  

 dommen var blevet dømt til at tilbagebetale uretmæssigt modtagne dagpenge,  

 ialt brutto 6.595 kr.
Denne fejludbetaling lå til grund for direktoratets  

 sanktionsfastsættelse.
Direktoratet delte således ikke advokatens opfattelse.
For så vidt advokaten havde klaget over, at direktoratet havde fastsat en  

 forældelsesfrist på 5 år ved efterbetaling af arbejdsløshedsdagpenge, kunne  

 direktoratet oplyse, at direktoratet havde fastholdt, at medlemmets krav på  

 dagpenge måtte afgøres dels efter arbejdsløshedsforsikringslovens regler og  

 dels i lyset af 1908-lovens forældelsesfrister.
Denne del af klagen havde  

 direktoratet oversendt til Arbejdsministeriet som klageinstans.
 Arbejdsministeriet anmodede ankenævnet om også at tage stilling til  

 forældelsesspørgsmålet.
 Ankenævnet tiltrådte med den af direktoratet givne begrundelse den idømte  

 svigssanktion.
Med hensyn til medlemmets efterbetalingskrav fandt nævnet, at kravet først  

 opstod ved afsigelsen af dommen den 9. februar 1989, hvorfor en  

 forældelsesfrist først begynder at løbe denne dato.
Da kravet er rejst den 8.  

 marts 1990, d.v.s. ca. 1 år efter at retsgrundlaget for efterbetalingsbeløbet  

 er opstået, er ingen del af kravet forældet.
 For så vidt ændrede ankenævnet Direktoratet for  

 Arbejdsløshedsforsikringens afgørelse.
