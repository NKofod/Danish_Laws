 I henhold til § 37, stk. 3, og § 38, stk. 3, i justitsministeriets  

 bekendtgørelse af 12. september 1978 om ophold i varetægtsfængsel fastsættes  

 følgende regler om anvendelse og fuldbyrdelse af disciplinærstraf over for  

 varetægtsarrestanter og om disciplinærsagers gennemførelse:
§ 1.  Som disciplinærstraf anvendes bøde (inddragelse  

 af arbejdspenge) eller strafcelle.
I forbindelse med betinget strafcelle kan  

 bøde anvendes.
 § 2.  Bødens størrelse fastsættes under hensyn til  

 overtrædelsens art og omfang til et beløb, der i det enkelte tilfælde ikke  

 overstiger 1 uges arbejdsfortjeneste, beregnet på grundlag af arbejdspengenes  

 normalsats.
 Stk. 2.  Bøde indeholdes i de arbejdspenge, der  

 tilkommer arrestanten under ophold i varetægtsfængsel eller udståelse af en  

 eventuel påfølgende frihedsstraf, og kan tillige fradrages i  

 løsladelsesbeløbet.
 § 3.  Varigheden af strafcelle fastsættes under hensyn  

 til overtrædelsens art og omfang til et tidsrum af højst 2 uger.
 Stk. 2.  Strafcelle kan dog ikke ikendes i mere end 1  

 uge, medmindre der foreligger undvigelse, forsøg herpå eller grovere  

 disciplinærforseelse i øvrigt.
 § 4.  Hvis det efter sagens omstændigheder ikke er  

 påkrævet, at en ikendt disciplinærstraf umiddelbart fuldbyrdes, kan det  

 bestemmes, at fuldbyrdelsen af straffen eller en del af denne udsættes,  

 således at et nærmere bestemt tidsrum, dog højst den resterende del af  

 varetægtstiden, fastsættes som prøvetid.
 Stk. 2.  Når omstændighederne taler derfor, kan der i  

 stedet for ikendelse af disciplinærstraf tildeles en advarsel.
§ 5.  Hvis der er begrundet formodning om, at en  

 varetægtsarrestant har overtrådt bestemmelser, der må antages at medføre  

 disciplinærstraf af strafcelle, kan han midlertidigt anbringes i  

 forhørscelle, hvis det er nødvendigt af hensyn til undersøgelsens  

 gennemførelse.
Er beslutning truffet af andre end institutionens leder, skal  

 denne snarest underrettes herom.
 Stk. 2.  Varetægtsarrestanten skal snarest muligt  

 orienteres om begrundelsen for anbringelsen og have lejlighed til at udtale  

 sig.
 Stk. 3.  Den tid, en varetægtsarrestant har været  

 anbragt i forhørscelle under disciplinærsagens gennemførelse, fradrages i  

 udståelsen af strafcelle.
 § 6.  Den, der udøver disciplinærmyndigheden, afgør,  

 om disciplinærsagen kan gennemføres på grundlag af den foreliggende  

 indberetning, eller om det af hensyn til klarlæggelse af sagens  

 omstændigheder er påkrævet at indhente yderligere indberetninger eller  

 foretage afhøringer af personale eller indsatte.
 Stk. 2.  Disciplinærsager skal altid behandles hurtigst  

 muligt.
§ 7.  Disciplinærsager om ikendelse af bøder kan  

 gennemføres uden varetægtsarrestantens tilstedeværelse, dersom overtrædelsen  

 umiddelbart har kunnet konstateret, eller sagens omstændigheder i øvrigt må  

 anses for fuldt klarlagt.
I så fald skal varetægtsarrestanten skriftligt  

 underrettes om, hvilken afgørelse der agtes truffet og om adgangen til at  

 udtale sig i sagen.
Stk. 2.  Gennemførelse af sagen uden  

 varetægtsarrestantens tilstedeværelse forudsætter, at han ikke ønsker at  

 udtale sig i sagen.
Hvis han ønsker at få lejlighed hertil, gennemføres  

 disciplinærsagen efter reglerne i § 8.
Stk. 3.  Om disciplinærsagens gennemførelse gøres et  

 notat i en særlig protokol.
Notatet skal indeholde en gengivelse af det  

 indberettede, oplysning om, hvilke bestemmelser der er overtrådt og oplysning  

 om afgørelsen.
I notatet skal det anføres, at varetægtsarrestanten er  

 underrettet om adgangen til at udtale sig.
 § 8.  I disciplinærsager i øvrigt gøres  

 varetægtsarrestanten bekendt med, hvad der er indberettet, og orienteres i  

 hovedtræk om, hvad der måtte være fremkommet under eventuelle afhøringer i  

 sagen.
 Stk. 2.  Afgørelsen træffes under varetægtsarrestantens  

 tilstedeværelse, efter at han har haft lejlighed til at udtale sig.
 Stk. 3.  Alle afhøringer skal overværes af en af  

 institutionens funktionærer.
Stk. 4.  Om disciplinærsagens gennemførelse gøres notat  

 i en særlig protokol.
Notatet skal indeholde en gengivelse af det  

 indberettede og de afgivne forklaringer, der skal protokolleres, medens  

 vedkommende er til stede.
Protokollatet søges affattet således, at det kan  

 godkendes af den pågældende.
Notatet skal endvidere indeholde oplysning om,  

 hvilke bestemmelser der anses overtrådt, på hvilket grundlag dette anses for  

 bevist og oplysning om afgørelsen.
 § 9.  Hvis varetægtsarrestanten ikke ønsker at give  

 møde i anledning af en disciplinærsag, kan sagen gennemføres uden hans  

 tilstedeværelse.
 Stk. 2.  Varetægtsarrestanten skal underrettes om  

 afgørelsen.
 Stk. 3.  Der gøres notat om disciplinærsagen i  

 overensstemmelse med reglerne i § 8, stk. 4, med tilføjelse om, at  

 varetægtsarrestanten ikke har ønsket at give møde.
§ 10.  Varetægtsarrestanten skal efter anmodning have  

 udleveret udskrift af notatet om disciplinærsagen.
Oplysninger kan dog  

 udelades i det omfang, hensynet til institutionens sikkerhed eller til  

 enkeltpersoner klart tilsiger det.
 § 11.  Varetægtsarrestanter, der hensættes i  

 forhørscelle eller udstår strafcelle, anbringes i opholdsrum på særlig  

 afdeling eller eget opholdsrum.
Stk. 2.  Varetægtsarrestanter, der hensættes i  

 forhørscelle eller strafcelle, er udelukket fra alt fællesskab i  

 institutionen.
Der er i almindelighed adgang til dagligt at tilbringe mindst  

 1 time i fri luft.
Der er endvidere adgang til deltagelse i gudstjeneste i  

 institutionen, medmindre sikkerhedshensyn taler derimod.
 Stk. 3.  Varetægtsarrestanten skal tilbydes  

 beskæftigelse, som kan udføres i enrum.
Stk. 4.  Varetægtsarrestanten er ikke undergivet andre  

 begrænsninger end dem, der følger af udelukkelsen fra fællesskab.  

 Institutionens leder kan dog fastsætte generelle begrænsninger med hensyn til  

 medtagelse af egne effekter i tilfælde, hvor udståelse af strafcelle finder  

 sted i særlig afdeling.
Der kan endvidere fastsættes særlige begrænsninger  

 med hensyn til, hvilke effekter den pågældende kan have hos sig i tilfælde,  

 hvor udståelse af strafcelle finder sted, medens den pågældende er anbragt i  

 enrum efter rettens bestemmelse.
 § 12.  Ved hvert kvartals udløb afgiver institutionens  

 leder indberetning til direktoratet om ikendte disciplinærstraffe.  

 Indberetning sker på særlige skemaer (D.f.k. 101 og 102).
 § 13.  Cirkulæret træder i kraft den 1. oktober 1978.
 Direktoratet for kriminalforsorgen, den  

 13. september 1978.
H.
H.
Brydensholt /J.
Waagensen (Til Københavns fængsler, anstalten ved Herstedvester og arresthusene).
