Betænkning afgivet af Miljø- og Fødevareudvalget den 22. april 2021 Betænkning over Forslag til lov om ændring af lov om aflivning af og midlertidigt forbud mod hold af mink og lov om Miljø- og Fødevareklagenævnet (Udvidelse af kredsen af kompensationsberettigede følgeerhverv, regler om krav om miljøtilladelser m.v., regler om ansøgning, frister og dokumentationskrav, regler om statens overtagelse af erstattede aktiver og adgang til nedrivning og bortskaffelse m.v., regler om klageadgang og søgsmålsfrister m.v.) [af ministeren for fødevarer, landbrug og fiskeri (Rasmus Prehn)]:
1. Ændringsforslag Ministeren for fødevarer, landbrug og fiskeri har stillet 16 ændringsforslag til lovforslaget.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsorden § 13, stk. 1, således at 3. behandling kan finde sted tidligere end 2 dage efter 2. behandling.
3. Indstillinger Et flertal i udvalget (S, V, DF, SF, RV og LA) indstiller lovforslaget til vedtagelse med de stillede ændringsforslag.
Et mindretal i udvalget (KF og Susanne Zimmer (UFG)) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Et andet mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
Et tredje mindretal i udvalget (NB) vil ved 3. behandling af lovforslaget redegøre for sin stilling til lovforslaget.
Mindretallet vil stemme for ændringsforslag nr. 1-7 og 10-16 og vil ved 2. behandling af lovforslaget redegøre for sin stilling til ændringsforslag nr. 8 og 9.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af ministeren for fødevarer, landbrug og fiskeri, tiltrådt af et flertal (udvalget med undtagelse af EL):
 1) I undertitlen indsættes efter »erstattede«: »eller kompenserede«.
[Præcisering af lovforslagets undertitel] Til § 1 2) I den under nr. 1 foreslåede ændring af § 6, stk. 5, indsættes efter »8 b«: »og § 8 e, stk. 2«.
[Konsekvensændring og udvidelse af bemyndigelsen som følge af ændringsforslag nr. 14] 3) Efter nr. 1 indsættes som nyt nummer:
»01. I § 8, stk. 3, indsættes efter »regler om«: »fuldstændig«, og »herunder erstatning og« ændres til: »herunder fuldstændig«.« [Sproglig præcisering] 4) I det under nr. 2 foreslåede § 8, stk. 3, 2. pkt., indsættes efter »ydes«: »fuldstændig«.
[Sproglig præcisering] 5) I det under nr. 3 foreslåede § 8, stk. 4, indsættes efter »stk. 3«: »og § 8 e, stk. 1«.
[Udvidelse af bemyndigelsen om godkendelser og tilladelser efter anden lovgivning som følge af ændringsforslag nr. 14] 6) I den under nr. 4 foreslåede ændring af § 8, stk. 4, 1. pkt., der bliver stk. 5, 1. pkt., indsættes før », herunder«: », § 8 d og § 8 e, stk. 1«, og »revisorattestation« ændres til: »erklæring fra en godkendt revisor«.
[Korrektion af ordet revisorattestation og præcisering af bemærkningerne hertil og konsekvensændring og udvidelse som følge af ændringsforslag nr. 14] 7) Det under nr. 5 foreslåede § 8, stk. 8, udgår.
 Stk. 9 bliver herefter stk. 8.
[Udeladelse af regel om, at aftaler om overdragelse af krav på erstatning m.v. er ugyldige] Af ministeren for fødevarer, landbrug og fiskeri, tiltrådt af et flertal (udvalget med undtagelse af EL og NB):
 8) I det under nr. 5 foreslåede § 8, stk. 9, der bliver stk. 8, indsættes efter »stk. 3, «: »og § 8 e, stk. 1,«, og efter »rettighedshavere« indsættes: », om samtykke fra rettighedshavere og om det tidspunkt, som skal danne grundlag for værdiansættelsen af rettigheder«.
[Udvidelse af bemyndigelsen til at omfatte regler om samtykke og tidspunktet for værdiansættelse af rettigheder samt udvidelse som følge af ændringsforslag nr. 14] 9) I den under nr. 5 foreslåede ændring af  § 8 indsættes som stk. 9:
»Stk. 9. Ministeren for fødevarer, landbrug og fiskeri kan fastsætte regler om statens betaling af renter af krav på erstatning eller kompensation fastsat efter regler udstedt i medfør af § 8, stk. 3, og § 8 e, stk. 1, herunder om rentens fastsættelse.« [Bemyndigelse til at fastsætte regler om statens betaling af renter] Af ministeren for fødevarer, landbrug og fiskeri, tiltrådt af et flertal (udvalget med undtagelse af EL):
 10) I den under nr. 6 foreslåede § 8 a affattes stk. 4, 2. pkt., således:
»Ministeren kan endvidere fastsætte regler om, at staten ikke erhverver ret til visse aktiver som nævnt i stk. 2 og 3, herunder efter anmodning fra den enkelte minkavler eller følgeerhvervsvirksomhed, og om fradrag i opgørelsen af erstatningen eller kompensationen som følge heraf.« [Ændring og udvidelse af bemyndigelsen til at fastsætte regler om, at staten ikke erhverver ret til visse aktiver og om fradrag i opgørelsen af erstatningen eller kompensationen som følge heraf] 11) I den under nr. 6 foreslåede § 8 a indsættes som stk. 5:
»Stk. 5. Ministeren for fødevarer, landbrug og fiskeri kan fastsætte regler om, at der som vilkår for, at staten ikke erhverver ret til visse aktiver, jf. stk. 4, 2. pkt., vedtages en deklaration på ejendommen eller dele af denne, hvorfra virksomheden har været drevet, hvorefter der for fremtiden ikke kan drives minkproduktion og pelseri på ejendommen.« [Mulighed for tinglysning af deklaration om, at der ikke må drives minkproduktion eller minkrelateret virksomhed på ejendom, herunder som følge af ændringsforslag nr. 10] 12) I den under nr. 6 foreslåede § 8 c indsættes i stk. 1 efter »§ 8, stk. 3,«: »og § 8 e, stk. 1,«.
[Konsekvensændring og udvidelse af bemyndigelsen som følge af ændringsforslag nr. 14] 13) I den under nr. 6 foreslåede § 8 d indsættes efter »§ 8, stk. 3«: », og § 8 e, stk. 1«.
[Konsekvensændring og udvidelse af bemyndigelsen som følge af ændringsforslag nr. 14] 14) I nr. 6 indsættes som § 8 e:
»§ 8 e.
Ministeren for fødevarer, landbrug og fiskeri kan fastsætte regler om, at staten på begæring fra den enkelte minkavler eller følgeerhvervsvirksomhed ud over erstatning og kompensation, der fastsættes efter regler udstedt i medfør af § 8, stk. 3, kan yde erstatning og kompensation for virksomhed, som ikke på rimelig måde kan omstilles eller videreføres som selvstændig virksomhed.
 Stk. 2. Ved fastsættelsen af erstatning eller kompensation efter regler fastsat i medfør af stk. 1 er det et vilkår for erstatningen eller kompensationen, at staten erhverver ejendomsret til de aktiver, der har været anvendt i virksomheden, og som der ydes erstatning eller kompensation for.
Stk. 3. Ministeren for fødevarer, landbrug og fiskeri kan fastsætte nærmere regler om de forhold, som er omfattet af stk. 2, herunder om, at det er et vilkår for erstatningen eller kompensationen, at modtagere af erstatningen eller kompensationen aktivt skal medvirke til, at staten erhverver de fastsatte rettigheder efter stk. 2.« [Bestemmelse om, at der kan fastsættes regler om erstatning og kompensation for ikkeminkrelateret virksomhed, som ikke på rimelig måde kan omstilles eller videreføres, og om statens erhvervelse af ejendomsret til de erstattede eller kompenserede aktiver m.v.] 15) I de under nr. 7 foreslåede § 10 c, stk. 1, og § 10 d, stk. 1, ændres »§ 8, stk. 5,« til: »§ 8, stk. 5, 2. pkt.,«.
[Præcisering af henvisning] Til § 3 16) I stk. 1 ændres »1. maj 2021« til: »10. maj 2021«.
[Udskydelse af lovens ikrafttræden] Bemærkninger Til nr. 1 Med den foreslåede ændring præciseres undertitlen således, at ordene »eller kompenserede« tilføjes i beskrivelsen af lovforslagets hovedindhold, for så vidt angår regler om statens overtagelse af erstattede eller kompenserede aktiver og adgang til nedrivning og bortskaffelse m.v., hvormed beskrivelsen bliver mere retvisende.
Til nr. 2 Med ændringsforslaget, der er en konsekvens af ændringsforslag nr. 14, indsættes § 8 e, stk. 2, i den foreslåede ændring af § 6, stk. 5, i lov nr. 2185 af 29. december 2020 om aflivning af og midlertidigt forbud mod hold af mink, jf. lovforslagets § 1, nr. 1, hvorefter ministeren for fødevarer, landbrug og fiskeri efter forhandling med vedkommende minister eller vedkommende kommunale organisation kan fastsætte regler om andre offentlige myndigheders eller offentlige institutioners medvirken ved varetagelse af opgaver efter loven, herunder opgaver vedrørende nedrivning, fjernelse og bortskaffelse af aktiver som aktiver nævnt i §§ 8 a, 8 b og § 8 e, stk. 2.
 Med den foreslåede ændring vil bemyndigelsen i lovens § 6, stk. 5, til at fastsætte regler om andre offentlige myndigheders eller offentlige institutioners medvirken ved varetagelse af opgaver efter loven også omfatte opgaver om fjernelse og bortskaffelse af aktiver som nævnt i den foreslåede § 8 e, stk. 2, jf. ændringsforslag nr. 14.
Til nr. 3 Med den foreslåede ændring af § 8, stk. 3, i lov nr. 2185 af 29. december 2020 om aflivning af og midlertidigt forbud mod hold af mink, foretages en sproglig præcisering af bestemmelsen, hvormed det tydeliggøres, at ministeren for fødevarer, landbrug og fiskeri fastsætter regler om fuldstændig erstatning og kompensation som følge af forbuddet mod hold af mink, jf. lovens § 1, stk. 1, herunder fuldstændig kompensation til visse følgeerhverv.
 Hermed bringes ordlyden af bestemmelsen i bedre overensstemmelse med den politiske aftale af 25. januar 2021 mellem regeringen (Socialdemokratiet), Venstre, Radikale Venstre, Socialistisk Folkeparti og Liberal Alliance om erstatning m.v. til minkavlerne og følgeerhverv berørt af covid-19.
 Der foreslås ingen indholdsmæssige ændringer af bemyndigelsens omfang.
Til nr. 4 Med ændringsforslaget foretages en sproglig præcisering i det foreslåede § 8, stk. 3, 2. pkt., jf. lovforslagets § 1, nr. 2, hvormed det tydeliggøres, at ministeren for fødevarer, landbrug og fiskeri fastsætter regler om, at der kan ydes fuldstændig kompensation til følgeerhverv, som udlejer stald- og burkapacitet til minkproduktion i Danmark, og pelserier, som betjener minkproduktion i Danmark.
 Hermed bringes ordlyden af bestemmelsen i bedre overensstemmelse med den politiske aftale af 25. januar 2021 mellem regeringen (Socialdemokratiet), Venstre, Radikale Venstre, Socialistisk Folkeparti og Liberal Alliance om erstatning m.v. til minkavlerne og følgeerhverv berørt af covid-19.
 Der foreslås ingen indholdsmæssige ændringer af bemyndigelsen i det foreslåede § 8, stk. 3, 2. pkt.
Til nr. 5 Med den foreslåede ændring foretages en udvidelse af bemyndigelsen i den foreslåede § 8, stk. 4, jf. lovforslagets § 1, nr. 3, således at ministeren for fødevarer, landbrug og fiskeri også kan fastsætte regler om, at tilladelser eller godkendelser efter anden lovgivning er en betingelse for tildeling og udbetaling af erstatning og kompensation efter regler fastsat i medfør af det foreslåede § 8 e, stk. 1, jf. ændringsforslag nr. 14.
 Den foreslåede udvidelse af bemyndigelsen vil kunne anvendes til i bekendtgørelsesform at fastsætte betingelser om, at erstatning og kompensation kun kan tildeles og udbetales i det omfang, der foreligger de fornødne tilladelser og godkendelser til virksomhed, som erstattes eller kompenseres efter regler fastsat i medfør af det foreslåede § 8 e, stk. 1, herunder kan ministeren fastsætte regler om opgørelse af erstatning og kompensation ved manglende eller mangelfulde tilladelser eller godkendelser.
 Bemyndigelsen kan også anvendes til at fastsætte regler om, på hvilket tidspunkt de pågældende tilladelser skal foreligge, og hvad de skal omfatte for at opnå erstatning og kompensation efter regler fastsat i medfør det foreslåede § 8 e, stk. 1. Ministeren kan herudover anvende bemyndigelsen til at fastsætte regler om, at der i særlige tilfælde kan dispenseres fra kravet om tilladelser eller godkendelser efter anden lovgivning, herunder fastsætte betingelserne for opnåelse af en sådan dispensation.
 Med den foreslåede ændring vil der i forbindelse med en eventuel udmøntning af bemyndigelsen i det foreslåede § 8 e, stk. 1, jf. ændringsforslag nr. 14, samtidig kunne fastsættes regler om, at de erstatnings- og taksationskommissioner, der påtænkes oprettet med hjemmel i lovens § 8, stk. 4, der med lovforslagets § 1, nr. 3, bliver stk. 5, såvel som eventuelle overerstatnings- og taksationskommissioner som led i deres afgørelse af sager om erstatning og kompensation efter regler udstedt i medfør af det foreslåede § 8 e, stk. 1, præliminært skal tage stilling til, om der foreligger de påkrævede og nødvendige tilladelser m.v. og betydningen heraf.
Til nr. 6 Med den foreslåede ændring foretages en korrektion og præcisering i ordlyden af den med lovforslagets § 1, nr. 4, foreslåede ændring af § 8, stk. 4, 1. pkt., i lov nr. 2185 af 29. december 2020 om aflivning af og midlertidigt forbud mod hold af mink, der med lovforslagets § 1, nr. 3, bliver § 8, stk. 5, 1. pkt., således at »revisorattestation« ændres til »erklæring fra en godkendt revisor«.
Det foreslås at ændre ordet »revisorattestation« til udtrykket »erklæring fra en godkendt revisor«, da erklæring er det korrekte begreb at anvende i revisionsmæssige sammenhænge.
Ved anvendelsen af dette udtryk understreges det samtidig, at erklæringen skal afgives af en uddannet statsautoriseret eller registreret revisor.
 Der er med den foreslåede præcisering ikke tilsigtet nogen ændringer i bemyndigelsens anvendelsesområde.
 Med ændringsforslaget foreslås endvidere indsat en henvisning til det foreslåede § 8 e, stk. 1, jf. ændringsforslag nr. 14, i lovens § 8, stk. 4, 1. pkt., der med lovforslagets § 1, nr. 3, bliver stk. 5, 1. pkt., hvorefter der også kan fastsættes regler om behandling af sager efter den foreslåede § 8 e, stk. 1, ligesom der kan fastsættes regler om, at de erstatnings- og taksationskommissioner, der påtænkes oprettet i medfør af § 8, stk. 4, 2. pkt., der med lovforslagets bliver stk. 5, 2. pkt., herunder eventuelle overerstatnings- og taksationskommissioner, også kan behandle sager efter det foreslåede § 8 e, stk. 1.
 Der foreslås desuden indsat en henvisning til det foreslåede § 8 d, jf. lovforslagets § 1, nr. 6, således at det tydeliggøres, at de erstatnings- og taksationskommissioner, der påtænkes oprettet, også vil kunne træffe afgørelse om kompensation for rimelige omkostninger afholdt af minkavlere og følgeerhverv i perioden frem til fastsættelsen af erstatning eller kompensation, i det omfang det findes hensigtsmæssigt at henlægge sådanne sager til erstatnings- og taksationskommissionerne.
Til nr. 7 Med den foreslåede ændring udgår det foreslåede § 8, stk. 8, jf. det fremsatte lovforslags § 1, nr. 5, om, at krav på erstatning og kompensation efter regler fastsat i medfør af § 8, stk. 3, i lov nr. 2185 af 29. december om aflivning af og midlertidigt forbud mod hold af mink, herunder eventuelle krav på forskud på erstatning og kompensation, ikke kan overdrages, før kravet er indtrådt, og at aftaler om sådanne overdragelser er ugyldige.
 Bestemmelsen forslås at udgå for hermed at sikre fortsatte finansieringsmuligheder, ligesom aftaler om transport i forskud på erstatning m.v. kan indgås i forbindelse med indhentning af samtykke fra panthavere, hvorom der henvises til ændringsforslag nr. 8.
 Med den foreslåede ændring vil loven således fortsat ikke regulere spørgsmålet om muligheden for at overdrage krav på erstatning eller kompensation efter regler udstedt i medfør af § 8, stk. 3.
Til nr. 8 Med ændringsforslaget udvides bemyndigelsen i det foreslåede § 8, stk. 9, jf. det fremsatte lovforslags § 1, nr. 5, der med ændringsforslag nr. 6 bliver stk. 8, hvoraf fremgår, at ministeren for fødevarer, landbrug og fiskeri kan fastsætte regler om fordelingen og udbetalingen af erstatning og kompensation som fastsat efter regler udstedt i medfør af § 8, stk. 3, i lov nr. 2185 af 29. december 2020 om aflivning af og midlertidigt forbud mod hold af mink, herunder om erstatningens og kompensationens fordeling mellem rettighedshavere.
Med den foreslåede ændring udvides bemyndigelsen, således at ministeren også kan fastsætte regler om samtykke fra rettighedshavere, og om det tidspunkt, som skal danne grundlag for værdiansættelse af rettigheder.
 Med den foreslåede udvidelse bemyndiges ministeren til at fastsætte regler om, at den ansøgende virksomhed skal indhente samtykke fra pant- og rettighedshavere i forbindelse med udbetalinger af eventuelle krav på forskud på erstatning og kompensation efter regler udstedt i medfør af § 8, stk. 3.
 Det er hensigten, at bemyndigelsen vil blive anvendt til at fastsætte regler om, at den ansøgende virksomhed skal indhente samtykke fra rettighedshavere, som har tinglyste panterettigheder i den minkrelaterede del af virksomheden, i forbindelse med udbetalinger af eventuelle krav på forskud på erstatning og kompensation efter regler udstedt i medfør af lovens § 8, stk. 3.
 Med den foreslåede udvidelse af bemyndigelsen vil der endvidere kunne fastsættes regler om det tidspunkt, som skal danne grundlag for værdiansættelse af rettigheder.
 Det er hensigten, at bemyndigelsen anvendes til at fastsætte regler om, at rettighedshavere bliver kompenseret fuldt ud for forringelsen af pantets værdi opgjort på tidspunktet inden nedslagningen af mink som følge af covid-19. Det vil sige, at det tidspunkt, som skal danne grundlag for værdiansættelse af rettigheder over aktiver, herunder fast ejendom m.v., vil følge samme tidspunkt, som danner grundlag for udmålingen af erstatning og kompensation efter regler fastsat i medfør af § 8, stk. 3, i lov om aflivning af og midlertidigt forbud mod hold af mink.
 Den foreslåede bemyndigelse i § 8, stk. 9, jf. det fremsatte lovforslags § 1, nr. 5, der med ændringsforslag nr. 6 bliver stk. 8, kan desuden anvendes til at fastsætte regler om, at fordelingen af erstatnings- eller kompensationsbeløb mellem rettighedshavere sker i overensstemmelse med den almindelige prioritetsrækkefølge.
 Med den foreslåede ændring af det foreslåede § 8, stk. 9, jf. det fremsatte lovforslags § 1, nr. 5, der med ændringsforslag nr. 6 bliver stk. 8, vil ministeren også kunne fastsætte regler om fordelingen og udbetalingen af erstatning og kompensation efter regler udstedt i medfør af den foreslåede § 8 e, stk. 1, jf. ændringsforslag nr. 14.
 I det omfang der er tale om anmeldelsespligtig statsstøtte, er det en forudsætning for udmøntning af bemyndigelsen til at fastsætte regler, at statsstøtten anmeldes til og godkendes af Europa-Kommissionen, førend reglerne kan sættes i kraft.
Til nr. 9 Med ændringsforslaget foreslås indsat en ny bemyndigelsesbestemmelse som stk. 9 i § 8 i lov nr. 2185 af 29. december 2021 om aflivning af og midlertidigt forbud mod hold af mink, hvorefter ministeren for fødevarer, landbrug og fiskeri kan fastsætte regler om statens betaling af renter af krav på erstatning eller kompensation fastsat efter regler udstedt i medfør af lovens § 8, stk. 3, og den foreslåede § 8 e, stk. 1, jf. ændringsforslag nr. 14, herunder om rentens fastsættelse.
 Den foreslåede bemyndigelse (der indsættes som stk. 9 som konsekvens af ændringsforslag nr. 7) vil kunne anvendes til at fastsætte regler om statens betaling af renter, og der vil herunder kunne fastsættes regler om rentens fastsættelse, bl.a. om rentens størrelse, beregning og periode.
 Det bemærkes, at fastsættelse af regler om statens betaling af renter vil skulle ske efter forhandling med Folketingets partier bag den politiske aftale af 25. januar 2021 om erstatning mv. til minkavlere og følgeerhverv berørt af covid-19.
 I det omfang der er tale om anmeldelsespligtig statsstøtte, er det en forudsætning for udmøntning af bemyndigelsen til at fastsætte regler, at statsstøtten anmeldes til og godkendes af Europa-Kommissionen, førend reglerne kan sættes i kraft.
Til nr. 10 Med ændringsforslaget foreslås en nyaffattelse af det foreslåede § 8 a, stk. 4, 2. pkt., jf. det fremsatte lovforslags § 1, nr. 6, hvorefter ministeren endvidere kan fastsætte regler om, at staten ikke erhverver ret til visse aktiver som nævnt i de foreslåede § 8 a, stk. 2 og 3, herunder efter anmodning fra den enkelte minkavler eller følgeerhverv, og om fradrag i opgørelsen af erstatningen eller kompensationen som følge heraf.
Med den foreslåede affattelse af 2. pkt. kan ministeren fastsætte regler om, at visse aktiver som nævnt i de foreslåede § 8 a, stk. 2 og 3, herunder efter anmodning fra den enkelte minkavler eller følgeerhvervsvirksomhed, ikke overtages af staten og dermed heller ikke erstattes eller kompenseres.
Disse aktiver vil som udgangspunkt være aktiver, som har været anvendt mindre end 50 pct. i minkvirksomheden eller følgeerhvervsvirksomheden.
 Bemyndigelsen vil således kunne udnyttes til at fastsætte regler om, at visse aktiver, der har haft begrænset anvendelse i virksomheder omfattet af den foreslåede § 8 a, herunder efter anmodning fra den enkelte minkavler eller følgeerhvervsvirksomhed som nævnt i § 8 a, stk. 1, ikke overtages og dermed heller ikke erstattes eller kompenseres.
Bemyndigelsen vil også kunne anvendes til at fastsætte regler om, at visse aktiver, som har været anvendt mere end 50 pct. i minkvirksomheden eller følgeerhvervsvirksomheden, uanset § 8 a, stk. 1-3, efter anmodning fra den enkelte minkavler eller følgeerhvervsvirksomhed vil kunne beholdes af minkvirksomheden eller følgeerhvervsvirksomheden mod en reduktion i den samlede erstatning og kompensation svarende til markedsværdien af det pågældende aktiv på tidspunktet for fastsættelsen af erstatningen og kompensationen, idet hele aktivet indgår i opgørelsen af erstatningen eller kompensationen for virksomheden.
For sådanne aktiver vil det ikke være et vilkår for udbetaling af erstatning og kompensation, at staten erhverver ret efter de foreslåede § 8 a, stk. 1-3.
 Det bemærkes, at fastsættelse af sådanne regler vil skulle ske efter forhandling med Folketingets partier bag den politiske aftale af 25. januar 2021 om erstatning m.v. til minkavlere og følgeerhverv berørt af covid-19.
 I det omfang der er tale om anmeldelsespligtig statsstøtte, er det en forudsætning for udmøntning af bemyndigelsen til at fastsætte regler, at statsstøtten anmeldes til og godkendes af Europa-Kommissionen, førend reglerne kan sættes i kraft.
Til nr. 11 Med ændringsforslaget foreslås, at der indsættes et stk. 5 i den foreslåede § 8 a, jf. lovforslagets § 1, nr. 6, hvorefter ministeren for fødevarer, landbrug og fiskeri kan fastsætte regler om, at der som vilkår for, at staten ikke erhverver ret til visse aktiver, jf. den foreslåede nyaffattelse af stk. 4, 2. pkt., jf. ændringsforslag nr. 10, vedtages en deklaration på ejendommen eller dele af denne, hvorfra virksomheden har været drevet, hvorefter der for fremtiden ikke kan drives minkproduktion eller pelseri på ejendommen.
 Deklarationen kan gøres tidsbegrænset.
 Bestemmelsen skal gøre det muligt at sikre ved tinglyst deklaration på ejendommen, at aktiver i form af bygninger og lign., som har været anvendt i minkvirksomheden eller følgeerhvervsvirksomheden omfattet af § 8 a, stk. 1, med mere end 50 pct., som undtagelsesvis beholdes af minkavleren eller følgeerhvervsvirksomheden, ikke kan anvendes i fornyet minkproduktion og/eller pelseri på den ejendom, hvor den pågældende bygning el.lign. befinder sig, og hvorfra virksomheden har været drevet.
 Fødevarestyrelsen vil være påtaleberettiget for sådanne deklarationer.
 Sådanne deklarationer kan tinglyses på ejendommen uden kommunalbestyrelsens godkendelse efter planloven (lov om planlægning, jf. lovbekendtgørelse nr. 1157 af 1. juli 2020).
 Det bemærkes, at fastsættelse af sådanne regler vil skulle ske efter forhandling med Folketingets partier bag den politiske aftale af 25. januar 2021 om erstatning m.v. til minkavlere og følgeerhverv berørt af covid-19.
Til nr. 12 Med ændringsforslaget indsættes »og § 8 e, stk. 1,« i den foreslåede § 8 c, stk. 1, jf. lovforslagets § 1, nr. 6, hvorefter det fremgår af bestemmelsen, at det kan fastsættes som et vilkår for erstatning og kompensation efter regler fastsat i medfør af § 8, stk. 3, og § 8 e, stk. 1, at modtagere af erstatning eller kompensation aktivt skal medvirke til at give de involverede myndigheder og deres repræsentanter adgang til de erstattede eller kompenserede aktiver og den ejendom, hvorpå de befinder sig, med henblik på besigtigelse, nedrivning, bortskaffelse, overtagelse eller anden hermed forbunden aktivitet.
Med den foreslåede ændring vil det således kunne fastsættes som et vilkår for erstatning og kompensation efter regler fastsat i medfør af det foreslåede § 8 e, stk. 1, jf. ændringsforslag nr. 14, at modtagere af erstatning eller kompensation aktivt skal medvirke til at give de involverede myndigheder og deres repræsentanter adgang til de erstattede eller kompenserede aktiver og den ejendom, hvorpå de befinder sig, med henblik på bl.a. besigtigelse, bortskaffelse, overtagelse eller anden hermed forbunden aktivitet.
Manglende overholdelse af vilkår kan føre til, at kravet på erstatning eller kompensation helt eller delvis bortfalder.
 Delvist bortfald kan i visse tilfælde ske for det eller de aktiver, som der ikke kan opnås adgang til m.v. som forudsat i vilkåret.
Til nr. 13 Med ændringsforslaget indsættes », og § 8 e, stk. 1« i den foreslåede § 8 d, jf. lovforslagets § 1, nr. 6, hvorefter det fremgår, at ministeren for fødevarer, landbrug og fiskeri kan fastsætte regler om kompensation for rimelige omkostninger afholdt af minkavlere og følgeerhverv i perioden frem til fastsættelsen af erstatning eller kompensation efter regler fastsat i medfør af § 8, stk. 3, og § 8 e, stk. 1.
 Med den foreslåede ændring vil der således også kunne fastsættes regler om kompensation for sådanne rimelige udgifter, der er afholdt af minkavleren eller følgeerhvervsvirksomheden til sikring af de aktiver, der senere bliver omfattet ved udmålingen af erstatning eller kompensation efter regler fastsat i medfør af det foreslåede § 8 e, stk. 1, jf. ændringsforslag nr. 14, og hvor staten erhverver ret i henhold til det foreslåede § 8 e, stk. 2, jf. ændringsforslag nr. 14.
Til nr. 14 Med ændringsforslaget foreslås der indført en ny bestemmelse som § 8 e i lov nr. 2185 af 29. december 2020 om aflivning af og midlertidigt forbud mod hold af mink.
 Med det foreslåede § 8 e, stk. 1, kan ministeren for fødevarer, landbrug og fiskeri fastsætte regler om, at staten på begæring fra den enkelte minkavler eller følgeerhvervsvirksomhed ud over erstatning og kompensation efter regler udstedt i medfør af § 8, stk. 3, kan erstatte og kompensere virksomhed, som ikke på rimelig måde kan omstilles eller videreføres som selvstændig virksomhed.
Bemyndigelsen vil alene kunne anvendes til at fastsætte regler om, at staten på begæring fra den enkelte minkavler eller følgeerhvervsvirksomhed kan erstatte og kompensere mindre accessorisk virksomhed drevet sammen med minkavlerens virksomhed eller følgeerhvervsvirksomheden, som i konsekvens af nedlukningen af minkvirksomheden eller den minkrelaterede del af følgeerhvervsvirksomheden bliver således beskaffen, at den ikke på rimelig måde kan omstilles, udnyttes eller videreføres som selvstændig virksomhed.
Bemyndigelsen vil ikke kunne anvendes til at yde erstatning og kompensation for fast ejendom, herunder erstatning og kompensation for jord og bygninger.
 Med det foreslåede § 8 e, stk. 2, indføres en bestemmelse om, at det ved fastsættelse af erstatning eller kompensation efter regler fastsat i medfør det foreslåede § 8 e, stk. 1, er et vilkår for erstatningen eller kompensationen, at staten erhverver ejendomsret til de aktiver, der har været anvendt i virksomheden, og som der ydes erstatning eller kompensation for.
 I medfør af det foreslåede stk. 2 erhverver staten således ejendomsret til de aktiver, der har været anvendt i den ikke-minkrelaterede del af virksomheden, herunder løsøre, immaterielle rettigheder og øvrige aktiver, undtagen fast ejendom, som der ydes erstatning eller kompensation for.
Statens ret stiftes ved den endelige fastsættelse af erstatningen eller kompensationen for det eller de pågældende aktiver, det vil sige, når der træffes endelig afgørelse om erstatnings- eller kompensationsbeløbets størrelse, herunder ved endelig dom.
Såfremt der i stedet indgås forlig eller anden aftale, hvori erstatnings- eller kompensationsbeløbet fastsættes, vil kravet være indtrådt som bestemt i forliget eller aftalen.
 Det foreslås med § 8 e, stk. 3, at ministeren for fødevarer, landbrug og fiskeri kan fastsætte nærmere regler om de forhold, som er omfattet af det foreslåede § 8 e, stk. 2, herunder om, at det er et vilkår for erstatningen eller kompensationen, at modtagere af erstatning eller kompensation aktivt skal medvirke til, at staten erhverver de fastsatte rettigheder efter § 8 e, stk. 2.
Med den foreslåede bemyndigelse kan ministeren således fastsætte regler om, at modtagere af erstatning eller kompensation aktivt skal medvirke til overdragelsen af erstattede eller kompenserede aktiver som nævnt i det foreslåede § 8 e, stk. 2, til staten, herunder om udlevering af dokumenter, oplysninger og registreringsattester m.v. vedrørende de overdragne aktiver til staten.
Manglende aktiv medvirken til, at staten erhverver de fastsatte rettigheder, vil kunne medføre helt eller delvist bortfald af kravet på erstatning eller kompensation.
 Det bemærkes, at fastsættelse af sådanne regler vil skulle ske efter forhandling med Folketingets partier bag den politiske aftale af 25. januar 2021 om erstatning m.v. til minkavlere og følgeerhverv berørt af covid-19.
 I det omfang der er tale om anmeldelsespligtig statsstøtte, er det en forudsætning for udmøntning af bemyndigelsen til at fastsætte regler, at statsstøtten anmeldes til og godkendes af Europa-Kommissionen, førend reglerne kan sættes i kraft.
Til nr. 15 Med ændringsforslaget foreslås en teknisk ændring i de foreslåede § 10 c, stk. 1, og § 10 d, stk. 1, jf. lovforslagets § 1, nr. 7, hvormed henvisningen »§ 8, stk. 5« ændres til den mere præcise henvisning: »§ 8, stk. 5, 2. pkt.« Hermed anvendes samme præcise henvisning til § 8, stk. 5, 2. pkt., konsekvent i lovforslaget, når der henvises til de myndigheder, der kan oprettes i medfør af § 8, stk. 4, 2. pkt., i lov nr. lov nr. 2185 af 29. december 2020 om aflivning af og midlertidigt forbud mod hold af mink, der med lovforslagets § 1, nr. 3, bliver § 8, stk. 5, 2. pkt.
Til nr. 16 Med ændringsforslaget udskydes ikrafttrædelsesdatoen fra den 1. maj 2021 til den 10. maj 2021 under hensyntagen til Folketingets behandling af lovforslaget.
5. Udvalgsarbejdet Lovforslaget blev fremsat den 26. marts 2021 og var til 1. behandling den 6. april 2021. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 4 møder.
Høringssvar Et udkast til lovforslaget har inden fremsættelsen været sendt i høring, og ministeren for fødevarer, landbrug og fiskeri sendte den 26. marts 2021 dette udkast til udvalget, jf. bilag 1. Den 31. marts 2021 og 1. april 2021 sendte ministeren for fødevarer, landbrug og fiskeri de indkomne høringssvar til udvalget, og den 15. april 2021 sendte ministeren for fødevarer, landbrug og fiskeri et høringsnotat til udvalget.
Bilag Under udvalgsarbejdet er der omdelt 11 bilag på lovforslaget.
Skriftlige henvendelser Udvalget har under udvalgsarbejdet modtaget 2 skriftlige henvendelser om lovforslaget.
Spørgsmål Udvalget har under udvalgsarbejdet stillet 10 spørgsmål til ministeren for fødevarer, landbrug og fiskeri til skriftlig besvarelse, som ministeren har besvaret.
Anders Kronborg (S) Karin Gaardsted (S) Bjarne Laustsen (S) Camilla Fabricius (S) Kasper Roug (S) nfmd.
Malte Larsen (S) Mette Gjerskov (S) Troels Ravn (S) Zenia Stampe (RV) Kathrine Olldag (RV) Carl Valentin (SF) Rasmus Nordqvist (SF) Signe Munk (SF) Søren Egge Rasmussen (EL) Rasmus Vestergaard Madsen (EL) Kathrine Olldag (RV) Susanne Zimmer (UFG) Erling Bonnesen (V) Hans Christian Schmidt (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Bent Bøgsted (DF) Lise Bech (DF) Mona Juul (KF) Per Larsen (KF) Peter Seier Christensen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
