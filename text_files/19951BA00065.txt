Nr BSF 65 Folketingsbeslutning om en kvote for bæredygtigt dyrkede bananer Fremsat af Steen Gade (SF) Villy Søvndal (SF) den 9. januar 1996 Vedtaget ved anden (sidste) behandling den 29. maj 1996 Folketinget opfordrer den danske regering til i EU at arbejde for en særlig EU-kvote for import af bæredygtigt dyrkede bananer produceret under hensyntagen til sociale og økologiske minimumsstandarder.
 Denne kvote skal etableres i forbindelse med den igangværende revision af  

 EU's bananregime og sikre, at bæredygtigt dyrkede bananer får en realistisk  

 chance for at konkurrere på EU's indre marked.
Oprindeligt fremsat forslag Folketinget opfordrer den danske regering til i EU at arbejde for en  

 særlig EU-kvote for import af bæredygtigt dyrkede bananer produceret under  

 hensyntagen til sociale og økologiske minimumsstandarder.
 Denne kvote skal etableres i forbindelse med den igangværende revision af  

 EU's bananregime og sikre, at bæredygtigt dyrkede bananer får en realistisk  

 chance for at konkurrere på EU's indre marked.
Bemærkninger til forslaget I praksis har det vist sig at være næsten umuligt for bæredygtigt  

 producerede bananer at få adgang til EU's indre marked.
Dette skyldes EU's  

 bananregimes særlige konstruktion, hvor kun 3,5 pct. af EU's samlede  

 toldkontingent for bananer er sat af til såkaldte nye producenter.
Resten er  

 sat af til etablerede dollar-bananproducenter eller EU-baserede  

 bananselskaber.
Det er via denne kvote på 3,5 pct. for nye producenter, at de formelle  

 muligheder ligger for at få bæredygtigt dyrkede bananer ind på EU's marked,  

 men på grund af det begrænsede toldkontingent er efterspørgslen efter de  

 bananlicenser, som skal til for overhovedet at få lov til at importere  

 bananer, stor.
Den er så stor, at der er opstået en lønsom handel med  

 bananlicenser, hvor firmaer, der aldrig kunne drømme om at sælge bananer,  

 søger og får importlicenser, som de sælger videre med gode fortjenester (ca.  

 25.000 kr. pr. licens). Denne handel med licenser har i praksis medført, at  

 stort set ingen af de 3,5 pct. af importkvoterne, som skulle komme nye  

 producenter til gode, er kommet det.
Dermed er de heller ikke kommet de  

 bæredygtige producenter til gode.
 Etableringen af en særlig kvote for bæredygtigt dyrkede bananer vil løse  

 det problem, og den vil samtidig give producenter af sådanne bananer den  

 nødvendige sikkerhed for afsætning.
Bæredygtigt dyrkede bananer er bananer, der produceres under forhold, som  

 sikrer bananarbejderne sociale garantier og beskytter dem mod tvangsarbejde  

 og diskrimination og hindrer børnearbejde.
En lang række pesticider, som man  

 enten har dokumenteret skader sundhed eller miljø, eller som er under  

 alvorlig mistanke for at skade sundhed eller miljø, forbydes, mens anvendelse  

 af øvrige reduceres kraftigt.
Herbicider totalforbydes.
Der indføres skrappe  

 restriktioner på flysprøjtning.
Der er restriktioner på anvendte  

 kunstgødningsmængder og krav om erosionsbeskyttelse og særlig restriktiv  

 beskyttelse af skov- og vandressourcer i plantageområderne, og der skal  

 gennemføres affaldsplaner, der garanterer kontrol med og reduktion af  

 affaldsmængderne.
Kriterierne skal overvåges af den uafhængige institution  

 The Fair Trade Banana Register Committee.
Baggrunden for ønsket blandt producenter og bananarbejdere om adgang for  

 bæredygtigt dyrkede bananer til EU's marked er den ekstremt voldsomme  

 belastning af miljø og arbejdsmiljø, som den konventionelle dyrkning af  

 bananer udgør.
En kvote for bæredygtigt dyrkede bananer vil stimulere en mere  

 miljøvenlig og socialt ansvarlig produktion af bananer.
 Samtidig vil EU's forbrugere som en konsekvens af forslaget selv få  

 mulighed for at vælge, om de ønsker at købe bæredygtigt dyrkede bananer - i  

 modsætning til i dag, hvor denne valgmulighed kun findes i begrænset grad.  

 Der findes på markedet i dag få og meget dyre økologiske bananer, som slipper  

 ind på trods af det nuværende kvotesystem, men med meget store  

 ekstraomkostninger til følge til bl.a. licenshandlere og mellemhandlere.
Det er vigtigt, at en sådan ny kvote for bæredygtigt dyrkede bananer  

 afspejler den i bananregimet etablerede geografiske fordeling af bananer  

 mellem Latinamerika og Afrika.
Hvis dette ikke sker, vil forslaget drukne i  

 nye stridigheder om fordelingen af import af bananer mellem Latinamerika og  

 Afrika, og det vil derfor være dødsdømt på forhånd.
 Det hollandske parlament har den 14. november i år næsten enstemmigt  

 vedtaget en resolution, der sigter mod at forpligte den hollandske regering  

 til at arbejde for at sikre, at bæredygtigt dyrkede bananer får en realistisk  

 chance for at komme ind på det indre marked.
 Tilsvarende har det østrigske parlaments såkaldte Hauptkomite den 5. juli  

 i år enstemmigt vedtaget en resolution, der opfordrer landbrugs- og  

 skovbrugsministeren til at arbejde for etablering af en kvote for bæredygtigt  

 dyrkede bananer inden for det eksisterende bananregime.
 Ønsket om adgang for bæredygtigt dyrkede bananer støttes i syd blandt  

 andet af:
Saint Lucias EU-ambassadør, Edwin Laurent, som samtidig er præsident for  

 AVS-EU-arbejdsgruppen om bananer.
Edwin Laurent sagde i en tale til  

 Europa-Parlamentets udviklingsudvalg den 18. juli i år, at AVS-landene  

 »utvetydigt er forpligtet på dyrkning af og handel med bananer efter  

 fair og bæredygtige metoder«.
Han begrundede det bl.a. med:
- Menneskehedens fælles globale ansvar for miljøet og nødvendigheden af at  

 bevæge sig i retning af en mere bæredygtig forvaltning og udvikling af  

 klodens ressourcer og - at det i længden vil være bedst for både de europæiske forbrugere og  

 producentlandenes bananarbejdere.
I maj måned i år i Honduras afholdt 21 bananledere fra 7 latinamerikanske  

 lande den 3. konference for fagforeninger for bananarbejderne med det formål  

 at drøfte deres holdning til miljømæssige og sociale klausuler i forbindelse  

 med bananproduktion.
Repræsentanterne fra Guatemala, Nicaragua, Costa Rica,  

 Honduras, Panama, Ecuador og Colombia var alle enige om at støtte  

 etableringen af en særlig EU-kvote for bæredygtigt dyrkede bananer.
 På den baggrund foreslår SF, at regeringen i EU arbejder for en særlig  

 kvote for bæredygtigt dyrkede bananer.
