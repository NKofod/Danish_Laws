 I henhold til § 1, stk. 9, i lov nr. 281 af 8. juni 1977 om  

 skattemyndighedernes organisation og om klageadgang m.m.  

 (Skattestyrelsesloven) fastsættes følgende forretningsorden for  

 ligningskommissionen i København, samt i henhold til samme lovs § 6 afvigende  

 regler om ligningskommissionens organisation.
Valg af ligningskommission § 1.  Den kommunale ligningsmyndighed udgøres af en  

 ligningskommission bestående af 35 medlemmer.
Ligningskommissionens medlemmer  

 vælges af borgerrepræsentationen blandt de beboere, der er valgbare til  

 borgerrepræsentationen.
Valget finder sted på et møde, der afholdes senest  

 den 1. marts i det år, borgerrepræsentationens funktionsperiode begynder.  

 Hver gruppe i borgerrepræsentationen, der har indvalgt medlemmer i  

 ligningskommissionen, udpeger samtidig et antal stedfortrædere, svarende til  

 halvdelen af gruppens medlemstal i ligningskommissionen, om fornødent  

 forhøjet til nærmeste hele tal.
 Stk. 2.  Ligningskommissionens funktionsperiode løber  

 fra den 1. april i det år, borgerrepræsentationens funktionsperiode begynder,  

 til den 31. marts i året efter afslutningen af borgerrepræsentationens  

 funktionsperiode.
 Stk. 3.  Borgerrepræsentationen kan med  

 indenrigsministerens godkendelse tillægge ligningskommissionens medlemmer et  

 honorar.
Valg af formand, næstformænd og udvalg § 2.  Den nyvalgte ligningskommission afholder  

 konstituerende møde snarest muligt efter, at valget i borgerrepræsentationen  

 har fundet sted.
Indkaldelse til mødet foretages af det medlem, der længst  

 har været medlem af ligningskommissionen, eller, hvis flere har været medlem  

 lige længe, af den ældste af disse.
Stk. 2.  På det konstituerende møde foretages valg af  

 ligningskommissionens formandskab (formand, 1., 2., 3. og 4. næstformand).  

 Valget, der foretages under et efter forholdstalsvalgmåden, ledes af det  

 medlem, der har indkaldt til mødet.
Blandt de øvrige medlemmer foretages  

 derefter valg til 5 udvalg, således at der vælges 6 medlemmer til hvert  

 udvalg.
Valget, der ligeledes foretages under et efter forholdstalsvalgmåden,  

 ledes af den nyvalgte formand eller i hans forfald af det medlem, der har  

 ledet formandskabsvalget.
Valgene har gyldighed for hele funktionsperioden.
 Stk. 3.  I formandens forfald fungerer næstformændene i  

 den rækkefølge, i hvilken de er valgt.
 Stk. 4.  Ligningskommissionen kan efter anmodning  

 fritage formand og næstformænd for deres hverv for resten af funktionstiden.  

 Når formanden eller en næstformand fritages for sit hverv, dør eller udtræder  

 af ligningskommissionen, besættes den ledigblevne plads i formandskabet for  

 resten af ligningskommissionens funktionstid af den samme gruppe, som har  

 indvalgt den pågældende i formandskabet.
Indkaldelse af stedfortræder § 3.  Når et medlem har forfald, skal han underrette  

 ligningskommissionens sekretariat herom, og formanden eller mødelederen afgør  

 da, om en stedfortræder skal indkaldes.
Hvis et medlem, der har forfald,  

 forlanger det, skal en stedfortræder indkaldes.
Stedfortræder skal endvidere  

 indkaldes, hvis et medlem har forfald i mindst 2 måneder.
 Stk. 2.  Hvis et medlem af et udvalg har forfald, uden  

 at formandskabet skal indkalde stedfortræder, kan et af samme gruppe valgt  

 medlem af kommissionen efter bestemmelse af formanden eller mødelederen tage  

 sæde i udvalget i det fraværende medlems sted.
 Stk. 3.  Når et medlem er forhindret i at deltage i det  

 konstituerende møde, jfr. § 2, skal en stedfortræder indkaldes.
Sekretariatsbistand § 4.  Københavns kommunes skatteforvaltning yder  

 sekretariatsbistand til ligningskommissionen.
Skatteforvaltningen skal - uden  

 stemmeret - være repræsenteret i alle ligningskommissionens møder og skal  

 udarbejde forslag til alle ligningskommissionens afgørelser.
Ligningsplan § 5.  Inden det årlige ligningsarbejde påbegyndes,  

 udarbejder skatteforvaltningen en ligningsplan, der forelægges til  

 godkendelse i ligningskommissionen og som løbende ajourføres.
Ligningsplanen  

 udarbejdes under behørig hensyntagen til ligningsrådets og  

 statsskattedirektoratets retningslinier.
 Stk. 2.  Ligningsplanen bør udarbejdes således, at der  

 tilrettelægges en løbende arbejdsgang, som fremmer klagebehandlingen ved  

 ligningskommissionen og andre klageinstanser mest muligt med henblik på, at  

 såvel ansættelsen som klagebehandlingen kan være afsluttet senest 31. marts i  

 det andet kalenderår efter det indkomstår, ansættelsen vedrører.
 Stk. 3.  Af hensyn til fristerne for klagebehandling ved  

 andre klageinstanser bør arbejdet tilrettelægges således, at udtalelser til  

 brug for disse fremmes mest muligt.
Ligningskommissionens møder § 6.  Ligningskommissionen udøver sin virksomhed dels  

 i plenarmøder og dels i udvalgsmøder.
 Stk. 2.  Formandskabet bestemmer, hvorledes sagerne skal  

 fordeles på de enkelte udvalg.
 Stk. 3.  Formanden fastsætter tid og sted for  

 ligningskommissionens møder og foretager indkaldelse hertil.  

 Mødeindkaldelsen, der så vidt muligt skal udsendes med mindst 7 dages varsel,  

 skal indeholde dagsorden og oplysning om tid og sted for mødets afholdelse.
 Stk. 4.  Formanden kan til enhver tid lade møder afholde  

 såvel i den samlede ligningskommission som i de enkelte udvalg.
Stk. 5.  Formanden er pligtig at lade afholde møder i  

 den samlede ligningskommission eller i de enkelte udvalg, når begæring herom  

 fremsættes af to næstformænd.
Ligeledes kan to medlemmer af et udvalg eller  

 10 medlemmer af den samlede kommission overfor formanden forlange møde  

 afholdt i henholdsvis udvalget eller den samlede kommission.
 Stk. 6.  Mødeindkaldelse til de i stk. 5 omhandlede  

 møder skal udsendes inden 14 dage efter begæringens modtagelse.
Stk. 7.  For de sager, der skal behandles på et møde,  

 skal det fornødne materiale til sagens bedømmelse være tilgængeligt i  

 skatteforvaltningen i mindst 2 hverdage inden mødet.
Det skal af  

 mødeindkaldelsen fremgå, hvor materialet er tilgængeligt.
Beslutningsdygtighed § 7.  For at den samlede ligningskommission kan træffe  

 nogen afgørelse, skal mindst halvdelen af kommissionens medlemmer personligt  

 eller ved stedfortræder deltage i afgørelsen, der træffes ved stemmeflerhed.  

 Formanden skal deltage i afgørelsen.
I tilfælde af stemmelighed er formandens  

 stemme afgørende.
Stk. 2.  For at et udvalg kan træffe nogen afgørelse,  

 skal formanden, eller efter dennes bestemmelse en af næstformændene, samt  

 mindst 4 af udvalgets medlemmer personligt eller ved stedfortræder deltage i  

 afgørelsen, der træffes ved stemmeflerhed.
I tilfælde af stemmelighed er  

 mødelederens stemme afgørende.
Stk. 3.  Samtlige kommissionens medlemmer har ret til at  

 deltage i ethvert møde.
Et medlem kan overfor formanden fremsætte begæring om  

 at få tilsendt indkaldelser til møder i andre udvalg end det, hvori han er  

 indvalgt.
De medlemmer, der ikke er valgt som medlem af det pågældende  

 udvalg, har ikke stemmeret, men har ret til at udtale sig og til at kræve  

 deres indvendinger tilført forhandlingsprotokollen, jfr. § 10, stk. 3.
Habilitet § 8.  Den samlede ligningskommission, henholdsvis et  

 besluttende udvalg af ligningskommissionen, træffer beslutning om, hvorvidt  

 et medlems interesse i en sag er af en sådan beskaffenhed, at han efter  

 skattestyrelseslovens § 1, stk. 6, er udelukket fra at deltage i den samlede  

 ligningskommissions, henholdsvis det beluttende udvalgs forhandling og  

 afstemning om sagen.
I bekræftende fald skal den pågældende under forhandling  

 og afstemning om sagen forlade lokalet, hvorimod han ikke er afskåret fra at  

 deltage i forhandlingen og afstemningen om, hvorvidt han skal vige sit sæde  

 under den pågældende sags behandling.
Stk. 2.  Et medlem skal underrette ligningskommissionens  

 formand, hvis der foreligger forhold, der kan give anledning til tvivl om  

 medlemmets habilitet.
Hvis forholdet konstateres i forbindelse med et møde i  

 et besluttende udvalg, skal underretningen dog gives til mødelederen.
Mødeledelse og afstemning § 9.  Møder i den samlede ligningskommission ledes af  

 formanden.
Møder i de enkelte udvalg ledes af formanden eller efter dennes  

 nærmere bestemmelse af en næstformand.
Stk. 2.  Afgørelser i den samlede ligningskommission og  

 i udvalg træffes ved afstemning, der sker ved håndsoprækning.
Skønner  

 mødelederen imidlertid, at mødedeltagernes stilling til et forslag er så  

 utvivlsom, at en afstemning er overfødig, meddeler han dette med oplysning om  

 den opfattelse, han har af mødedeltagernes stilling til spørgsmålet.  

 Forlanges der herefter ikke afstemning om forslaget, kan mødelederen erklære  

 sagen for afgjort i overensstemmelse med den af ham angivne opfattelse.
Forhandlingsprotokol § 10.  Ligningskommissionens beslutninger, herunder om  

 delegation og ligningsplan, skal indføres i en forhandlingsprotokol.
Der  

 føres særskilt forhandlingsprotokol for ligningskommissionens plenarmøder og  

 for hvert udvalg.
Forhandlingsprotokollerne skal opbevares i  

 ligningskommissionens sekretariat og skal være tilgængelige for alle  

 kommissionens medlemmer.
Stk. 2.  I protokollen skal indføres oversigter, der kan  

 danne tilstrækkeligt grundlag for identifikation af samtlige de i de enkelte  

 møder trufne afgørelser.
Oversigter over afgørelser, der er truffet efter §  

 11, stk. 1 og 2, skal indføres i forhandlingsprotokollen for  

 ligningskommissionens plenarmøder.
Protokollatet bør i almindelighed  

 indeholde oplysning om den skattepligtiges navn, adresse, CPR/CIR-nummer,  

 selvangiven eller ansat indkomst og formue.
Endvidere bør anføres, hvorvidt  

 der er tale om en førstegangsansættelse, en genoptagelse eller en  

 klagebehandling samt skatteforvaltningens indstilling og oplysning om,  

 hvorvidt kommissionens afgørelse afviger herfra.
Stk. 3.  Såfremt et medlem af ligningskommissionen ikke  

 billiger en af et udvalg truffen beslutning, kan han kræve sine indvendinger  

 mod beslutningen tilført forhandlingsprotokollen og afskrift af protokollatet  

 forelægges snarest efter i et formandskabsmøde, hvor der da tages stilling  

 til, om sagen skal genoptages til behandling i et plenarmøde.
Genoptages  

 sagen ikke, skal afskrift af protokollatet, såfremt det pågældende medlem  

 kræver det, af formanden indsendes til statsskattedirektoratet.
Såfremt et  

 medlem ikke billiger en i et plenarmøde truffen beslutning, kan han kræve  

 sine indvendinger imod beslutningen tilført forhandlingsprotokollen og  

 afskrift af protokollatet indsendt til statsskattedirektoratet.
Delegation § 11.  Ligningskommissionen kan bemyndige formanden  

 til på ligningskommissionens vegne at træffe afgørelse i sager, der ikke  

 giver anledning til tvivl.
Afgørelse kan dog først træffes, når der er  

 forløbet mindst 2 hverdage, efter at samtlige ligningskommissionsmedlemmer  

 har modtaget underretning om, at det til sagernes bedømmelse fornødne  

 materiale er tilgængeligt i skatteforvaltningen.
Inden for samme frist kan  

 ethvert ligningskommissionsmedlem forlange sådanne sager forelagt til  

 afgørelse i et møde i det udvalg, i hvilket han er indvalgt.
Stk. 2.  Ligningskommissionen kan bemyndige  

 skatteforvaltningen til i ukomplicerede sager at træffe afgørelse på  

 kommissionens vegne.
Dog kan ethvert ligningskommissionsmedlem, inden der er  

 truffet afgørelse, forlange en nærmere angiven sag forelagt til afgørelse i  

 et møde i det udvalg, i hvilket han er indvalgt.
 Stk. 3.  Erklæringssager samt udtalelser, der ikke giver  

 anledning til tvivl, eller hvor der foreligger en fast praksis, foranlediger  

 formanden ekspederet på kommissionens vegne.
 Stk. 4.  Hvis andre myndigheder anmoder  

 ligningskommissionen om at lade sig repræsentere under behandling af en sag,  

 bestemmer ligningskommissionens formand, hvem der skal repræsentere  

 kommissionen.
Forhandling med skatteyderen § 12.  Forinden der foretages en ansættelse til et  

 andet beløb end selvangivet, skal den skattepligtige have lejlighed til at  

 ytre sig skriftligt eller ved mundtlig forhandling med skatteforvaltningen  

 med henblik på skatteforvaltningens udarbejdelse af indstilling til  

 ligningskommissionen.
Den skattepligtige skal endvidere gøres bekendt med, at  

 han kan forlange mundtlig forhandling med et ligningskommissionsudvalg,  

 forinden dette træffer afgørelse i sagen.
 Stk. 2.  Når ansættelsen afviger fra det selvangivne,  

 eller når ansættelsen foretages, uden at der foreligger behørig  

 selvangivelse, skal den skattepligtige underrettes om ansættelsen med  

 begrundelse for denne samt oplysning om klageadgang, klagefrist og  

 klagemyndighed.
Genoptagelse og efteransættelse § 13.  Ligningskommissionen kan tage en tidligere  

 foretagen skatteansættelse op til fornyet behandling og eventuel ændring,  

 medmindre ansættelsen er indbragt for skatterådet eller landsskatteretten.  

 Den fornyede behandling skal være afsluttet senest 31. marts i det andet  

 kalenderår efter det indkomstår, som ansættelsen vedrører.
 Stk. 2.  Kommer ligningskommissionen eller  

 skatteadministrationen i besiddelse af nye oplysninger, som kan være af  

 betydning for en sag, der er påklaget til skatterådet eller  

 landsskatteretten, skal oplysningerne straks videregives til klageinstansen  

 til brug for dennes behandling af sagen.
Stk. 3.  De funktioner, der efter 31. marts i det andet  

 kalenderår efter det indkomstår, en ansættelse vedrører, er tillagt  

 amtsligningsrådene til at ændre ligningskommissioners tidligere foretagne  

 ansættelser og til at foretage nye ansættelser i tilfælde, hvor disse  

 tidligere med urette ikke er foretaget, tillægges i Københavns skattekreds  

 Københavns ligningskommission.
Såfremt en ansættelse er påklaget til eller  

 foretaget af skatterådet, kan ligningskommissionen dog kun genoptage  

 ansættelsen efter indhentet tilladelse fra statsskattedirektoratet.  

 Ligningskommissionen kan dog ikke ændre en ansættelse i det omfang,  

 skatterådet ved kendelse har taget stilling til ansættelsen.
 Stk. 4.  Ved udøvelsen af den i stk. 3 omhandlede  

 virksomhed er ligningskommissionen pligtig at følge de af ligningsrådet og  

 statsskattedirektoratet fastsatte særlige retningslinier og afgive de af  

 statsskattedirektoratet krævede redegørelser.
Klagebehandling § 14.  Klage over ligningskommissionens afgørelser  

 skal indgives til ligningskommissionen.
Såfremt ligningskommissionens  

 afgørelse af klagen ikke foreligger senest 31. marts i det andet kalenderår  

 efter det indkomstår, som afgørelsen vedrører, skal klagen betragtes som en  

 klage til skatterådet, og den skal straks fremsendes til skatterådet med  

 ligningskommissionens udtalelse.
Klageren skal samtidig underrettes om  

 oversendelsen.
 Stk. 2.  Forinden der træffes en afgørelse, der ikke  

 fuldt ud imødekommer klagerens påstand, skal klageren have lejlighed til  

 mundtlig forhandling med skatteadministrationen med henblik på  

 administrationens udarbejdelse af indstilling til ligningskommissionen.  

 Klageren skal endvidere gøres bekendt med, at han kan forlange mundtlig  

 forhandling med ligningskommissionen, forinden denne træffer afgørelse i  

 sagen.
 Stk. 3.  I de tilfælde, hvor ligningskommissionen ikke  

 fuldt ud imødekommer klagerens påstand, skal klageren underrettes om  

 afgørelsen med begrundelse for denne samt oplysning om klageadgang,  

 klagefrist og klagemyndighed.
Tavshedspligt § 15.  Ligningskommissionens medlemmer skal under  

 ansvar efter straffelovens § 152 udvise ubetinget tavshed overfor  

 uvedkommende med de oplysninger, som de kommer til kundskab om under  

 varetagelse af deres hverv som ligningskommissionsmedlemmer.
Tavshedspligten  

 ophører ikke med medlemshvervets ophør.
 § 16.  Bekendtgørelsen har virkning fra og med  

 indkomståret 1978.
 Stk. 2.  § 1 og § 2 finder dog anvendelse på det valg  

 til ligningskommission og dennes valg af formand, næstformænd og udvalg, der  

 skal finde sted med virkning fra 1. december 1978 til den 31. marts 1982.
