Resumé  


  

 A, der havde insulinbehandlet sukkersyge, klagede over Trafikministeriets  

 (TM's) afgørelse om afslag på hans ansøgning om udvidelse af hans kørekort  

 til  

 erhvervsmæssig personbefordring i stor personbil.
I begrundelsen for  

 afgørelsen anførte TM bl.a. at A efter de foreliggende lægelige oplysninger  

 ikke opfyldte de helbredsmæssige betingelser for at få kørekort til  

 erhvervsmæssig  

 personbefordring til stor personbil.
Ombudsmanden forelagde sagen for Retslægerådet (RL). På baggrund  

 af RL's udtalelse fandt ombudsmanden ikke tilstrækkeligt grundlag for at  

 kritisere TM's afslag på ansøgningen om udvidelse af A's kørekort.
I  

 færdselslovens § 56 og i § 3, stk. 1, i kørekortsbekendtgørelsen er det  

 forudsat at der ved afgørelsen af om en person opfylder de helbredsmæssige  

 betingelser for at få udstedt kørekort foretages et konkret skøn.  

 Ombudsmanden  

 havde imidlertid ved gennemgangen af A's sag forstået at der generelt i alle  

 sager om udstedelse af kørekort til erhvervsmæssig personbefordring i stor  

 personbil, og hvor ansøgeren havde insulinbehandlet sukkersyge, blev meddelt  

 afslag på ansøgningen.
TM havde således ved den fastlagte praksis for  

 behandlingen af de nævnte ansøgninger sat skøn under regel.
Dette fandt  

 ombudsmanden meget kritisabelt.
På baggrund af nogle generelle bemærkninger i RL's udtalelse om  

 risikoen for at patienter med insulinbehandlet sukkersyge er mindre  

 agtpågivende  

 i trafikken end befolkningen iøvrigt, henstillede ombudsmanden til TM at  

 overveje behovet for en revision af de fastsatte retningslinier for  

 behandlingen af de nævnte sager.
Ombudsmanden henstillede i den forbindelse  

 samtidigt til TM - efter en eventuel ændring af praksis på området - at  

 genoptage  

 behandlingen af A's sag. (J. nr. 1993-1036-612).
 Behandling af ansøgning om kørekort til erhvervsmæssig  

 personbefordring fra ansøger med insulinbehandlet sukkersyge.
 Ved skrivelse af 28. april  

 1993 klagede A over Trafikministeriet, Færdselssikkerhedsafdelingens  

 afgørelse  

 i skrivelse af 9. marts 1993. Ved afgørelsen stadfæstede Trafikministeriet  

 Politimesteren i X-bys afgørelse af 9. december 1992 om afslag på A's  

 ansøgning om udvidelse af A's kørekort til erhvervsmæssig personbefordring i  

 stor personbil.
Af de foreliggende  

 oplysninger fremgik det at A den 23. september 1992 ansøgte Politimesteren i  

 X-by om udvidelse af sit kørekort til erhvervsmæssig personbefordring i stor  

 personbil.
Af ansøgningen fremgik det at A havde insulinbehandlet sukkersyge.  

 Politimesteren forelagde derfor sagen for Sundhedsstyrelsen der i  

 påtegningsskrivelse af 21. oktober 1992 til Politimesteren i X-by frarådede  

 at  

 A's ansøgning blev imødekommet på grund af hans insulinkrævende sukkersyge.
 Ved skrivelse af 22. oktober  

 1992 anmodede Politimesteren i X-by A om hans eventuelle bemærkninger til  

 Sundhedsstyrelsens udtalelse.
I skrivelse af 27. oktober  

 1992 fremsendte A herefter sine bemærkninger til udtalelsen til  

 Politimesteren  

 i X-by.
I skrivelsen henviste A dels til sin egen læges oplysninger i  

 lægeerklæring af 19. august 1992, dels til sin journal på Y Kommunehospital,  

 som skulle være politimesteren bekendt.
I lægeattesten af 19. august 1992 var  

 det oplyst at A's sukkersyge var velbehandlet.
Ved skrivelse af 28. oktober  

 1992 fra Y Kommunehospital til Politimesteren i X-by oplyste en reservelæge  

 ved hospitalet at A's blodsukker stort set var optimalt reguleret, samt at  

 han  

 ikke havde haft tilfælde med for lavt blodsukker.
 Politimesteren i X-by  

 forelagde herefter påny sagen for Sundhedsstyrelsen der i påtegningsskrivelse  

 af 27. november 1992 udtalte følgende:
"Sundhedsstyrelsen må  

 fastholde sin anbefaling af 21.10.1992 på grund af insulinbehandlet  

 sukkersyge  

 jfr. cirkulære af 29. januar 1968." I skrivelsen af 9. december  

 1992 meddelte Politimesteren i X-by A afslag på hans ansøgning under  

 henvisning  

 til at han ikke opfyldte færdselslovens helbredsmæssige betingelser på grund  

 af  

 insulinbehandlet sukkersyge.
 I skrivelsen af 9. december  

 1992 anførte Politimesteren i X-by følgende:
 "Sagen har den 5.  

 oktober 1992 været forelagt for Sundhedsstyrelsen, og Beviskontoret har den  

 22.  

 oktober 1992 sendt Dem en kopi af udtalelsen sammen med kopi af den hertil  

 indleverede lægeerklæring fra læge (...), (X-by). De er den 27. oktober 1992  

 fremkommet med Deres bemærkninger hertil.
Efter modtagelsen af Deres  

 brev af 27. oktober og lægereklæring fra (Y) Kommunehospital af 28. oktober  

 1992 har sagen påny været forelagt for Sundhedsstyrelsen.
Kopi af udtalelsen  

 og  

 lægeerklæringen vedlægges.
 Ifølge færdeselslovens § 56,  

 stk. 2, er det en betingelse for at have kørekort, at man blandt andet er i  

 besiddelse af den fornødne åndelige og legemlige førlighed, og efter  

 kørekortsbekendtgørelsens § 4 kan kørekort udstedes med begrænset gyldighed  

 og/eller betinges af særlige vilkår.
I henhold til færdselslovens  

 § 60, jfr. kørekortsbekendtgørelsens § 38, er der truffet bestemmelse om, at  

 Deres ansøgning om kørekort med ret til erhvervsmæssig personbefordring i  

 stor  

 personbil ikke kan imødekommes, fordi De ikke opfylder færdselslovens  

 helbredsmæssige  

 betingelser på grund af insulinbehandlet sukkersyge.
Deres ansøgning om  

 udvidelse af kørekort til lastbil over 3500 kan imødekommes for en periode af  

 2 år samtidig med, at gyldighedsangivelsen på Deres nugældende kørekort skal  

 ændres til 2 år.
..." A påklagede i skrivelse af  

 14. december 1992 politimesterens afgørelse til Justitsministeriet hvorunder  

 sagsområdet dengang henhørte.
 Sagsområdet blev senere  

 overført til Trafikministeriet, der i skrivelsen af 9. marts 1993 meddelte A  

 følgende afgørelse:
 "...
Det fremgår af en skematisk  

 lægeerklæring af 9. august 1992 (19. august 1992 - min tilføjelse) fra læge  

 (...), at De har sukkersyge, der behandles med insulin.
På den baggrund har  

 Sundhedsstyrelsen frarådet, at De har kørekort til erhvervsmæssig  

 personbefordring med stor personbil.
 I følge færdselslovens § 56,  

 stk. 2, nr. 2 er det en betingelse for at få kørekort, at man er i besiddelse  

 af den fornødne åndelige og legemlige førlighed.
Efter de foreliggende  

 lægelige oplysninger finder Trafikministeriet ikke, at De opfylder de  

 helbredsmæssige betingelser for at få kørekort til erhvervsmæssig  

 personbefordring til stor personbil.
Det bemærkes, at der efter fast praksis  

 ikke ny-udstedes kørekort til erhvervsmæssig personbefordring til stor  

 personbil,  

 til personer, der har insulinbehandlet sukkersyge.
Ministeriet finder derfor  

 ikke grundlag for at ændre politimesterens afgørelse.
..." I skrivelsen af 28. april  

 1993 til mig anførte A at han efter sin opfattelse ikke kunne være omfattet  

 af  

 færdselslovens § 56, stk. 2, nr. 2, da hans ansøgning om udvidelse af  

 kørekort  

 til lastbil over  

 3.500 kg  

 kunne imødekommes.
Endvidere henviste A til at han kun havde været indlagt på  

 sygehus een gang - og det var i forbindelse med diagnosen samt at han i  

 øvrigt  

 havde sat sig meget grundigt ind i, hvad det indebar at have sukkersyge.
 Politimesteren i X-by anførte  

 i en udtalelse af 26. juli 1993 til mig følgende:
 "...
 Den påklagede afgørelse  

 fremgår af vedlagte skrivelse af 9. december 1992.
 Afgørelsen er truffet på  

 grundlag af de til sagen indhentede lægelige erklæringer og råd.
..." Trafikministeriet anførte i  

 en udtalelse af 19. august 1993 til mig følgende:
 "...
Tilbagesendes til  

 Folketingets Ombudsmand med bemærkning, at der kunne argumenteres for, at  

 Politimesteren  

 i (X-by) burde have partshørt over Sundhedsstyrelsens fornyede udtalelse af  

 27. november 1992. Det fremgår imidlertid af Sundhedsstyrelsens fornyede  

 udtalelse,  

 at baggrunden for, at man fortsat fraråder, at (A) får kørekort til  

 erhvervsmæssig  

 personbefordring, er den samme som i den første udtalelse, nemlig at (A) har  

 insulinbehandlet sukkersyge.
Da (A) ikke har bestridt, at han har  

 insulinbehandlet sukkersyge, foreligger der således ikke nye oplysninger, som  

 der har været rimelig grund til at tro, at (A) ville kunne korrigere ved en  

 fornyet partshøring.
 Trafikministeriet har på  

 denne baggrund ikke forfulgt forholdet yderligere.
 I øvrigt kan  

 Trafikministeriet henholde sig til afgørelsen af 9. marts 1993, idet der ikke  

 i  

 den konkrete sag ses at være tilstrækkelig grundlag for at fravige praksis på  

 området.
 ...
 For så vidt angår det af (A)  

 i hans brev af 28. april 1993 til Ombudsmanden rejste spørgsmål om forskellen  

 på (de helbredsmæssige krav til) bus, lastbil og bil skal Trafikministeriet  

 oplyse, at der stilles de strengeste helbredskrav til personer, der ønsker  

 kørekort til erhvervsmæssig personbefordring med bus, da man som fører af bus  

 har det direkte ansvar for et stort antal personer.
..." Til brug ved min endelige  

 vurdering af sagen anmodede jeg i skrivelse af 20. december 1993  

 Retslægerådet  

 om en udtalelse om myndighedernes nævnte praksis på området herunder om det  

 var berettiget, at der i et tilfælde som det foreliggende ikke var fundet  

 tilstrækkeligt  

 grundlag for at fravige praksis og udstede kørekort til erhvervsmæssig  

 personbefordring i stor personbil.
Jeg bemærkede i den forbindelse at A's  

 sukkersyge efter det oplyste var velbehandlet, og at han kun havde været  

 indlagt på sygehus een gang - og det var i forbindelse med diagnosen.
 Jeg modtog herefter følgende  

 udtalelse fra Retslægerådet:
 "...
Det har i en længere årrække  

 været praksis, at nyudstedelse af kørekort til erhvervsmæssig  

 personbefordring  

 med stor personbil ikke finder sted til personer med en insulin behandlet  

 sukkersyge.
Personer, der er i besiddelse af kørekort til erhvervsmæssig  

 personbefordring,  

 og som efter erhvervelsen af kørekortet udvikler en insulinkrævende  

 sukkersyge,  

 bliver anmodet om at få påtegnet kørekortet hos det stedlige motorkontor.  

 Sagen forelægges herefter for Sundhedsstyrelsen.
Såvidt det er Retslægerådet  

 bekendt, er det reglen, at disse personer ikke får forlænget kørekortet.
For så vidt angår (A),  

 fremgår det af sagens akter, at han fik konstateret en insulinkrævende  

 sukkersyge i 1991, da han var 28 år gammel.
Den 28.10.92 var der ikke påvist  

 komplikationer til hans sukkersyge, og sygdommen var på dette tidspunkt stort  

 set optimalt reguleret uden tilfælde af for lavt blodsukker.
Patienter, der  

 får  

 en insulinkrævende sukkersyge i en yngre alder, er som regel lette at  

 regulere  

 de første år.
Senere bliver regulationen imidlertid vanskelig, og alle  

 patienter vil før eller senere få perioder med lavt blodsukker.
I sådanne  

 tilfælde sløres reaktionsevnen, og der kan i nogle tilfælde indtræde  

 bevidstløshed.  

 Endvidere klager et stigende antal insulinbehandlede patienter over nedsatte  

 eller ophævede varslingssymptomer til insulintilfælde, således at det bliver  

 vanskeligere at forebygge insulintilfælde og ulykker.
På trods af disse forhold er  

 der statistisk registreret meget få færdselsulykker, som kan tilskrives  

 insulintilfælde hos sukkersygepatienter.
Større undersøgelser tyder på, at  

 risikoen for, at patienter med en insulinbehandlet sukkersyge forårsager  

 færdselsulykker, er meget lille og måske ikke større end  

 baggrundsbefolkningens.
Som anført ovenfor, er der  

 imidlertid en reel risiko for, at patienter med insulinbehandlet sukkersyge  

 kan få tilfælde af lavt blodsukker under automobilkørsel med deraf følgende  

 sløret opmærksomhed og i enkelte tilfælde bevidstløshed.
Denne risiko  

 tiltager  

 med varigheden af sukkersygen.
Det er derfor ikke tilstrækkeligt at vurdere  

 regulationen af sukkersygen i de tidlige stadier af sygdommen.
Udviklingen i  

 sukkersygen med tiden må også tages i betragtning.
Det kan endvidere være  

 vanskeligt at afgøre, på hvilket tidspunkt risikoen for alvorlige tilfælde af  

 for lavt blodsukker er blevet så stort, at en tilladelse til erhvervsmæssig  

 personbefordring i automobiler skal trækkes tilbage.
 På dette grundlag er det Retslægerådets  

 opfattelse, at patienter med insulinkrævende sukkersyge ikke opfylder de  

 helbredsmæssige krav til kørekort til erhvervsmæssig personbefordring i stor  

 personbil.
..." I en skrivelse til A udtalte  

 jeg herefter følgende:
 "Afgørelsen om, hvorvidt  

 De opfylder betingelserne for at få kørekort til erhvervsmæssig  

 personbefordring i stor personbil, er truffet i henhold til færdselslovens §  

 56, stk. 2, nr. 2 (Justitsministeriets lovbekendtgørelse nr. 735 af 24.  

 august  

 1992), der har følgende indhold:
 "  

  

 § 56.....
 Stk. 2.  

  

 Kørekort kan udstedes til en person, der:
 ....
2) er i besiddelse af tilstrækkelig syns- og høreevne samt i  

 øvrigt af den fornødne åndelige og legemlige førlighed, og ..." I bekendtgørelse nr. 425 af  

 1. juni 1992 om kørekort (kørekortsbekendtgørelsen) har Justitsministeriet  

 fastsat nærmere regler om udstedelse mv. af kørekort.
Bekendtgørelsen  

 indeholder i §§ 3, stk. 1, og 4 følgende bestemmelser:
 § 3, stk. 1:
"På grundlag af  

 oplysningerne i lægeattesten afgør politiet, om ansøgeren opfylder de  

 helbredsmæssige betingelser for erhvervelse af det ønskede kørekort." § 4:
"Kørekort kan udstedes  

 med begrænset gyldighedstid eller begrænses til køretøjer, der opfylder  

 særligt  

 angivne betingelser, eller iøvrigt betinges af særlige vilkår." I cirkulære nr. 202 af 29.  

 september 1967 om bedømmelse af førligheden hos personer, der ønsker  

 førerbevis m.v. har Justitsministeriet blandt andet - efter forhandling med  

 Sundhedsstyrelsen - i Afsnit B, punkt 4.1, bestemt, at i de sager om  

 udstedelse  

 af kørekort til erhvervsmæssig personbefordring i stor personbil, hvor  

 ansøgeren har insulinbehandlet sukkersyge, skal der indhentes udtalelse fra  

 Sundhedsstyrelsen, inden der tages endelig stilling til ansøgningen.
 Sundhedsstyrelsen har under  

 henvisning hertil i cirkulære af 29. januar 1968 til embedslægerne om  

 bedømmelse af førligheden hos personer, der ønsker førerbevis til  

 motorkøretøj,  

 fastsat følgende bestemmelser om behandlingen af sager, hvori ansøgeren har  

 sukkersyge:
 "  

  

 Sukkersyge, forsåvidt hypoglykæmiske tilfælde er forekommet inden for  

 de sidste 2 år (4.1.):
 Såfremt der kun  

 lejlighedsvis, f.eks. under ændret insulinindstilling, har været tilfælde af  

 eller tilløb til hypoglykæmiske tilfælde, vil førerbevis til motorkøretøj,  

 bortset fra motorvogn til erhvervsmæssig personbefordring (de under gruppe  

 1-8  

 i justitsministeriets cirkulære anførte køretøjer), kunne anbefales for 2 år.
 ...
I tilfælde, hvor førebevis i  

 henhold til foranstående ikke kan anbefales af embedslægen, eller hvor denne  

 er  

 i tvivl om forsvarligheden heraf, vil sagen gennem politiet være at forelægge  

 for sundhedsstyrelsen." Retslægerådet har i  

 udtalelsen af 7. juni 1994 støttet myndighedernes faste praksis, hvorefter  

 patienter med insulinkrævende sukkersyge ikke opfylder de helbredsmæssige  

 krav til kørekort til erhvervsmæssig personbefordring i stor personbil, og  

 jeg må forstå, at Retslægerådet ikke har ment, at der i Deres tilfælde  

 umiddelbart var grundlag for at fravige denne praksis.
Retslægerådet har  

 imidlertid  

 i udtalelsen generelt bemærket, at der - på trods af de komplikationer, der  

 følger med en insulinkrævende sukkersyge - er registreret meget få  

 færdselsulykker, som kan tilskrives insulintilfælde hos sukkersygepatienter,  

 og at større undersøgelser tyder på, at risikoen for, at patienter med  

 insulinbehandlet sukkersyge forårsager færdselsulykker, er meget lille og  

 måske ikke større end baggrundsbefolkningens.
På baggrund af Retslægerådets  

 efterfølgende udtalelse har jeg ikke fundet tilstrækkeligt grundlag for at  

 kritisere, at Trafikministeriet, Færdselssikkerhedsafdelingen, i skrivelsen  

 af 9. marts 1993 meddelte Dem afslag på ansøgningen om udvidelse af Deres  

 kørekort til erhvervsmæssig personbefordring i stor personbil.
Jeg bemærker i  

 den forbindelse, at vurderingen efter færdselslovens § 56, stk. 2, nr.2, i  

 væsentlig grad bygger på en lægefaglig indsigt, som jeg kun vil kunne  

 kritisere,  

 hvis der foreligger særlige omstændigheder.
 Min gennemgang af sagen har  

 imidlertid givet mig anledning til følgende bemærkninger:
1.  

  

 Sundhedsstyrelsen har som begrundelse i udtalelsen af 27. november  

 1992 alene henvist til Sundhedsstyrelsens ovennævnte cirkulære af 29. januar  

 1968. Dette cirkulære indeholder ikke nærmere retningslinier for anbefaling  

 af  

 førerbevis til erhvervsmæssig personbefordring i stor personbil, hvor  

 ansøgeren har sukkersyge.
I cirkulæret er for denne gruppe alene bestemt, at  

 sagen gennem politiet vil være at forelægge for Sundhedsstyrelsen.  

 Sundhedsstyrelsens udtalelse er derfor cirkulær og indeholder ingen konkret  

 vurdering af de lægelige oplysninger i sagen.
Trafikministeriet,  

 Færdselssikkerhedsafdelingen, har i begrundelsen for sin afgørelse henvist  

 til  

 de lægelige oplysninger i sagen og bemærket, "at der efter fast praksis  

 ikke ny-udstedes kørekort til erhvervsmæssig personbefordring til stor  

 personbil til personer, der har insulinbehandlet sukkersyge ..." I færdselslovens § 56 og i §  

 3, stk. 1, i kørekortsbekendtgørelsen er det forudsat, at der ved afgørelsen  

 af, om en person opfylder de helbredsmæssige betingelser for at få udstedt  

 kørekort, foretages et konkret skøn.
Jeg må imidlertid på baggrund  

 af ovenstående forstå, at der  

  

 generelt i  

 alle sager  

  

 om udstedelse af kørekort til erhvervsmæssig personbefordring i  

 stor personbil, og hvor ansøgeren har insulinbehandlet sukkersyge, meddeles  

 afslag på ansøgningen.
Trafikministeriet, Færdselssikkerhedsafdelingen (og  

 Sundhedsstyrelsen) foretager ingen konkret vurdering af de lægelige  

 oplysninger  

 i de enkelte sager, men har ved den fastlagte praksis for behandlingen af de  

 nævnte ansøgninger sat skøn under regel.
Dette finder jeg meget kritisabelt.  

 Jeg henviser i den forbindelse til Jon Andersen m.fl., Forvaltningsret, 1994,  

 s. 246 ff., med yderligere henvisninger.
 Forvaltningslovens § 24  

 stiller vedrørende indholdet af begrundelsen for en afgørelse krav om, at i  

 det omfang afgørelsen beror på et administrativt skøn, skal begrundelsen  

 (tillige) angive de hovedhensyn, der har været bestemmende for  

 skønsudøvelsen.
Jeg har under henvisning  

 hertil tillige fundet det kritisabelt, at Trafikministeriet,  

 Færdselssikkerhedsafdelingen, i begrundelsen for afgørelsen (foruden  

 ministeriets praksis) alene har henvist til de lægelige oplysninger i sagen,  

 d.v.s.
Sundhedsstyrelsens udtalelse, der som ovenfor nævnt er cirkulær og  

 ikke  

 indeholder en konkret vurdering af de foreliggende lægelige oplysninger.
 Jeg har gjort  

 Trafikministeriet, Færdselsstyrelsen, bekendt med min opfattelse.
2.  

  

 Retslægerådet har i udtalelsen af 7. juni 1994 fremsat generelle  

 bemærkninger om risikoen for, at patienter med insulinbehandlet sukkersyge er  

 mindre agtpågivende i trafikken end befolkningen iøvrigt, og har hertil  

 oplyst, at der statistisk er registreret meget få færdselsulykker, som kan  

 tilskrives  

 insulintilfælde hos sukkersygepatienter.
Dette har givet mig anledning til at  

 henstille til Trafikministeriet, Færdselsstyrelsen, at overveje behovet for  

 en revision af de fastsatte retningslinier for behandlingen af de nævnte  

 sager.  

 Jeg har i den forbindelse peget på muligheden for efter de allerede gældende  

 regler i færdselsloven at udstede kørekort med begrænset gyldighedstid.
Jeg  

 har tillige henledt opmærksomheden på, at Retslægerådet i sin udtalelse har  

 fremhævet tidsfaktoren i de heromhandlede sager og herunder blandt andet  

 anført, at patienter, der får insulinkrævende sukkersyge i en yngre alder som  

 regel er lette at regulere de første år.
 3.  

  

 Jeg har endelig henstillet til Trafikministeriet, Færdselsstyrelsen,  

 - efter en eventuel ændring af praksis på området - at genoptage behandlingen  

 af Deres ansøgning om udvidelse af Deres kørekort til erhvervsmæssig  

 personbefordring i stor personbil.
Jeg har bedt  

 Trafikministeriet, Færdelsesstyrelsen, om underretning om, hvad der videre  

 sker  

 i sagen." I skrivelse af 26. september  

 1994 meddelte Færdselsstyrelsen mig herefter følgende:
 "...
Færdselsstyrelsen har  

 genoptaget behandlingen af (A's) sag og anmodet Sundhedsstyrelsen om en  

 udtalelse - blandt andet med henblik på at sikre, at Sundhedsstyrelsens  

 indstilling i sagen er afgivet efter en konkret vurdering af klagerens  

 helbredsmæssige oplysninger.
Sundhedsstyrelsen er endvidere anmodet om en  

 udtalelse vedrørende det generelle spørgsmål om revision af retningslinierne  

 for behandlingen af kørekortsager i sukkersygetilfælde, der på Retslægerådets  

 foranledning rejses i sagen.
 Klageren er underrettet om  

 foranstående (...).
