(ATP-bidrag af dagpenge m.v.) Folketinget har ved 3. behandling den 18. juni 1993 vedtaget forslag til  

 lov om ændring af lov om dagpenge ved sygdom eller fødsel (ATP-bidrag af  

 dagpenge m.v.). Det vedtagne lovforslag følger som bilag til denne  

 orientering.
 Følgende ændringer træder i kraft den 1. juli 1993 og finder anvendelse på  

 sygdomstilfælde, hvor første hele fraværsdag er denne dag eller senere:
 1. Retten til dagpenge ved sygdom eller fødsel fra  

 kommunen i medfør af dagpengelovens § 4, stk. 1, nr.2, udvides til også at  

 omfatte personer, der modtager godtgørelse i henhold til lov om arbejdstilbud  

 § 3, stk.5.
 Herved sikres, at personer, der mister retten til arbejdsløshedsdagpenge,  

 forinden et arbejdstilbud kan påbegyndes, opnår syge- og barseldagpenge på  

 lige fod med personer, der fortsat er berettiget til arbejdsløshedsdagpenge.
 2. Den hidtidige bestemmelse i dagpengelovens § 16,  

 stk.3, nr.5, hvorefter dagpengene kan nedsættes eller bortfalde under delvis  

 fravær fra arbejdet under varetagelse af borgerligt ombud af begrænset  

 omfang, ophæves.
 Der skal herefter ikke længere foretages fradrag i dagpengene for beløb,  

 der modtages for varetagelse af hverv i henhold til de kommunale  

 styrelseslove.
 3. De gældende regler om, i hvilke situationer der kan  

 ydes nedsatte dagpenge under delvist fravær fra arbejdet på grund af  

 graviditet og adoption, tydeliggøres.
 Samtidig bliver der nu mulighed for at yde nedsatte dagpenge i forbindelse  

 med delvist fravær fra arbejdet p.g.a. dettes særlige karakter.
 Denne ændring tager sigte på situationer, hvor der er tale om en normalt  

 forløbende graviditet, men hvor arbejdet har en sådan karakter, at det  

 medfører risiko for fostret, såfremt den gravide arbejder på fuld tid.
 4. Reglen om inddrivelse af skyldige bidrag til  

 forsikringsordningen for private arbejdsgivere er ændret, således at skyldige  

 præmier vil kunne inddrives efter reglerne for inddrivelse af personlige  

 skatter.
 5. Der er nu hjemmel til, at Kriminalforsorgen  

 underretter vedkommende kommune, når en dagpengemodtager undergives  

 frihedsberøvelse eller andre frihedsberøvende foranstaltninger.
 Følgende ændring træder i kraft den 1. oktober 1993 og har virkning for  

 udbetaling af dagpenge, der vedrører fravær fra og med mandag den 4. oktober  

 1993:
 6. Med virkning fra mandag den 4. oktober 1993  

 omfattes lønmodtagere af loven om Arbejdsmarkedets Tillægspension under  

 fravær fra arbejdet p.g.a. sygdom, barsel eller adoption, såfremt de er  

 berettiget til dagpenge efter lov om dagpenge ved sygdom eller fødsel.
 Dette betyder, at der skal indbetales almindeligt ATP-bidrag ved  

 udbetaling af dagpenge efter dagpengeloven.
1/3 af ATP-bidraget skal betales af dagpengemodtagerne selv og fradrages i  

 de udbetalte dagpenge.
De resterende 2/3 af bidraget skal indbetales af  

 arbejdsgiverne eller de kommunale dagpengemyndigheder afhængigt af, hvem der  

 udbetaler dagpengene.
 I de tilfælde, hvor arbejdsgiveren ifølge lov, aftale eller overenskomst  

 udbetaler løn eller dagpenge til lønmodtageren og efterfølgende anmoder  

 kommunen om dagpengerefusion, f.eks fordi der er indgået en aftale i henhold  

 til dagpengelovens § 28, eller arbejdsgiveren er forsikret i medfør af  

 dagpengelovens § 27, skal ATP-bidraget også indbetales af arbejdsgiveren.
 Kommunernes ( d.v.s. de kommunale dagpengemyndigheders) merudgifter  

 vedrørende indbetaling af ATP-bidrag i forbindelse med udbetaling af dagpenge  

 skal dækkes af et særligt bidrag fra de private og offentlige arbejdsgivere.
 Størrelsen af det særlige bidrag fastsættes af socialministeren.
 Klager over arbejdsgivernes eller de kommunale dagpengemyndighederes  

 beregning eller indbetaling af ATP-bidrag skal indgives til Arbejdsmarkedets  

 Tillægspension.
 Tidligere ændringer af lov om dagpenge ved sygdom eller fødsel.
 Ved lov nr. 1022 af 19. december 1992 ændredes dagpengeloven i konsekvens  

 af en ændring af loven om Arbejdsgivernes Elevrefusion.
Ved denne ændring blev der i dagpengeloven indført en selvstændig  

 definition af begrebet offentlige arbejdsgivere.
Det fastslås, at offentlige  

 arbejdsgivere er offentlige myndigheder samt private institutioner, hvis  

 udgifter dækkes med mindst 50 pct. af offentlige midler.
 Ændringen medfører ingen forandring i afgrænsningen af, hvornår der i  

 forhold til dagpengeloven er tale om en offentlig arbejdsgiver.
Såfremt der måtte opstå tvivl om, hvorvidt arbejdsgiveren har status som  

 henholdsvis offentlig eller privat arbejdsgiver, kan Told - og  

 Skattestyrelsens registre hv.
SE-registret og lønsumregistret (  

 VIRK-registret) give vejledning vedrørende dette spørgsmål.
 Det er de lokale told- og skatteregioner, der træffer afgørelse om,  

 hvorvidt en virksomhed er fritaget for at betale lønsumsafgift, idet  

 offentlige virksomheder er fritaget for denne afgift.
