 Ved opgørelse af fradrag for udgifter til befordring hjem/arbejdssted  

 kunne kun fradrages den faktiske befordring, her kørsel i weekends.
 Pr. weekend blev kun beregnet et bundfradrag på 20 km i henhold til  

 ligningslovens § 9 C, stk. 2.
 Kaptajn A klagede over, at de stedlige skattemyndigheder havde beskåret  

 hans fradrag i indkomstopgørelsen for 1985 for udgifter til befordring  

 hjem/arbejdssted på 25.586 kr. med 21.119 kr. til 4.467 kr.
Det fremgik af sagen, at klageren, der havde fast bopæl på Fyn, var  

 orlogskaptajn med tjeneste på Sjælland.
Klageren havde i ugens løb boet på  

 tjenestestedet, således at befordring hjem/arbejdssted kun havde fundet sted  

 i weekender.
Det var oplyst, at afstanden bopæl/arbejdssted og retur udgjorde  

 2 x 70 km, eller 140 km, og at der i 47 weekender havde været befordring  

 mellem bopælen og arbejdsstedet.Ved indkomstopgørelsen havde klageren  

 beregnet fradrag for befordring i forhold til antallet af arbejdsdage, uanset  

 at der ikke havde været daglig kørsel.
 Ved den påklagede ansættelse var der henvist til, at der ifølge  

 ligningslovens § 9 C kan foretages fradrag for befordring frem og tilbage  

 mellem sædvanlig bopæl og arbejdssted, og at fradraget vil være at beregne i  

 forhold til den faktiske befordring.
 Efter bestemmelsen i ligningslovens § 9 C, stk. 2, kan fradrag kun  

 foretages for den del af befordringen pr. arbejdsdag, der overstiger 20 km.
Medens ligningskommissionen havde nægtet fradrag for de første 20 km  

 (bundfradraget) for hver af de 94 dage, der var kørt mellem hjem og  

 arbejdsplads eller omvendt, havde skatterådet kun foretaget bundfradraget for  

 hver af de 47 weekendkørsler.
Rådet havde på grundlag af en tabel opgjort  

 befordringsfradraget til 47 x 61,05 kr. (39,05 kr. for de første 60 km og 22  

 kr. - svarende til 80 km a 27,5 øre - for yderligere kørsel) eller til 2.869  

 kr., hvortil kom færgetransport 1.598 kr., i alt 4.467 kr.
 Landsskatteretten var enig med ligningskommissionen og skatterådet i, at  

 befordringsfradraget skulle beregnes på grundlag af den faktiske befordring.  

 Landsskatteretten kunne endvidere - bl.a. henset til skatteministerens  

 skriftlige fremsættelse af lovforslaget i folketinget - tiltræde den af  

 skatterådet anlagte fortolkning af ligningslovens § 9 C, stk. 2. Den  

 påklagede ansættelse blev herefter stadfæstet.
 LV 1987, U 1.2.
