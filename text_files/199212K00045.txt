Nr LSF 45 Forslag til Lov om ændring af lov om arbejdsformidling og  

 arbejdsløshedsforsikring m.v. (Ændring af reglerne om varsling m.v. i  

 forbindelse med større virksomhedslukninger) Fremsat af arbejdsministeren (Kirkegaard) den 8. oktober 1992 § 1 I lov om arbejdsformidling og arbejdsløshedsforsikring m.v., jf.  

 lovbekendtgørelse nr. 752 af 1. september 1992, foretages følgende ændringer:
 1. I § 23 b, stk. 1, indsættes som 2. pkt.:
 »I tilfælde af virksomhedens ophør skal forhandlingerne dog indledes  

 senest 21 dage, før arbejdsgiveren sender meddelelse til arbejdsmarkedsnævnet  

 efter § 23 c, stk. 1.«.
 2. I § 23 d indsættes efter  

 »arbejdsmarkedsnævnet«: »,dog tidligst 8 uger efter  

 afsendelsen i tilfælde af virksomhedens ophør«.
 3. I § 102 a, stk. 2, indsættes efter 1. pkt.:
 »Ophører virksomheden, yder arbejdsgiveren en godtgørelse, der svarer  

 til lønnen i en periode på 8 uger fra opsigelsestidspunktet.«.
§ 2 Loven træder i kraft den 1. juli 1993 og har virkning for ophør af  

 virksomheder, hvor forhandlinger med lønmodtagerne i henhold til den i § 1,  

 nr. 1, indeholdte bestemmelse indledes efter lovens ikrafttræden.
Bemærkninger til lovforslaget Almindelige bemærkninger Folketinget vedtog den 28. januar 1992 dagsordensforslag nr.
D 29, der har  

 følgende indhold: »Som led i forberedelse af en mere aktiv  

 erhvervsudvikling og bedre uddannelses- og arbejdsmarkedspolitisk indsats i  

 lokalsamfundet opfordrer Folketinget regeringen til inden den 15. oktober  

 1992 at fremsætte lovforslag, der i tilfælde af afskedielser ved større  

 virksomhedslukninger sikrer:
- at virksomhederne senest 21 dage før afskedigelserne varsles skal  

 påbegynde reelle forhandlinger med medarbejderne, - at afskedigelserne tidligst kan have virkning 8 uger efter, at der er  

 givet meddelelse herom til arbejdsmarkedsnævnene, og - at virksomheder, der ikke overholder ovennævnte regler, yder de berørte  

 medarbejdere en godtgørelse svarende til lønnen i en periode på 8 uger fra  

 opsigelsestidspunktet.
 Folketinget går herefter over til næste sag på dagsordenen.«.
 Lovforslaget indfrier regeringens forpligtelse til i dette folketingsår at  

 fremsætte forslag i overensstemmelse med den vedtagne dagsorden.
 Lovforslaget supplerer de regler om varsling m.v. i forbindelse med  

 foretagelse af afskedigelser af større omfang, der i 1977 blev indført som  

 kapitel 5 a i lov om arbejdsformidling og arbejdsløshedsforsikring m.v., jf.  

 lov nr. 38 af 26. januar 1977 (Folketingstidende 1976-77, FF sp. 70, 447,  

 3935 og 4075; tillæg A, sp. 45; tillæg B, sp. 177 og 375; tillæg C, sp. 145).
 Dagsordenforslaget tager sigte på afskedigelser ved større  

 virksomhedslukninger, og på dette grundlag er det foreslået, at de udvidede  

 regler skal finde anvendelse i tilfælde, hvor en virksomhed ophører, og  

 antallet af de personer, der berøres af afskedigelserne, når den grænse, der  

 efter gældende lov udløser varslingsreglerne.
Ved ophør af en virksomhed forstås i lovforslaget, at arbejdsgiveren  

 definitivt har indstillet virksomheden.
Vejledende kan være Lønmodtagernes  

 Garantifonds gennem en fast og anerkendt praksis anlagte fortolkning af det  

 tilsvarende begreb i lov om Lønmodtagernes Garantifond § 1, nr. 3, 1. led,  

 jf. lovbekendtgørelse nr. 77 af 12. februar 1988. Opstår der  

 uoverensstemmelser mellem arbejdsgiveren og arbejdstagerne om, hvorvidt  

 arbejdsgiveren definitivt har standset sin virksomhed, og eventuelt om  

 tidspunktet herfor, forudsættes sådanne tvister afgjort ved fagretslig  

 behandling eller, hvor fagretslig behandling ikke er anvendelig, ved de  

 almindelige domstole.
Med lovforslaget opretholdes bestemmelsen i  

 arbejdsformidlingslovens § 23a, stk. 2, nr. 3, hvorefter varslingsreglerne  

 ikke finder anvendelse på afskedigelser, som berøres af standsning af en  

 virksomheds aktiviteter som følge af en retsafgørelse.
Økonomiske og administrative konsekvenser Forslaget skønnes ikke at medføre økonomiske og administrative  

 konsekvenser.
Bemærkninger til lovforslagets enkelte bestemmelser Til § 1 Til nr. 1 Efter den gældende bestemmelse skal en arbejdsgiver, der agter at foretage  

 afskedigelser af større omfang, så tidligt som muligt optage  

 forhandling med lønmodtagerne på virksomheden med henblik på i videst muligt  

 omfang at få afværget, at de påtænkte afskedigelser finder sted.
Efter  

 forslaget skal arbejdsgiveren i tilfælde, hvor virksomheden ophører, indlede  

 forhandlinger med lønmodtagerne senest 21 dage, før arbejdsgiveren varsler  

 afskedigelserne over for arbejdsmarkedsnævnet, d.v.s. sender meddelelse til  

 arbejdsmarkedsnævnet om, at arbejdsgiveren fastholder afskedigelserne efter  

 at have forhandlet med lønmodtagerne.
Til nr. 2 Efter den nuværende bestemmelse får afskedigelserne tidligst virkning 30  

 dage efter, at varslingen er sendt til arbejdsmarkedsnævnet, d.v.s. at  

 virksomheden ikke kan afbryde ansættelsesforholdet i 30-dages perioden,  

 bortset fra de undtagelsessituationer, hvor varslingsreglerne ikke finder  

 anvendelse.
Efter forslaget forlænges 30-dages perioden til 8 uger, hvor der  

 er tale om virksomhedsophør.
Til nr. 3 For det tilfælde, at varslingsreglerne ikke overholdes, er der i lovens §  

 102 a indsat dels en bødebestemmelse dels en bestemmelse, der har til formål  

 at sikre lønmodtagerne en godtgørelse, således at disse stilles, som om der  

 var foretaget lovmæssig varsling.
Undlader en arbejdsgiver således at varsle  

 over for arbejdsmarkedsnævnet, skal arbejdsgiveren yde de pågældende  

 lønmodtagere en godtgørelse, der svarer til lønnen i en periode på 30 dage  

 fra deres opsigelsestidspunkt.
Efter den foreslåede bestemmelse skal i  

 tilfælde af virksomhedens ophør ydes en godtgørelse, der svarer til lønnen i  

 en periode på 8 uger fra opsigelsestidspunktet.
Fra godtgørelsen fratrækkes  

 den løn, som lønmodtageren har fået fra arbejdsgiveren i en eventuel  

 individuel opsigelsesperiode.
