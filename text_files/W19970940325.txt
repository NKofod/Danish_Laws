Kendelse fra Pressenævnet i sag nr.  

 110/1997 Pressenævnet har den 19. august 1997 i medfør  

 af medieansvarslovens § 44, stk. 2, besluttet af egen drift at tage de  

 billedreportager om  Kronprins  Frederik og hans venner, som Ekstra Bladet  

 bragte den 14. og 15. august 1997, op til behandling med henblik på at  

 fastslå, om god presseskik er overtrådt.
Bladet bragte den 14. august 1997 på forsiden og  

 på side 6 et billede af  Kronprins  Frederik - iført shorts - og  

 en kvinde, der lå i bikini foran  Kronprinsen og berørte hans  

 ører.
Samme billede blev bragt på side 6-7, hvor der tillige  

 blev bragt et billede af  Kronprinsen sammen med 3 venner.
 I teksten på side 6 hed det under overskriften  

 ØRERNE I MASKINEN:
 "Helt unge er de i virkeligheden slet ikke. 28-årige  

 ... og 29-årige  kronprins  Frederik har et modent forhold, som de fik  

 næsten frit lejde til at dyrke i forrige uge nede på  prins  

  Henriks vinslot i Caix i det sydligste Frankrig.
 ...
 Forskellen fra tidligere besøg med og uden veninder  

 blev gjort af en listig fransk fotograf, der legede englænder og i smug  

 tog de nydeligste billeder i fornemste lady Di-stil af kæresteparret  

 på dets private territorium.
Han fik solgt sin billede-serie til Se & Hør,  

 der har valgt de kønneste motiver ud. ... i bikini, der pusler  

 ørerne på  Frederik i badebukser.
Kærlighed så det  

 basker.
 ...
Billederne i Se & Hør viser det private  

 kongelige selskab ved vinslottets svømmebassin, i slottets have og i  

 en robåd på floden Lot, hvor de fem deltagere tilsyneladende  

 gynger flot i strømmen." Under overskriften RASENDE KONGEHUS var på samme  

 side bl.a. anført:
 "Kronprinsens hofchef  Per  Thornit er tydeligvis  

 forarget over billederne med ... i bikini på kongeligt territorium:
- Det er smug-fotografering uden aftale.
En tele kan  

 række to kilometer.
Sandsynligvis taget på privat område.  

 Det er ubehageligt, siger  Per  Thornit til Ekstra Bladet." Under overskriften  FREDERIK KRUKKER anførtes  

 bl.a.:
"- Jeg kan da godt forstå, at  Per  Thornit er  

 betænkelig, for det er klart, at det er billeder, der er taget under  

 private forhold.
Men på den anden side ved alle i Sydfrankrig, at  

 dér ligger dronningens og prinsens slot og der foregår nogle  

 ting, som er interessante for det skandinaviske marked, siger Niels  

 Smidt-Jensen til Ekstra Bladet." Bladet har den 15. august 1997 i sin leder under  

 overskriften FRANSKE  FREDERIK bl.a. anført:
"Derimod havde vi ikke betænkeligheder ved i  

 torsdagsavisen at offentliggøre et par billeder af  Frederik og ...,  

 som iført ærbart badetøj solede sig sammen med nogle  

 venner på en græsplæne ved slottet." I samme blad bragtes på side 6 en kopi af forsiden  

 af det svenske blad Aftonbladet for den 14. august 1997. På denne kopi  

 ses en person, der springer ud fra et vindue.
Billedet er suppleret med  

 følgende tekst:
 "De jävla svenskere slår til mod vores kongehus  

 igen - viser nøgen-billeder af  kronprins  Frederik".
Bladet har i sin gengivelse sat en "bjælke" på  

 tværs af billedet.
I denne "bjælke" anføres:
 "Det svenske Aftonbladet annoncerer på forsiden for  

 deres midterside med nøgenbilleder af  Frederik".
I medfør af medieansvarslovens § 44, stk. 2, har  

 Pressenævnet den 19. august 1997 anmodet Hofmarskallatet om en  

 udtalelse på vegne  Kronprins  Frederik.
Da nævnets optagelse af  

 sagen vedrører  Kronprins  Frederik, har nævnet ikke indhentet  

 udtalelser fra andre.
 Den 20. august 1997 har hofchef  P.  Thornit svaret  

 således:
 "...
I den anledning skal jeg efter forelæggelse meddele,  

 at der ikke herfra er indvendinger imod, at Hans Kongelige Højhed  

  Kronprinsens navn nævnes i forbindelse med sagens behandling.
Af  

 principielle grunde finder man ikke herudover at burde fremkomme med en  

 udtalelse." Bladet har i en udtalelse bl.a. anført, at der  

 ifølge betænkning nr. 1205 (1990) gælder følgende  

 indskrænkning i anvendelsen af medieansvarslovens § 44, stk. 2: "Der  

 vil efter sagens natur alene være tale om sager, der vedrører  

 overtrædelse af den presseetiske generalklausul, og hvor enten den  

 forurettede har undladt at indgive klage, eller hvor der ikke umiddelbart er  

 en forurettet person." Hvad angår de nævnte billeder, ved ingen,  

 om der findes en forurettet person.
 Bladet har videre anført, at sagsgangen i en sag,  

 nævnet har rejst af egen drift - særligt personsammenfaldet  

 mellem særdomstolens anklagere og dommere - kolliderer med de  

 retsgarantier, der normalt iagttages i retsplejen i civiliserede samfunds  

 stræben efter en "fair trial".
 Bladet har herudover henvist til, at nævnets  

 påberåbelse af § 44, stk. 2, falder uden for lovgivers hensigt  

 med denne bestemmelse, som ikke sigter på at beskytte samfundets  

 højeste lag, men tværtimod de svageste, der måtte savne  

 evne til at formulere sig.
Bladet har i sit svar gjort gældende, at de to  

 billeder, der bragtes den 14. august 1997, ifølge fotografen og den  

 danske forhandler af billederne er optaget i Frankrig fra frit  

 tilgængeligt sted af fire personer, der opholder sig på  

 offentligt tilgængeligt sted.
Da det af straffelovens § 264 a  

 modsætningsvis kan sluttes, at det er tilladt at fotografere folk  

 på frit tilgængeligt sted, og da billederne ikke i sig selv eller  

 i den sammenhæng, hvori de er bragt, er krænkende, har billederne  

 frit kunnet gengives.
Om billedet, der blev bragt den 15. august 1997, har  

 bladet anført, at der er tale om en kopi (faksimile) af en  

 forsidehenvisning i den svenske avis Aftonbladet.
Personen på det i sig  

 selv utydelige billede er af bladet tildækket med en strimmel tekst,  

 som afskærer læseren fra at se andet end konturerne af et  

 menneske.
Billedet er derfor ikke krænkende.
I øvrigt  

 hører billedet til en serie, som Ekstra Bladet har afslået at  

 offentliggøre, men bladet har tillagt det offentlig interesse, at det  

 blev bragt i bl.a.
Sverige.
 Bladet har endelig henvist til, at de kongelige ved  

 adskillige tidligere lejligheder er blevet fotograferet under lignende  

 omstændigheder på frit tilgængeligt område, uden at  

 der er gjort indsigelse herimod.
 Følgende nævnsmedlemmer har deltaget i sagens  

 behandling: Per Sørensen, Aage Lundgaard, Tage Clausen og Preben  

 Sørensen.
 Pressenævnet udtaler:
 Indledningsvis bemærkes, at nævnets behandling  

 af sagen er sket i overensstemmelse med medieansvarslovens § 44, stk. 2, og  

 med § 7, stk. 3, i bekendtgørelse om forretningsorden for  

 Pressenævnet (nr. 876 af 26. oktober 1992 som ændret ved  

 bekendtgørelse nr. 919 af 10. november 1994), der lyder  

 således:
"Stk. 3. Forslag fra et medlem af nævnet om at  

 optage en sag til behandling efter stk. 2 udsendes gennem sekretariatet til  

 samtlige øvrige medlemmer, der inden 7 dage tilkendegiver, om de kan  

 tiltræde forslaget.
Sagen optages herefter til behandling, hvis et  

 flertal af samtlige medlemmer stemmer herfor.
I tilfælde af  

 stemmelighed er formandens stemme afgørende.
Ved behandling af sagen  

 medvirker de i § 2 anførte medlemmer." Nævnets begrundelse for at tage sagen op er, at den,  

 der fremstår som forurettet,  Kronprins  Frederik, er medlem af  

 Kongehuset, der på grund af dettes særlige stilling i det danske  

 samfund undlader at anlægge retssager og indgive klager til et  

 nævn som Pressenævnet.
 Ifølge punkt B. 1 i vejledende regler for god  

 presseskik skal meddelelser, der kan krænke privatlivets fred,  

 undgås, medmindre klar almen interesse kræver offentlig  

 omtale.
Pressenævnet skal alene tage stilling til, om der  

 foreligger en overtrædelse af god presseskik, som den er udtrykt i de  

 vejledende regler.
Spørgsmålet om, hvorvidt de offentliggjorte  

 billeder er taget, mens  Kronprinsen befandt sig på privat område  

 eller på offentligt tilgængeligt område, er derfor ikke af  

 afgørende betydning for nævnets vurdering.
De offentliggjorte billeder er taget under  

 omstændigheder, som indlysende var af privat karakter.
Da ingen klar  

 almen interesse har krævet offentliggørelse af billederne,  

 finder Pressenævnet, at Ekstra Bladet ved at offentliggøre dem  

 har handlet i strid med god presseskik.
Hvad angår billedet den 15. august 1997, der bragtes  

 i form af en gengivelse af Aftonbladet, er det nævnets opfattelse, at  

 billedet sammenholdt med teksten ikke efterlader tvivl om, at personen er  

  Kronprins  Frederik.
Også en sådan gengivelse af et andet medies  

 reportage må ske på en måde, der ikke - på ny -  

 indebærer overtrædelse af god presseskik.
Pressenævnet  

 finder, at Ekstra Bladet ved offentliggørelsen af det billede, bladet  

 gengav den 15. august 1997, har handlet i strid med god presseskik, idet  

 ingen klar almen interesse har krævet offentliggørelsen.
 Pressenævnet udtaler herefter sin kritik af Ekstra  

 Bladet.
 I medfør af medieansvarslovens § 49  

 pålægges det den ansvarshavende redaktør af Ekstra Bladet  

 at offentliggøre følgende:
 "Kendelse fra Pressenævnet.
Ekstra Bladet bragte den 14. og 15. august 1997  

 billedreportager om  Kronprins  Frederik og nogle venner.
Billederne var  

 optaget med telelinse og var ifølge bladets egen oplysning og efter  

 den måde, de i øvrigt fremtrådte på, optaget, mens  

 de pågældende befandt sig på privat område.
 Den 19. august 1997 besluttede Pressenævnet i  

 medfør af medieansvarslovens § 44, stk. 2, af egen drift at tage  

 reportagerne op til behandling.
 Begrundelsen herfor var, at den, der fremstår som  

 forurettet,  Kronprins  Frederik, er medlem af Kongehuset, der på grund  

 af dettes særlige stilling i det danske samfund undlader at  

 anlægge retssager og indgive klager til et nævn som  

 Pressenævnet.
Hofchef  P.  Thornit har meddelt Pressenævnet, at  

 "der ikke herfra er indvendinger imod, at Hans Kongelige Højhed  

  Kronprinsens navn nævnes i forbindelse med sagens behandling.
Af  

 principielle grunde finder man ikke herudover at burde fremkomme med en  

 udtalelse." Ekstra Bladet har i en udtalelse til Pressenævnet  

 bl.a. gjort gældende, at de to billeder, der bragtes den 14. august  

 1997, ifølge fotografen og den danske forhandler af billederne er  

 optaget i Frankrig fra et frit tilgængeligt sted, mens  Kronprins  

  Frederik og de tre andre personer opholdt sig på offentligt  

 tilgængeligt sted.
Det kan af straffelovens § 264 a  

 modsætningsvis sluttes, at det er tilladt at fotografere folk på  

 frit tilgængeligt sted, og da billederne ikke i sig selv eller i den  

 sammenhæng, hvori de er bragt, er krænkende, har billederne frit  

 kunnet gengives.
Om billedet, der blev bragt den 15. august 1997, har  

 bladet anført, at der er tale om en kopi (faksimile) af en  

 forsidehenvisning i den svenske avis Aftonbladet.
Personen på det i sig  

 selv utydelige billede er af bladet tildækket med en strimmel tekst,  

 som afskærer læseren fra at se andet end konturerne af et  

 menneske.
Billedet er derfor ikke krænkende.
 Pressenævnet udtaler:
 Ifølge punkt B. 1 i vejledende regler for god  

 presseskik skal meddelelser, der kan krænke privatlivets fred,  

 undgås, medmindre klar almen interesse kræver offentlig  

 omtale.
Pressenævnet skal alene tage stilling til, om der  

 foreligger en overtrædelse af god presseskik, som den er udtrykt i de  

 vejledende regler.
Spørgsmålet om, hvorvidt de offentliggjorte  

 billeder er taget, mens  Kronprinsen befandt sig på privat område  

 eller på offentligt tilgængeligt område, er derfor ikke af  

 afgørende betydning for nævnets vurdering.
De offentliggjorte billeder er taget under  

 omstændigheder, som indlysende var af privat karakter.
Da ingen klar  

 almen interesse har krævet offentliggørelse af billederne,  

 finder Pressenævnet, at Ekstra Bladet ved at offentliggøre dem  

 har handlet i strid med god presseskik.
Hvad angår billedet den 15. august 1997, der bragtes  

 i form af en gengivelse af Aftonbladet, er det nævnets opfattelse, at  

 billedet sammenholdt med teksten ikke efterlader tvivl om, at personen er  

  Kronprins  Frederik.
Også en sådan gengivelse af et andet medies  

 reportage må ske på en måde, der ikke - på ny -  

 indebærer overtrædelse af god presseskik.
Pressenævnet  

 finder, at Ekstra Bladet ved offentliggørelsen af det billede, bladet  

 gengav den 15. august 1997, har handlet i strid med god presseskik, idet  

 ingen klar almen interesse har krævet offentliggørelsen.
 Pressenævnet udtaler herefter sin kritik af Ekstra  

 Bladet.
 København, den 3. september 1997.
Per Sørensen, Aage Lundgaard, Tage Clausen og  

 Preben Sørensen." Afsagt onsdag den 3. september 1997.
