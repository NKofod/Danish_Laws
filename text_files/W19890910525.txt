Ankestyrelsens principafgørelse P-6-89 om ansøgning - EF-forordningen - bopæl i udlandet - pension - tilkendelsestidspunkt Resume:
 Automatisk overgang til at modtage alderspension i England efter at have oppebåret enkepension kunne ikke sidestilles med en ansøgning om pension i Danmark, hverken efter EF-reglerne eller efter de danske regler.
 Kassation:
Principafgørelsen har ikke længere vejledningsværdi Love:
Lov om social pension - lovbekendtgørelse nr. 612 af 24. juni 1996 - § 33, stk. 1 Sagsfremstilling:
 En dansk født kvinde K, der var bosiddende i England, søgte i november 1983 Sikringsstyrelsen om pension med virkning fra sit 62. år (det vil sige fra januar 1973). K blev enke i 1966.
K fik i 1975 tildelt engelsk alderspension.
Hun gjorde ikke de engelske myndigheder bekendt med, at hun havde boet i Danmark, hvorfor de danske myndigheder ikke blev underrettet herom.
 K anførte, at hun ikke søgte om pension i 1975, men fik den automatisk ved sit 65. år, idet hun overgik fra at modtage enkepension til at modtage alderspension.
 Sikringsstyrelsen fandt K berettiget til folkepension fra Danmark med virkning fra 1. december 1983.
 Sikringsstyrelsen begrundede sin afgørelse med, at det efter dansk ret er en forudsætning for udbetaling af pension, at der er indgivet en ansøgning.
 Sagen blev anket af K, der fandt, at de engelske myndigheder måtte siges at være skyld i den skete fejl.
 De engelske myndigheder oplyste, at selvom en person modtager enkepension, skal pågældende ansøge om alderspension ved det 60. år, medmindre pågældende vælger at fortsætte med at modtage enkepension indtil det 65. år, hvor der automatisk vil ske overgang til alderspension.
Lovgrundlag: Lov om social pension § 33, stk. 1 Efter artikel 44, stk. 2, i EF-forordning nr. 1408/71 anses en ansøgning om pension i et EF-medlemsland som samtidig indgivet i de andre medlemsstater, hvor ansøgeren kan have ret til pension.
 Afgørelse:
 Ankestyrelsen tiltrådte Sikringsstyrelsens afgørelse.
Ankestyrelsen lagde herved vægt på, at det ikke fandtes tilstrækkeligt godtgjort, at K i 1975 havde indgivet ansøgning om pension, hvilket efter de danske regler var en betingelse for at opnå ret til pension.
En automatisk overgang til at modtage pension i England (uden ansøgning) kunne således ikke sidestilles med en ansøgning om pension fra Danmark, hverken efter EF-reglerne eller efter de danske regler.
 Ankestyrelsen tog endvidere i betragtning, at der efter de foreliggende oplysninger ikke kunne siges at være begået nogen fejl af de engelske myndigheder.
