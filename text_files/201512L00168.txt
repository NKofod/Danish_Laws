Fremsat den 1. april 2016 af Martin Henriksen (DF), Christian Langballe (DF), Dan Jørgensen (S), Karsten Hønge (SF) og Jacob Mark (SF) Forslag til Lov om ændring af udlændingeloven (Beløbsordningen) § 1 I udlændingeloven, jf. lovbekendtgørelse nr. 1021 af 19. september 2014, som ændret bl.a. ved § 1 i lov nr. 1488 af 23. december 2014 og senest ved lov nr. 102 af 3. februar 2016, foretages følgende ændringer:
 1. § 9 a, stk. 2, nr. 3, affattes således:
 »3) der har indgået aftale eller fået tilbud om ansættelse inden for et fagområde, hvor ansættelsen indebærer en årlig aflønning på mindst 400.000 kr.,«.
 2. I § 9 a indsættes som stk. 23:
»Stk. 23. Det beløb, der er angivet i stk. 2, nr. 3, reguleres årligt med satsreguleringsprocenten, jf. lov om en satsreguleringsprocent, og en tilpasningsprocent, så reguleringen i alt svarer til lønudviklingen i samfundet.« § 2 Loven træder i kraft dagen efter bekendtgørelsen i Lovtidende.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger Det er forslagsstillernes opfattelse, at beløbsgrænsen på 375.000 kr. i beløbsordningen løbende er blevet udhulet, fordi den ikke er blevet reguleret i takt med pris- og lønudviklingen i samfundet.
Derfor er der bekymring for, at ordningen risikerer at medvirke til at presse danske lønninger og i yderste konsekvens medvirker til at presse visse lønmodtagere til at forlade arbejdsmarkedet eller holder visse lønmodtagere ude af arbejdsmarkedet.
Dertil kommer, at ordningen oprindelig handlede om at tiltrække højtspecialiseret og højtuddannet udenlandsk arbejdskraft.
Dette taler også for, at beløbsordningen justeres, så den i alt overvejende grad er målrettet højtuddannede udlændinge.
Danske virksomheder har generelt gode betingelser, når det handler om at tiltrække højtuddannede udlændinge.
I årene 2010-2015 er der således meddelt opholdstilladelser til 64.917 på de ordninger (greencard, beløbsordningen m.v.), som giver mulighed for at tiltrække arbejdskraft fra ikke-EU-lande.
Dertil kommer arbejdskraft fra andre EU-lande.
Såfremt lovforslaget vedtages, vil der fortsat være gode muligheder for at tiltrække højtuddannede udlændinge til Danmark, ligesom der uændret er muligheder for at tiltrække arbejdskraft fra andre EU-lande.
 Lovforslaget har ikke været sendt i høring.
Bemærkninger til lovforslagets enkelte bestemmelser Til § 1 Til nr. 1 og 2 Efter den gældende bestemmelse er det beskæftigelsesministeren, der fastsætter beløbsgrænsen i beløbsordningen.
Beløbet er fastsat til 375.000 kr.
Det foreslås, at den årlige aflønning nu mindst skal udgøre 400.000 kr.
Dette beløb skal årligt reguleres med satsreguleringsprocenten og en tilpasningsprocent, der indebærer, at reguleringen i alt kommer til at svare til lønudviklingen i samfundet.
Til § 2 Det foreslås, at loven træder i kraft dagen efter bekendtgørelsen i Lovtidende.
Til § 3 Det foreslås, at loven ikke skal gælde for Færøerne og Grønland, men at loven ved kongelig anordning helt eller delvis kan sættes i kraft for Færøerne og Grønland med de ændringer, som de færøske og grønlandske forhold tilsiger.
Skriftlig fremsættelse Martin Henriksen (DF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af udlændingeloven (Beløbsordningen).
(Lovforslag nr.
L 168) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
