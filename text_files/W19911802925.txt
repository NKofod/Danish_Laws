 Landsskatteretten nedsatte grundværdien for en etageejendom under  

 henvisning til, at der var kvalificeret usikkerhed om omfanget af ejendommens  

 retlige udnyttelsesmuligheder på vurderingstidspunktet.
 Det var oplyst, at ejendommen ikke var omfattet af nogen lokalplan.
 Endvidere var der ikke i kommuneplanforslagets rammebestemmelser  

 fastsat nogen bebyggelsesregulerende bestemmelser for ejendommen.
Eventuelle fremtidige byggemuligheder ville derfor være betinget af en  

 lokalplan og bero på, hvilke beslutninger de respektive myndigheder eventuelt  

 måtte træffe.
Grundværdien blev ansat med udgangspunkt i den faktiske  

 bebyggelsesprocent på vurderingstidspunktet.
 A klagede med påstand om nedsættelse over den af skyldrådet ved 18. alm.  

 vurdering pr. 1. januar 1986 foretagne ansættelse af grundværdien.
 Ejendommen omfattede et grundareal på 605 (m2) med en i 1778 opført  

 forretnings- og beboelsesejendom med et bebygget areal på 108 (m2) i 3 etager  

 med et samlet bygningsareal på 324 (m2). Endvidere var der en udnyttet  

 tagetage på 92 (m2) og et kælderareal på 135 (m2).
 Grundværdien var ansat til 605 m2 a 2.800 kr., i alt 1.694.000 kr.,  

 svarende til en maksimal tilladt bebyggelsesprocent på 200 og en  

 etagemeterpris på 1.400 kr. pr. maksimalt etageareal.
Til støtte for påstanden henviste klageren bl.a. til, at der ifølge  

 oplysning fra kommunens bygge- og boligdirektorat ikke kunne forventes  

 tilladelse til at bygge andet and sluttet randbebyggelse som den  

 eksisterende.
Den pågældende ejendoms relativt store friareal i forhold til  

 naboejendommene ville således blive benyttet til udtynding af karreen, og  

 mulig opførelse af på- og tilbygninger var derfor udelukket, og yderligere  

 bebyggelse kunne ikke forventes tilladt af kommunen.
Endvidere anførte  

 klageren, at den faktiske bebyggelsesprocent var 103 og ikke forventedes at  

 kunne stige til 200, som forudsat af skyldrådet.
 Under henvisning til ovenstående påstod klageren herefter grundværdien  

 nedsat med ca. 50%.
Kommunens bygge- og boligdirektorat havde i anledning af klagen til  

 Landsskatteretten oplyst, at ejendommen ikke var omfattet af nogen lokalplan.  

 Ifølge de almindelige bebyggelsesregulerende bestemmelser i kommuneplanlovens  

 §§ 42-43 ville der på ejendommen kunne opføres en 2-etagers bygning med et  

 samlet bruttoetageareal på 242 (m2). Med henvisning til ovenstående samt til  

 forhusets fredning ville der ikke - bortset fra eventuelle mindre cykel- og  

 renovationsskure - kunne forventes tilladelse til opførelse af yderligere  

 bebyggelse på ejendommen, og det eksisterende fredede forhus ville ikke kunne  

 forventes tilladt nedrevet.
Ejendommen var i kommuneplanforslaget beliggende  

 i bydelen Indre Byområde.
Der var ikke i kommuneplanforslagets  

 rammebestemmelser fastsat nærmere bebyggelsesregulerende bestemmelser for  

 klageejendommen.
Nybyggeri og væsentlige ombygninger i området ville være  

 betinget af lokalplan, og eventuelle fremtidige byggemuligheder for  

 klageejendommen ville derfor bero på de beslutninger, borgerrepræsentationen  

 og fredningsmyndigheden måtte træffe, såfremt spørgsmålet var aktuelt.
 Landsskatteretten bemærkede, at grundværdien i henhold til bestemmelserne  

 i vurderingslovens § 6, jf. § 13, stk. 1, udgør grundens handelsværdi i  

 ubebygget stand og under hensyn til beskaffenhed og beliggenhed og til en i  

 økonomisk henseende god anvendelse.
Efter de foreliggende oplysninger, herunder den kvalificerede usikkerhed  

 om omfanget af ejendommens retlige udnyttelsesmuligheder samt ejendommens  

 beliggenhed i den indre by, fandt Landsskatteretten, at grundværdien burde  

 ansættes på grundlag af den faktiske bebyggelsesprocent på 103 og en  

 etagemeterpris på 1.400 kr. pr. (m2) maksimalt etageareal.
Grundværdien blev  

 herefter nedsat til 872.400 kr. afrundet med følgende specifikation: 605 (m2)  

 grundareal a 1.442 kr. 872.410 kr.
