Forældrene til en 5-årig pige, A, søgte om at få dækket  

 befordringsudgifter i forbindelse med hendes langvarige indlæggelse på  

 hospital.
Trods A's langvarige ophold på hospital fandtes hun under  

 hospitalsopholdet at måtte anses for at være forsørget i hjemmet af  

 forældrene.
 Under hensyn til A's utvivlsomme behov for samvær med forældrene under  

 hospitalsopholdet og forældrenes omsorgspligt over for A, fandtes  

 betingelserne i bistandslovens § 48, stk. 1, at være opfyldt, for at  

 forældrene kunne få dækket de omhandlede befordringsudgifter.
 REDEGØRELSE FOR SAGEN:
En 5-årig pige, A, der led af en vanskeligt regulerbar epilepsi, blev i  

 juni 1983 indlagt på kolonien Filadelfia, epilepsihospitalet, Dianalund.
I  

 forbindelse med opholdet på Filadelfia var A fra den 17. oktober 1983 indlagt  

 på Rigshospitalet i 4 uger, hvorefter hun igen kom tilbage til Filadelfia.
A  

 blev udskrevet fra Filadelfia den 10. december 1983.
 A's forældre, der boede i Nordjylland, søgte i juli 1983 om hjælp til  

 dækning af udgifter ved besøg hos A, ca. 1.000 kr. pr. weekend.
En socialrådgiver fra Filadelfia anbefalede, at der blev ydet hjælp til  

 dækning af transportudgifter i forbindelse med A's besøg i hjemmet og  

 forældrenes besøg hos A på hospitalet.
Med hospitalets transportordning kunne  

 A komme med en bil til Jylland 2 gange om måneden, den ene gang helt til  

 hjemmet, medens hun den anden gang måtte hentes af forældrene et sted i  

 Jylland.
Der var ingen kørselsordning i sommerperioden, og første  

 hjemtransport fandt sted 2 måneder efter indlæggelsen.
 Det sociale udvalg fandt ikke grundlag for at yde hjælp i henhold til  

 bistandslovens § 48, stk. 1, til de ansøgte befordringsudgifter.
 Udvalget opfordrede forældrene, der begge havde fuldtidsarbejde, til at  

 fremkomme med nærmere økonomiske oplysninger til brug ved en vurdering af, om  

 der kunne ydes hjælp efter bistandslovens § 40, stk. 1.
 AFGØRELSEN, DER KLAGES OVER:
 Amtsankenævnet pålagde det sociale udvalg at yde hjælp i henhold til  

 bistandslovens § 48, stk. 1, til betaling af forældrenes befordringsudgifter  

 i forbindelse med A's ophold på Filadelfia og på Rigshospitalet.
Amtsankenævnet tog udgangspunkt i, at formålet med bistandslovens § 48,  

 stk. 1, er at bidrage til, at børn med handicap kan forblive i eget hjem, og  

 at det forhold, at et barn faktisk kommer uden for hjemmet til behandling  

 eller lignende, ikke nødvendigvis betyder, at barnet ikke har ophold i  

 hjemmet.
Da størst mulig kontakt mellem A og forældrene var nødvendig under  

 det forholdsvis lange behandlingsophold, fandt nævnet, at forældrene i  

 henhold til bistandslovens § 48, stk. 1, var berettiget til at få dækket de  

 befordringsudgifter, som de havde i forbindelse med A's ophold på Filadelfia  

 og på Rigshospitalet, idet disse udgifter var at sidestille med den  

 situation, hvor der kan ydes hjælp ved ledsagelse af et barn til behandling.
 Nævnet pålagde det sociale udvalg at yde hjælp til de rimelige og  

 nødvendige befordringsudgifter, der havde været afholdt under forældrenes  

 besøg hos A, og ved A's besøg i hjemmet, dog således at der kun burde ydes  

 hjælp til en persons udgifter ved besøg hos A, svarende til billigste  

 offentlige transportmiddel eller laveste kilometertakst.
 SUPPLERENDE OPLYSNINGER EFTER ANKEN:
 Ankestyrelsen fik oplyst, at A efter udskrivningen fra Filadelfia  

 kortvarigt havde været indlagt samme sted i perioderne 9.-11. april 1984,  

 5.-6. september 1984 og 6.-10. januar 1985.
 ANKESTYRELSENS AFGØRELSE:
 Trods A's langvarige ophold på Filadelfias epilepsihospital finder  

 ankestyrelsen, at hun under hospitalsopholdet må anses for at være forsørget  

 i hjemmet af forældrene, som varigt under hospitalsopholdet bl.a. har skullet  

 sørge for hendes beklædning og betaling for hendes daginstitutionsplads i  

 hjembyen.
 Under hensyn til A's utvivlsomme behov for samvær med forældrene under  

 hospitalsopholdet og forældrenes omsorgspligt over for hende, finder  

 ankestyrelsen, at betingelserne i bistandslovens § 48, stk. 1, er opfyldt,  

 for at forældrene kan få dækket de omhandlede befordringsudgifter.
 Ankestyrelsen tiltræder derfor amtsankenævnets afgørelse.
 (* 1) Offentliggjort af Socialstyrelsen i SM O-039-85 16/09/1985.
 (* 2) Dagældende retsforskrift: Cirkulære nr. 218 af 20. december 1982 om  

 kontanthjælp efter bistandsloven, punkt 53 og punkt 54.
 (* 3) Overført til historisk base ved saneringsrunden marts 1993.
