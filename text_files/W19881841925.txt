En udlejningsejendom indeholdt 8 erhvervslejemål og en  

 beboelseslejlighed, der var beboet af ejeren.
Ved ansættelsen af  

 ejendomsværdien ved 18. almindelige vurdering ansattes værdien af  

 beboelseslejligheden i overensstemmelse med vurderingslovens § 10, stk. 3,  

 efter sædvanlige udlejningsforhold til 275 kr. pr. (m2) svarende til  

 lejeniveauet i området.
 A klagede over den af skyldrådet ved 18. alm. vurdering pr. 1/1 1986  

 foretagne ansættelse af ejendomsværdien med påstand om nedsættelse.
Klageejendommen var en udlejningsejendom med et bebygget areal på 384 (m2)  

 og et samlet bygningsareal på 1.388 (m2), fordelt på 4 etager.
Ejendommen  

 indeholdt 8 erhvervslejligheder og 1 beboelseslejlighed på 257 (m2), beboet  

 af ejer.
 Skyldrådet ansatte ejendomsværdien med udgangspunkt i den af ejer oplyste  

 erhvervslejeindtægt samt en anslået leje for ejers beboelseslejlighed på 400  

 kr. pr. (m2).
 Klager gjorde gældende, at den anslåede leje for ejers beboelseslejlighed  

 ikke burde overstige 275 kr./(m2).
 Til støtte for sin påstand henviste klager til, at Huslejenævnet i  

 Høje-Tåstrup Kommune pr. 1/3 1984 havde ansat kvadratmeterlejen for et  

 sammenligneligt byggeri til 232 kr. pr. (m2). Under hensyn til  

 klageejendommens stand og lejlighedens udstyr m.m. fandt klager herefter, at  

 beregningen for så vidt angik ejers bolig måtte foretages på grundlag af 275  

 kr. pr. (m2).
 Landsskatteretten bemærkede, at der til opfyldelse af vurderingslovens  

 bestemmelser om ansættelse af handelsværdien af den samlede faste ejendom på  

 vurderingstidspunktet foretages et skøn over samtlige de forhold, som har  

 betydning for prisdannelsen for udlejningsejendomme, bl.a. ejendommens  

 afkast, samt en afvejning af ejendommens rent bygningsmæssige værdi og de  

 økonomiske muligheder i øvrigt.
Landsskatteretten bemærkede endvidere, at beregningen af, hvorledes ejers  

 bolig skal indgå i ansættelsen af ejendomsværdien, må foretages på baggrund  

 af lejlighedens status på vurderingstidspunket som beboelseslejlighed i en  

 udlejningsejendom.
Beregningen må derfor foretages på baggrund af sædvanlige  

 udlejningsforhold i overensstemmelse med vurderingslovens regler.
 Landsskatteretten fandt herefter - under hensyn til lejlighedens  

 beskaffenhed, standard og beliggenhed m.v. samt lejeniveauet i området - at  

 ejers bolig passende kunne indgå i ansættelsen af ejendomsværdien med 275 kr.  

 pr. (m2) i overensstemmelse med klagers påstand.
