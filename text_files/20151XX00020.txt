Skriftlig fremsættelse (7. oktober 2015) Erhvervs- og vækstministeren (Troels Lund Poulsen):
 Herved tillader jeg mig for Folketinget at fremsætte:
Forslag til udbudsloven (Lovforslag nr.
L 19) Lovforslaget fastlægger procedureregler for offentlige indkøb.
Loven skal skabe rammen om en effektiv konkurrence om de offentlige opgaver, og understøtte at udbud kan gennemføres så enkelt og fleksibelt som muligt samt reducere de omkostninger, der er forbundet med udbud for både det offentlige og for virksomheder.
Lovforslaget gennemfører det reviderede udbudsdirektiv, der skal være implementeret i medlemsstaterne senest d. 17. april 2016 og samler en række regelsæt på udbudsområdet i én lov.
Det gældende udbudsdirektiv er implementeret i Danmark ved bekendtgørelse.
Udbudslovsudvalget, der blev nedsat i juni 2013, fik til opgave at udarbejde et udkast til et samlet og overskueligt forslag til en ny dansk udbudslov.
Et enigt udvalg afgav sin rapport i december 2014. Det hermed fremsatte lovforslag er baseret på udvalgets udkast.
Lovforslaget skal skabe en større klarhed om reglerne i deres helhed og en øget klarhed på en række konkrete punkter.
For virksomhederne indebærer lovforslaget en række forbedringer.
Blandt andet indebærer forslaget et krav om, at den offentlige ordregiver i udbudsmaterialet skal beskrive den valgte evalueringsmetode.
Det skaber større gennemsigtighed for virksomhederne.
Samtidig vil forslaget lette virksomhedernes dokumentationspligt ved, at det fremover kun vil være den virksomhed, der vinder udbuddet, som skal indsende fuld dokumentation.
Forslaget giver endvidere bedre rammer for SMVers deltagelse i udbud.
Lovforslaget giver det offentlige nye muligheder.
Blandt andet bliver der væsentligt bredere adgang til at kunne anvende de fleksible udbudsprocedurer, der understøtter dialog og forhandling, og der bliver en helt ny udbudsprocedure for innovationspartnerskaber.
Det offentlige får også mulighed for at stille krav om, at et produkt skal være forsynet med et bestemt mærke, fx Svanemærket.
Lovforslaget indebærer også, at udbudsreglerne bliver enklere på en række områder.
Det gælder blandt andet reglerne for indkøb af varer og tjenesteydelser under EUs tærskelværdier, der erstattes med et nyt enkelt regelsæt.
 Lovforslaget forventes at reducere udbudsomkostningerne for både det offentlige og for virksomhederne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
