Orientering om ny forsøgsbekendtgørelse Til jobcentre, a-kasser, beskæftigelsesregionerne, beskæftigelsesankenævnene, Ankestyrelsen, Beskæftigelsesrådet, Danske Regioner, Moderniseringsstyrelsen, DA, LO og KL Arbejdsmarkedsstyrelsen har udarbejdet vedlagte nye forsøgsbekendtgørelse (nr. 186 af 29. februar 2012), der træder i kraft den 5. marts 2012.
 Bekendtgørelsen erstatter bekendtgørelse nr. 32 af 16. januar 2012 og indeholder en ny § 18, der udstedes som led i et forsøg i 8 udvalgte a-kasser om »Den Gode Samtale«.
Rammerne for »Den Gode Samtale« er fastsat i en særskilt bekendtgørelse om forsøg og udviklingsaktiviteter efter lov om arbejdsløshedsforsikring m.v.
Denne bekendtgørelse er udstedt med hjemmel i § 100 d lov om arbejdsløshedsforsikring m.v., der træder i kraft 5. marts 2012.
 Vedlagte forsøgsbekendtgørelse vedrører de jobsamtaler, der afholdes i de a-kasser, som er med i forsøget »Den gode samtale«, når de pågældende a-kasser indgår eller har indgået en vederlagsfri samarbejdsaftale med en kommune om afholdelse af kommunens jobsamtaler.
 I forsøgsbestemmelsen lægges der op til, at jobsamtalerne kan holdes efter de rammer, der er fastlagt for »Den Gode Samtale«, jf. § 1 i bekendtgørelse om forsøg og udviklingsaktiviteter efter lov om arbejdsløshedsforsikring m.v. i den periode, hvor forsøget »Den gode samtale« løber.
Med forsøgsbestemmelsen sikres det, at der under forsøget kan skabes ens rammer for alle de samtaler, som a-kasserne holder under forsøget.
Dette er vigtigt for forsøget  og for den viden og læring forsøget skal give om den lediges tilfredshed med selv at have indflydelse på samtalerne, herunder deres form og indhold.
Forsøget indebærer en fravigelse af kravene i 1. §§ i 16, stk. 1, og 17 i lov om en aktiv beskæftigelsesindsats, hvorefter der er fastlagt krav til jobsamtalernes indhold og til kontaktformen for samtalerne, og 2. § 29 i bekendtgørelse om en aktiv beskæftigelsesindsats, hvorefter der er fastlagt krav til den individuelle jobsamtales indhold.
 Forsøgsperioden løber fra den 5. marts 2012 til den 28. februar 2013.
Samtidig har styrelsen forlænget forsøget om opkvalificering ved ansættelse uden løntilskud med et år fra 1. august 2012 til 1. august 2013. Dette er aftalt som led i finanslovsaftalen.
I § 7 vedr. samme forsøg har Arbejdsmarkedsstyrelsen rettet en henvisning til en forkert paragraf.
