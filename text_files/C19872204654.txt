(Til alle lærerseminarier) I fortsættelse af ministeriets skrivelse af 18. april 1986 vedrørende  

 fratrædelsesgodtgørelsen i henhold til funktionærlovens § 2 a til  

 overenskomstansatte lærere, der er afskediget som følge af manglende  

 beskæftigelsesgrundlag, skal man på given foranledning anmode seminariet om  

 at sørge for, at der udbetales morarente til de pågældende, jfr.  

 Finansministeriets cirkulære af 29. juni 1981 om morarente ved forsinket  

 betaling eller tilbagebetaling af løn, pension m.v.
Morarente af fratrædelsesgodtgørelse beregnes i givet fald fra  

 forfaldsdagen, d.v.s. fra fratræden, indtil betaling er kommet frem til  

 modtageren.
Der skal dog ikke ydes morarente i forbindelse med en udbetalt  

 udtrædelsesgodtgørelse for et tidsrum, der ligger mere end 5 år forud for  

 nærværende skrivelses datering.
 Renten fastsættes til en årlig rente, der svarer til den til enhver tid  

 fastsatte officielle diskonto med et tillæg på 2%, fra den 1. januar 1985  

 forhøjet til 6%. Diskontoen har siden den 27. oktober 1983 været 7%. Renters  

 rente skal ikke beregnes.
Ved betaling af morarenter er der ikke tale om vederlag for personligt arbejde i tjenesteforhold, og der består således ikke indeholdelsespligt over for skattevæsenet.
 P.m.v.
