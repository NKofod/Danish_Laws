Nr BSF 100 Forslag til folketingsbeslutning om ændring af Konkurrencerådets  

 indgrebsbeføjelser over for offentlige myndigheder m.v.
Fremsat af Pernille Sams (KF) Kai Dige Bach (KF) Svend Erik Hovmand (V)  

 Jens Løgstrup Madsen (V) den 5. april 1995 Folketinget opfordrer regeringen til snarest at fremsætte forslag om ændring af konkurrencelovens regler vedrørende Konkurrencerådets indgrebsbeføjelser over for offentlige myndigheder m.v.
 (Konkurrencelovens § 2).
Lovforslaget skal udformes således, at offentligt reguleret  

 erhvervsvirksomhed, hvis udøvelse i henhold til særlig hjemmel bestemmes  

 eller godkendes af det offentlige, ikke længere vil være undtaget fra  

 Konkurrencerådets indgrebsbeføjelser i medfør af konkurrenceloven.
Det samme  

 skal gælde for erhvervsvirksomhed udøvet af stats- eller  

 kommunalforvaltninger, og som består i at udbyde eller efterspørge varer  

 eller tjenesteydelser m.v., som har betydning for konkurrencen i  

 erhvervslivet.
Bemærkninger til forslaget Konkurrenceloven har til formål at fremme konkurrencen og dermed  

 effektiviteten i samfundet.
For at nå dette mål opererer loven med to  

 virkemidler: Gennemsigtighed og indgrebsbeføjelser.
Begge disse virkemidler  

 administreres af Konkurrencerådet.
 Konkurrencerådets virkeområde omfatter som udgangspunkt ikke blot privat,  

 men også kommunal, statslig og anden offentligt reguleret erhvervsvirksomhed.
Som loven er udformet i dag, har Konkurrencerådet imidlertid ikke mulighed  

 for at anvende sine indgrebsbeføjelser, når der konstateres  

 konkurrencebegrænsninger i forbindelse med udøvelsen af kommunal, statslig  

 eller offentligt reguleret erhvervsvirksomhed.
I sådanne tilfælde er  

 Konkurrencerådet alene bemyndiget til at rette en henvendelse til den  

 pågældende offentlige myndighed og gøre opmærksom på, at man finder  

 konkurrencen på området utilstrækkelig (Konkurrencelovens § 15). Der er ingen  

 sanktionsmuligheder forbundet med en sådan henvendelse.
Dens eneste  

 virkemiddel er, at den offentliggøres og dermed medvirker til at øge  

 gennemsigtigheden på det pågældende marked.
 Konkurrencerådet har i 1994 offentliggjort en undersøgelse om anvendelsen  

 og virkningen i praksis af rådets henvendelser til offentlige myndigheder.
Heraf fremgår det, at Konkurrencerådet siden lovens tilblivelse i 1990 har  

 rettet i alt 26 henvendelser til offentlige myndigheder om konkurrencemæssigt  

 kritisable forhold.
Konkurrencerådet har efterfølgende måttet konstatere, at  

 i 10 af de 26 sager har de pågældende myndigheder enten modsat sig at følge  

 Konkurrencerådets anvisninger eller helt ladet være med at reagere på  

 modtagelsen af henvendelsen.
Med den nuværende retstilstand, hvor offentlig og offentligt reguleret  

 erhvervsvirksomhed er friholdt fra Konkurrencerådets indgrebsbeføjelser,  

 findes der i realiteten intet effektivt værn mod skadelig,  

 konkurrencebegrænsende adfærd på dette område.
Derved forfejles  

 konkurrencelovens formål om fremme af konkurrencen - og dermed styrkelse af  

 effektiviteten - for en betydelig del af den erhvervsvirksomhed, som loven  

 regulerer.
