Skriftlig fremsættelse (30. marts 2000) Erhvervsministeren (Pia Gjellerup):
 Herved tillader jeg mig for Folketinget at  

 fremsætte:
 Forslag til lov om Klagenævnet for udbud.
(Lovforslag nr.
L 243).
Markedet for offentlige indkøb er stort.
Offentlige  

 myndigheder i EU's medlemslande køber tilsammen ind for et  

 beløb svarende til ca. 11 pct. af det samlede BNP årligt, eller  

 mere end hvad der svarer til 5.000 mia. kr. pr. år.
Det danske marked  

 for offentlige indkøb udgør mere end 100 mia. kr. årligt.  

 Omkring 20 pct. af de samlede offentlige indkøb foretages gennem  

 EU-udbud.
 På den baggrund er det vigtigt - både  

 erhvervsøkonomisk og af hensyn til det offentliges brug af ressourcer  

 - at reglerne om udbud er tidssvarende og effektive.
 Regeringen foreslår, at Klagenævnet for Udbud  

 får beføjelse til at behandle sager om erstatning for tab, der  

 er lidt som følge af overtrædelse af udbudsreglerne.
I de fleste sager, som i dag indbringes for  

 Klagenævnet for Udbud, er udbudsforretningen allerede afsluttet og  

 kontrakt er indgået.
Da Klagenævnet ikke har kompetence til at  

 tilkende erstatning, får nævnets kendelser i praksis ofte  

 karakter af efterfølgende udtalelser, som ikke umiddelbart har nogen  

 virkning for klageren. Ønsker klageren erstatning for en konstateret  

 overtrædelse af udbudsreglerne, er det nødvendigt at  

 anlægge særskilt sag ved de almindelige domstole.
De hidtidige  

 erfaringer har vist, at dette kan være et tungt system for klagere at  

 benytte sig af, og der har kun været rejst få erstatningssager  

 ved domstolene.
Det foreslås derfor, at Klagenævnet for Udbud  

 får mulighed for også at behandle eventuelle  

 spørgsmål om erstatning.
Alle spørgsmål af  

 betydning for klager kan herefter afgøres af Klagenævnet.
 Lovforslaget indeholder desuden en omredigering af loven  

 således, at reglerne i loven bliver mere enkle og overskuelige.
 Idet jeg i øvrigt henviser til de udførlige  

 bemærkninger til lovforslaget, skal jeg anbefale forslaget til  

 Folketingets velvillige behandling.
