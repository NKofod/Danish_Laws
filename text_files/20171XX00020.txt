Skriftlig fremsættelse (4. oktober 2017) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af lov om social service, lov om almene boliger m.v. og lov om psykologer m.v. (Ændring af reglerne om udvidet lån til betaling af handicapbil, forsøg på det sociale område, stikprøvekontrol af indberetninger til Tilbudsportalen, forenkling af rammeaftalekonceptet og demensmærkning m.v.) (Lovforslag nr.
L 12) Lovforslaget indeholder en række ændringer af serviceloven, almenboligloven og psykologloven.
Formålet med lovforslaget er bl.a. at ændre reglerne om udvidet lån til betaling af handicapbil, således at den selvstændige betingelse om ganske særlige forhold udgår.
Derved præciseres det, at der skal foretages en samlet vurdering af, hvilken handicapbil der er den billigst egnede til at opfylde borgerens behov.
Lovforslaget har herudover til formål at forenkle reglerne om indgåelse af rammeaftaler på det sociale område og det almene ældreboligområde.
Forslaget indebærer bl.a., at rammeaftaler fremover kun skal indgås hvert andet år med mulighed for, at det lokalt kan aftales at opdatere hele eller dele af rammeaftalen ved behov.
Lovforslaget har endvidere til formål at give bedre muligheder for at gennemføre forsøg på det sociale område.
Med forslaget udvides således kredsen, der kan ansøge om forsøgsgodkendelse, til også at omfatte regionsråd og private tilbud.
Derudover gives med forslaget mulighed for, at der kan gennemføres forsøg på flere forskellige områder, samtidigt som borgernes retssikkerhed styrkes ved opstilling af klare krav til, hvad der ikke kan gennemføres forsøg med, herunder at forsøg ikke må indebære, at borgeren stilles dårligere end efter servicelovens almindelige bestemmelser.
 Med lovforslaget foreslås endvidere, at der etableres hjemmel til, at transport-, bygnings- og boligministeren kan fastsætte nærmere regler om en mærkningsordning for demensegnede plejeboliger.
 Lovforslaget indeholder herudover forslag om ændringer i kravene til beslutningsdygtighed for Psykolognævnet, tilsyn med indberetninger til Tilbudsportalen og en konsekvensændring af serviceloven som følge af Folketingets vedtagelse af lov nr. 661 af 8. juni 2017 om udvidelse af reglerne om optagelse i et bestemt botilbud uden samtykke.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
