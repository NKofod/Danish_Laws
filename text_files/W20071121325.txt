Ankestyrelsens principafgørelse R-6-07 om mellemkommunal refusion - barn anbragt uden for hjemmet - hjemgivelse - familiecenter Resume:
Efter hjemgivelse af barnet var der ikke ret til fortsat refusion fra tidligere opholdskommune.
Udgifterne til opholdet på familiecenter med forældrene skulle derfor afholdes af forældrenes aktuelle opholdskommune.
 Love:
Lov om retssikkerhed og administration på det sociale område - lovbekendtgørelse nr. 56 af 18. januar 2007 - § 9c, stk. 2, nr. 1 og § 9c, stk. 2, nr. 6 Sagsfremstilling:
Et barn var anbragt uden for hjemmet med A Kommune  som betalingskommune.
Forældrene flyttede til B Kommune, som  traf afgørelse om, at barnet skulle udskrives fra behandlingsinstitutionen, og at hun og forældrene i stedet skulle indskrives på familiecenter.
 A Kommune afviste at afholde udgiften til opholdet på familiecentret og begrundede dette med, at der var tale om en indsats rettet mod forældrene.
 Nævnet ændrede kommunens afgørelse og gav ret til refusion.
 Nævnet begrundede afgørelsen med, at foranstaltningen var iværksat af hensyn til barnet og at der var tale om et ubrudt forløb.
 A Kommune klagede og anførte, at der var tvivl om, hvorvidt der var tale om en udgift, der vedrørte forældremyndighedsindehaveren, eller om der var tale om en foranstaltning, der særlig vedrørte barnet.
 Sagen blev antaget til principiel behandling til afklaring af, om en refusionspligtig kommune i forbindelse med en anbringelse uden for hjemmet også havde pligt til at refundere udgifter, der var opstået efter hjemgivelsen.
 Afgørelse:
 Der var ikke ret til refusion af udgifterne.
 Ankestyrelsen lagde vægt på, at A Kommune ikke havde medvirket til at familien havde fået ophold på familiecentret, og at opholdet ikke kunne anses for indholdsmæssigt at være et ubrudt forløb i forhold til barnets anbringelse på behandlingsinstitution.
 Der blev i den forbindelse lagt vægt på, at B Kommune havde truffet afgørelse om, at barnet skulle udskrives fra behandlingsinstitutionen og således ikke længere skulle være anbragt uden for hjemmet (borte fra forældrene). Forløbet med anbringelsen efter servicelovens § 52, stk. 3, nr. 8/§ 58 var således bragt til ophør.
 Ankestyrelsen ændrede således det sociale nævns afgørelse.
