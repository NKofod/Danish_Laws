Bilag 1 Betænkning afgivet af Sundhedsudvalget den 8. december 2010 Betænkning over Forslag til lov om ændring af lov om kunstig befrugtning i forbindelse med lægelig behandling, diagnostik og forskning m.v. samt sundhedsloven (Egenbetaling for behandling med kunstig befrugtning, refertilisation og sterilisation i det offentlige sundhedsvæsen og justering af regler om vurdering af forældreegnethed ved behandling med kunstig befrugtning m.v.) [af indenrigs- og sundhedsministeren (Bertel Haarder)] 1. Ændringsforslag Indenrigs- og sundhedsministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 29. oktober 2010 og var til 1. behandling den 4. november 2010. Lovforslaget blev efter 1. behandling henvist til behandling i Sundhedsudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og indenrigs- og sundhedsministeren sendte den 5. oktober 2010 dette udkast til udvalget, jf.
SUU alm. del  bilag 1. Den 29. oktober 2010 sendte indenrigs- og sundhedsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Therese Brunse, Dansk Fertilitetsselskab, Dansk Selskab for Obstetrik og Gynækologi og Jordemoderforeningen, European Society of Human Reproduction and Embryology (Eshre), Facebook-gruppen »behandling af barnløse SKAL være gratis«, Lægeforeningen og Sex og Samfund.
 Indenrigs- og sundhedsministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
Therese Brunse, Dansk Fertilitetsselskab, Dansk Selskab for Obstetrik og Gynækologi og Jordemoderforeningen, European Society of Human Reproduction and Embryology (Eshre), Facebook-gruppen »behandling af barnløse SKAL være gratis«, Lægeforeningen og SPZ Lab A/S Samråd Udvalget har stillet 3 spørgsmål til indenrigs- og sundhedsministeren til mundtlig besvarelse, som denne har besvaret i et åbent samråd den 8. december 2010.
 Ministeren har efterfølgende sendt det talepapir, der lå til grund for besvarelsen, til udvalget.
Spørgsmål Udvalget har stillet 59 spørgsmål til indenrigs- og sundhedsministeren til skriftlig besvarelse, som denne har besvaret.
3. Indstillinger og politiske bemærkninger Et mindretal i udvalget (V, DF og KF) indstiller lovforslaget til vedtagelse med de stillede ændringsforslag.
Et andet mindretal i udvalget (S, SF, RV og EL) indstiller lovforslaget til forkastelse ved 3. behandling.
Mindretallet stemmer dog for de stillede ændringsforslag.
 Socialdemokratiets, Socialistisk Folkepartis, Radikale Venstres og Enhedslistens medlemmer af udvalget understreger, at partierne arbejder for et samfund, hvor der sikres lette og gode muligheder for stifte familie og få børn.  Derfor går partierne imod regeringens politik om at indføre brugerbetaling på ufrivilligt barnløses behandling med kunstig befrugtning (insemination, mikroinsemination og reagensglasbehandling).
Regeringen vil med dette lovforslag spare 200 mio. kr. i vores offentlige sundhedsvæsen ved at indføre brugerbetaling for en bestemt gruppe af patienter, hvis sygdomsforløb medfører, at de har svært ved at blive gravide.
Ufrivillig barnløshed kan være resultatet af en bred vifte af sygdomme hos både manden og kvinden og kan bl.a. skyldes tidligere underlivsbetændelser, hormonforstyrrelser, arvæv i underlivet, f.eks. efter blindtarmsbetændelse, og svært nedsat sædkvalitet  alt sammen ting, som folk er uden skyld i, og som de ikke selv har kunnet gøre for.
Som et eksempel kan nævnes, at mænds sædkvalitet i Danmark har været faldende siden 1960'erne, uden at der er fundet en egentlig årsag til dette i danskernes miljø eller livsstil.
Lovforslaget medfører således, at man kommer i modstrid med sundhedslovens formålsparagraf om at »fremme befolkningens sundhed samt at forebygge og behandle sygdom, lidelse og funktionsbegrænsning for den enkelte«.
I stedet vil forslaget skabe mere social ulighed på sundhedsområdet.
Det er et angreb på den frie og lige adgang til sundhedsbehandling på vores offentlige sygehuse og et historisk brud på den velfærdsmodel, vi har i Danmark, der medfører, at man ikke skal have penge med på offentlige sygehuse og klinikker.
S, SF, RV og EL frygter, at man for alvor tager de første skridt hen imod et brugerbetalt sundhedsvæsen.
S, SF, EL og RV mener samtidig, at lovforslaget er økonomisk kortsigtet og uansvarligt for dansk økonomi på længere sigt.
Omkring 10 pct. af en fødselsårgang kommer i dag til verden ved hjælp af fertilitetsbehandling.
Heraf er omkring 5 pct. kommet til verden ved hjælp af gratis behandling på offentlige klinikker.
Det svarer til omkring 3.000 børn om året.
Danmark er dermed det land, hvor kunstig befrugtning bidrager mest til at opretholde fødselstallet (jf.
Nyboe Andersen, Hum Reprod 2009, 24, 1267-87).  En dansk kvinde føder i dag 1,8 børn, men det tal skal op på 2,1, hvis vi skal opretholde befolkningstallet i Danmark.
Et fald i antallet af fertilitetsbehandlinger vil derfor have konsekvenser for den demografiske udvikling, på et tidspunkt hvor den danske befolkning er aldrende  og hvor en stor gruppe pensioneres fra arbejdsmarkedet i de kommende år og skal forsørges af en mindre og yngre gruppe.
Det kan derfor blive fatalt for Danmarks mulighed for at sikre arbejdskraft nok til at bibeholde vores velfærdsmodel i fremtiden, at der ikke fødes børn nok.  I Danmark har vi brug for flere børn og ikke færre.
Tyske erfaringer viser, at brugerbetaling har betydning for antallet af fertilitetsbehandlinger.
I Tyskland faldt antallet af fertilitetsbehandlinger med 50 pct., da man i 2004 indførte brugerbetaling på halvdelen af omkostningerne ved behandlingerne, og tallet har ikke rettet sig siden.
 Regeringens og Dansk Folkepartis forslag om at indføre brugerbetaling på kunstig befrugtning kan dermed få alvorlige langsigtede konsekvenser.
S, SF, RV og EL er enige om, at lovforslaget er ungdomsfjendsk, i og med at det er unge mennesker, der rammes hårdt af forslaget - unge mennesker, der er brug for i det danske samfund, og som brændende ønsker at stifte familie med børn.
Nutidens behandling med kunstig befrugtning medfører, at man i dag har omkring 70 pct. chance for at gøre dem gravide.
Men nu vil der være unge mennesker, der simpelthen ikke har råd til at modtage denne behandling på trods af den høje succesrate.
Flere af svarene på spørgsmål 7, 53, 54 og 55, der vedrører forskellige patientcases, der bygger på nuværende patienters historier, og svarene på spørgsmål 50 og 51 viser således, at over 40 pct. af behandlingerne vil medføre yderligere behov for at behandling på private fertilitetsklinikker.
Her er der intet loft over brugerbetalingen.
 S, SF, RV og EL har noteret sig, at samtlige indsendte høringssvar til lovforslaget er imod dette lovforslag.
S, SF, RV og EL mener, at lovforslaget er en klar politisk prioritering fra den borgerlige regering støttet af Dansk Folkeparti og ikke en nødvendighed, som regeringen siger.
Det er en del af en genopretningsplan, der sparer 200 mio. kr. på sundhedsområdet.
Men til sammenligning koster fradraget for de arbejdsgiverbetalte sundhedsforsikringer statskassen ca. 700 mio. kr. årligt  et tal, der stiger år for år, i takt med at flere og flere sunde og erhvervsaktive borgere får tilbudt sundhedsforsikringer på deres arbejdsplads.
Indførelsen af brugerbetaling på de offentlige sygehuse er dermed ikke en nødvendighed, men et politisk valg.
S, SF, RV og EL har noteret sig, at man fra regeringens og Dansk Folkepartis side har argumenteret med, der også er en stor egenbetaling for adoption.
Partierne finder dog ikke, at man kan sidestille behandling for barnløshed med adoption.
Det, at man skal betale for adoption, betyder ikke, at man også skal betale for sygehusbehandling.
Ofte vil man i øvrigt også have forsøgt sig med behandling, inden man ansøger om adoption.
 S, SF, RV og EL kan under ingen omstændigheder støtte dette lovforslag og partierne vil tage initiativer til at ændre dette, så snart det bliver muligt.
 Et tredje mindretal i udvalget (Pia Christmas-Møller (UFG)) vil ved 3. behandling af lovforslaget stemme hverken for eller imod lovforslaget.
 Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af indenrigs- og sundhedsministeren, tiltrådt af et flertal (udvalget med undtagelse af Pia Christmas-Møller (UFG)):
 1) Før nr. 1 indsættes som nyt nummer:
»01. I § 1 a, stk. 1, ændres »§ 7, stk. 3« til: »§ 7, stk. 1 og 3«.« [Behandling med kunstig befrugtning i forbindelse med præimplantationsdiagnostik] 2) Nr. 1 affattes således:
 »1. § 6 a affattes således:
»§ 6 a.
Hvis den læge, der er ansvarlig for behandling med kunstig befrugtning, vurderer, at der er tvivl om en enlig kvindes eller et pars evne til at drage fornøden omsorg for et barn efter fødslen, skal lægen med den enlige kvindes eller parrets samtykke indsende oplysninger til statsforvaltningen med anmodning om, at statsforvaltningen træffer afgørelse om, hvorvidt der kan iværksættes behandling med kunstig befrugtning.
Ved manglende samtykke fra den enlige kvinde eller parret til videregivelse af oplysninger til statsforvaltningen skal lægen afvise at indlede behandling med kunstig befrugtning.
Stk. 2. Statsforvaltningen træffer afgørelse om, hvorvidt behandling med kunstig befrugtning kan iværksættes.
Statsforvaltningen kan med den enlige kvindes eller parrets samtykke inddrage anden sagkundskab i vurderingen af forældreegnethed, inden behandling iværksættes.
Ved manglende samtykke skal statsforvaltningen afvise, at der må indledes behandling med kunstig befrugtning.
 Stk. 3. Afgørelser truffet i medfør af stk. 2 kan indbringes for Ankestyrelsen senest 4 uger efter afgørelsen.
Stk. 4. Indenrigs- og sundhedsministeren kan fastsætte nærmere regler om bestemmelserne i stk. 1-3.«« [Kompetence til at træffe afgørelse om vurdering af forældregnethed] Til § 2 3) Nr. 5 udgår.
[Lovteknisk ændring] Til § 3 4) I stk. 2 udgår »81, stk. 1 og 2,«.
[Lovteknisk ændring] Bemærkninger Til nr. 1 Behandling med kunstig befrugtning, hvor præimplantationsdiagnostik er nødvendig, kan foretages efter § 7 i lov om kunstig befrugtning i forbindelse med lægelig behandling, diagnostik og forskning m.v., jf. lovbekendtgørelse nr. 923 af 4. september 2006. I et lille antal familier er der en kendt, væsentligt øget risiko for, at graviditet vil føre til fødsel af et barn med en alvorlig arvelig sygdom.
Ved at »sortere« æg med sygdomskim fra kan det undgås at videregive alvorlig arvelig sygdom, som f.eks. cystisk fibrose, hæmofili, Huntingtons chorea og visse sjældne kromosom-ombygninger m.v.
Patienter, der søger behandling i medfør af § 7, stk. 1, kan i princippet godt få børn ad naturlig vej.
Disse patienter vil som andre gravide altid blive tilbudt fosterdiagnostik, hvor den arvelige sygdom kan konstateres.
Patienterne kan herefter tage stilling til eventuel abort.
Endvidere kan Sundhedsstyrelsen i medfør af § 7, stk. 3, i konkrete tilfælde efter ansøgning meddele tilladelse til anvendelse af præimplantationsdiagnostik, hvor tungtvejende hensyn til behandling af et barn med livstruende sygdom i denne familie taler herfor.
Også her vil der normalt være tale om fertile par.
I begge tilfælde er der tale om hensyn af så tungtvejende karakter til at undgå, at et barn fødes med alvorlig arvelig sygdom, eller til et allerede født livstruende sygt barn, at der lovgivningsmæssigt er skabt en særlig hjemmel til at tilbyde behandling med denne særlige teknik.
Den teknik (PGD), som anvendes i den forbindelse, er en højt specialiseret funktion i gynækologi, som, jf.
Sundhedsstyrelsens specialevejledning, udføres på Rigshospitalet, Odense Universitetshospital og Århus Universitetshospital Skejby.
Der er således ikke et privat alternativ til denne behandlingsform.
På den baggrund findes det hensigtsmæssigt at tillade, at det offentlige sygehusvæsen får mulighed for at tilbyde behandling til mere end ét barn, når der er behov for denne type af behandling.
Det skal i den forbindelse bemærkes, at der er tale om en meget lille patientgruppe (af størrelsesorden 50 personer årligt efter § 7, stk.1, og 0-2 personer årligt de seneste år efter § 7, stk. 3), som tilbydes denne behandlingsform.
Det vurderes på nuværende tidspunkt, at behandling til mere end ét barn på baggrund af behandling efter § 7, stk.1, vil forekomme sjældent, bl.a. fordi behandlingen er ganske belastende og ofte særlig langvarig.
Det vurderes imidlertid, at der bør skabes mulighed for, at de enlige kvinder eller par, som måtte være have et behov for behandling med kunstig befrugtning i medfør af § 7, stk. 1, kan få adgang hertil, også med henblik på at få mere end ét barn.
Det skal desuden bemærkes, at personer, som modtager behandling med kunstig befrugtning grundet behov for præimplantationsdiagnostik, jf. lovens § 7, stk. 1 og 3, kan friholdes for betalingen på sygehuset.
Der henvises i den forbindelse til lovforslagets § 2, nr. 4, hvorefter indenrigs- og sundhedsministeren kan fastsætte regler om, at der ikke skal opkræves betaling for nærmere bestemte behandlinger.
Det forventes således, at der vil blive fastsat regler om, at persongruppen, som modtager behandling med kunstig befrugtning på baggrund af behov for præimplantationsdiagnostik, jf. § 7, stk. 1 og 3, i lov om kunstig befrugtning i forbindelse med lægelig behandling, diagnostik og forskning m.v., jf. lovbekendtgørelse nr. 923 af 4. september 2006, vil blive undtaget for egenbetalingen for selve behandlingsforsøget.
Til nr. 2 Princippet om, at læger skal vurdere forældreegnethed, inden behandling med kunstig befrugtning sættes i værk, blev lovfæstet i forbindelse med lov nr. 535 af 8. juni 2006 om kunstig befrugtning i forbindelse med lægelig behandling, diagnostik og forskning m.v.
 Baggrunden herfor var, at det ud fra et samfundsmæssigt aspekt burde sikres, at samfundet ikke gennem behandlingstilbud med kunstig befrugtning medvirker til, at der fødes børn, hvis opvækstbetingelser på forhånd vurderes at være meget tvivlsomme.
 Det foreslås, at kompetencen til at træffe afgørelse om forældreegnethed i forbindelse med behandling med kunstig befrugtning overføres til statsforvaltningen, jf. lov nr. 542 af 24. juni 2005 om regional statsforvaltning.
Nærværende forslag tilsigter ikke at ændre på, at der som udgangspunkt ikke bør opstilles strenge krav til et kommende forældreskab, der etableres via kunstig befrugtning.
Regeringen finder derfor ikke, at de meget omfattende prøvninger, der finder sted ved adoption og ved tvangsfjernelse af børn, bør finde anvendelse.
Det bør tilstræbes, at den kunstige befrugtning har en så stor tilnærmelse til den naturlige reproduktion som muligt.
 Det foreslås derfor at videreføre de gældende reglers kriterier angående vurdering af et forældrepar i den konkrete situation, inden de tilbydes behandling med kunstig befrugtning, jf. bekendtgørelse nr. 119 af 7. februar 2007 om vurdering af forældreuegnethed i forbindelse med behandling med kunstig befrugtning, hvor der er fastsat nærmere regler for vurdering af forældreuegnethed, herunder hvilke forhold der er af betydning for vurderingen, og hvilke forhold der ikke må tages med i vurderingen af forældreuegnethed.
 Det følger af den foreslåede bestemmelse, at hvis der efter lægens vurdering er tvivl, herunder også åbenbar tvivl, om, at en enlig kvinde eller et par, der henvender sig med anmodning om behandling med kunstig befrugtning, kan drage fornøden omsorg for et barn efter fødslen, skal lægen med den enlige kvindes eller parrets samtykke indsende oplysninger til statsforvaltningen med anmodning om, at statsforvaltningen træffer afgørelse om, hvorvidt der kan iværksættes behandling med kunstig befrugtning.
 Ved manglende samtykke fra den enlige kvinde eller parret til videregivelse af oplysninger til statsforvaltningen skal lægen afvise at indlede behandling med kunstig befrugtning.
Det vil således efter forslaget være statsforvaltningen, der træffer afgørelse om, hvorvidt behandling med kunstig befrugtning kan iværksættes.
Statsforvaltningen kan med den enlige kvindes eller parrets samtykke inddrage anden sagkundskab i vurderingen af forældreegnethed, inden behandling iværksættes.
Dette kan eksempelvis være den enlige kvindes eller parrets praktiserende læge eller sociale myndigheder.
Hvis den enlige kvinde eller parret ikke samtykker, skal statsforvaltningen afvise, at der må indledes behandling med kunstig befrugtning.
Statsforvaltningens afgørelse i medfør af § 6 a, stk. 2, kan inden 4 uger efter meddelelsen til den enlige kvinde eller parret påklages til Ankestyrelsen.
Statsforvaltningen skal vejlede parret om klagemuligheden til Ankestyrelsen.
Til nr. 3 Ændringsforslaget er en rettelse af den i lovforslagets § 2, nr. 5, foreslåede indsættelse af », § 146 a« to steder i sundhedslovens § 146, stk. 1.
 Med ændringsforslaget foreslås, at lovforslagets § 2, nr. 5, udgår, idet der med den foreslåede indsættelse af », § 146 a« to steder i sundhedslovens § 146, stk. 1, skabes tvivl om, hvorvidt lægemidler med tilskud i henhold til § 146 a (lægemidler, der ordineres til fertilitetsbehandling) indgår i opgørelsen over og beregningen af tilskud til øvrige tilskudsberettigede lægemidler efter § 146, hvilket ikke er tilfældet.
 Tilskuddet til lægemidler, der ordineres til fertilitetsbehandling, opgøres og beregnes separat efter de egenbetalingsgrænser og procentsatser, som fremgår af lovforslagets § 2, nr. 1 (§ 146 a).
Til nr. 4 Det foreslås, at § 81, stk. 1 og 2, tages ud af bestemmelsen, idet denne kan træde i kraft den 1. januar 2011, jf. lovforslagets § 3, stk. 1.
Peter Madsen (V) Preben Rudiengaard (V) fmd.
Birgitte Josefsen (V) Sophie Løhde (V) Flemming Møller (V) Liselott Blixt (DF) Karin Nødgaard (DF) Vivi Kier (KF) Pia Christmas-Møller (UFG) nfmd.
Sophie Hæstorp Andersen (S) Flemming Møller Mortensen (S) Karen J.
Klint (S) Julie Skovsby (S) Karl H.
Bornhøft (SF) Jonas Dahl (SF) Lone Dybkjær (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
