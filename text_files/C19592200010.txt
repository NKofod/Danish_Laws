(Til rektorerne for samtlige  

 gymnasieskoler.) Undervisningsministeriet har under d.d. tilskrevet Folketingets ombudsmand  

 således:
 »I skrivelse af 20. december 1958 (j. nr. 166.58) har hr.  

 ombudsmanden meddelt ministeriet ordlyden af en skrivelse af samme dato til  

 Dansk Skolebladsråd, idet De samtidig bl.a. har henstillet til ministeriet at  

 overveje spørgsmålet om eventuel udstedelse af direktiver til rektorerne  

 vedrørende udøvelsen af censur af skoleblade.
I denne anledning skal man med henvisning til den i afskrift vedlagte  

 erklæring fra Statsskolernes Rektorforening og De kommunale Gymnasieskolers  

 Rektorforening udtale, at ministeriet ligesom rektorforeningerne er enigt med  

 hr. ombudsmanden i Deres bemærkninger om den pædagogiske side af sagen, samt  

 at man til vejledning for rektorerne har gjort disse bekendt med Deres  

 skrivelse og ministeriets tilslutning til de nævnte bemærkninger.
Da  

 løsningen af de problemer, der rejser sig i forbindelse med spørgsmålet om  

 uddeling af skoleblade, ikke er væsensforskellig fra rektorembedets andre  

 pædagogiske opgaver, har ministeriet derimod ikke fundet det hensigtsmæssigt  

 at udsende noget særligt direktiv om forholdet.
Det bemærkes i denne  

 forbindelse, at den ved gymnasieskolerne rådende frihed i pædagogiske  

 spørgsmål bl.a. viser sig ved, at ministeriet aldrig har udsendt direktiver  

 til rektorerne med hensyn til forholdsregler til opretholdelse af ro og orden  

 på skolerne.
Man vedlægger desuden afskrift af en af undervisningsinspektøren for  

 gymnasieskolerne afgiven udtalelse, hvis bemærkninger om, at en rektor ikke  

 blot af ordenshensyn kan forbyde omdeling af et skrift på skolen, men også  

 kan nægte et skrift retten til udadtil at fremtræde som organ for skolen  

 eller dens elever, ministeriet kan tiltræde.« Hvilken herved meddeles til orientering, idet man til orientering  

 fremsender afskrift af ombudsmandens skrivelse af 20. december 1958 til  

 ministeriet.
 Afskrift.
Folketingets Ombudsmand, Christiansborg.
 København K, den 20. december 1958.
 Undervisningsministeriet.
I dag har jeg tilskrevet Dansk Skolebladsråd v.
Finn  

 Nielsen, Pantervej 1, Valby, således:
»I skrivelse af 17. marts 1958 har Dansk Skolebladsråd anmodet mig om  

 at undersøge, hvorvidt det er berettiget, at der på visse skoler udøves  

 censur over for skoleblade.
Skolebladsrådet har på grundlag af indhentede  

 oplysninger fra de enkelte skolebladsredaktioner oplyst, at ca. halvdelen af  

 skolebladene, inden de blive udgivet, er blevet censureret af vedkommende  

 rektor eller en af denne udpeget lærer.
Endvidere har rådet oplyst, at  

 censuren udøves på forskellig måde, f.eks. således at redaktøren efter at  

 have indleveret et udkast til rektor kun modtager en del tilbage, uden at der  

 gives nogen forklaring på, hvorfor den resterende del er udgået.
Denne for  

 for censur er efter rådets opfattelse meget generende.
Andre steder taler  

 rektor med redaktøren og påpegede eventuelle fejl, idet han dog stiller  

 redaktøren helt frit med hensyn til om denne, uanset de påviste fejl, vil  

 trykke det pågældende stof.
Endelig er det anført, at enkelte  

 skolebladsredaktører er glade for censuren, idet den fritager dem for et  

 eventuelt ansvar.
 Den 31. marts 1958 anmodede jeg undervisningsministeriet om en udtalelse,  

 som jeg modtog den 10. oktober 1958 tillige med erklæringer af 28. maj 1989  

 fra undervisningsinspektøren for gymnasieskolerne og af 5. september 1958 fra  

 Statsskolernes Rektorforening og De kommunale Gymnasieskolers Rektorforening.
Undervisningsinspektøren har anført, at han må gå ud fra, at bestemmelsen  

 i grundlovens § 77 om forbud mod censur principielt må gælde skoleblade,  

 endog i tilfælde hvor en skolebladsredaktør måtte være under 15 år og således  

 ifølge straffelovens § 15 ikke strafferetligt kan dragestil ansvar for sine  

 handlinger.
På den anden side er det givet, at trykkefriheden ikke kan være  

 ganske uhæmmet, men at rektorerne som de ansvarlige for skolens drift og  

 opretholdelsen af ro og orden i arbejdet må have visse midler til at  

 forhindre, at disse hensyn ikke krænkes ved skolebladsvirksomhed.  

 Undervisningsinspektøren er derfor af den opfattelse, at det ikke kan stride  

 mod trykkefrihedsbestemmelsen, at rektor gør sin tilladelse til, at  

 skolebladet bliver distribueret m.v. på skolen, afhængig af, at han i hvert  

 fald får et vist indseende med, hvad bladet kommer til at indeholde.
Endvidere har undervisningsinspektøren anført, at rent faktisk har sikkert  

 de fleste rektorer et vist indseende med skolebladet og at dette næppe ret  

 mange steder føles som en egentlig censur.
Tværtimod er der gennemgående et  

 sådant tillidsforhold mellem rektor og skolebladsredaktøren, at denne med  

 glæde tager mod den hjælp og den lettelse i ansvaret som det er at kunne  

 forelægge prekære artikler, som - hvis de uden videre kom i trykken - kunne  

 være til stor skade ikke alene for skolebladsredaktøren, men også for andre.  

 Det afgørende er efter undervisningsinspektørens opfattelse, at  

 skolebladsvirksomheden bygger på et tillidsforhold mellem rektor og  

 redaktøren, hvilket sikkert er i alle parters interesse.
 I anledning af at det af det af Skolebladsrådet indsendte materiale  

 fremgår, at der på et kommunalt gymnasium er et stiltiende forbud mod at  

 skrive om politiske emne, har undervisningsinspektøren endelig bemærket, at  

 et så generelt skriveforbud formentlig er en overskridelse af de  

 forholdsregler, som rektor som ansvarlig for skolens ledelse og disciplin er  

 berettiget til at træffe.
Rektorforeningerne har udtalt, at sagen ikke så meget angår spørgsmålet om  

 censur som rektorernes ret til at afgøre, hvad der skal distribueres på  

 skolerne.
Rektorerne er ikke tilhængere af censur i grundlovens forstand, men  

 de kan principielt ikke give afkald på at have indseende med, hvad der  

 distribueres på skolerne.
Da rektorerne er ansvarlige for opretholdelsen af  

 ro og orden i skolens arbejde og således er de naturlige beskyttere af såvel  

 lærere som elever mod ubetænksomme krænkelser, må foreningerne anse det for  

 nødvendigt, at der gives rektorerne mulighed for at gribe ind, hvis en sådan  

 krænkelse sker gennem skoleblade, udgivet af skolens elever og distribueret  

 på skolen, ganske ligesom rektorerne må have ret til at standse forsøg fra  

 kredse uden for skolen på at svække skolens arbejdsro.
Efter foreningernes opfattelse ville det være uheldigt, om der for disse  

 bestræbelser fastsættes ensartede og faste retningslinier, da den enkelte  

 rektor som hidtil bør have ret til at ordne spørgsmålet, som han skønner det  

 mest formålstjenligt.
Endelig har foreningerne udtalt, at det af  

 Skolebladsrådet fremskaffede materiale synes at vise, at den nugældende  

 ordning i det store og hele fungerer tilfredsstillende.
 Undervisningsministeriet har anført, at rektorerne som ansvarlige for  

 skolernes daglige drift må have ret til af ordensmæssige grunde på forhånd at  

 godkende enhver tryksag eller andet skrift, der omdeles eller opslås på  

 skolerne.
Ministeriet har tilføjet, at det er bekendt med den i praksis i vidt  

 omfang fulgte fremgangsmåde, hvorefter skoleblade og andre skrifter omdeles  

 eller opslås på skolen med vedkommende rektors stiltiende tilladelse, og  

 således at denne tilladelse kan tilbagekaldes, såfremt det på grund af  

 misbrug eller hensynet til opretholdelse af ordenen på skolen skønnes  

 nødvendigt.
Ministeriet har herved bemærket, at det finder denne praksis  

 rimelig.
 Den svenske justitieombudsman har i en skrivelse af 9. maj 1957 til kungl.  

 skoløverstyrelsen redegjort for en af ham foretaget undersøgelse i anledning  

 af, at der på en skole var givet bestemmelse om, at elever, der ønskede at  

 udgive blade, i forvejen skulle indlevere disse til rektor til censur  

 (»granskning«). Som begrundelse for denne bestemmelse, der senere  

 var blevet ændret til kun at omfatte ikke-trykte skrifter, anfører den  

 pågældende rektor, at skolens anseelse kunne blive forringet, såfremt  

 skolebladene havde et uheldigt indhold.
Justitieombudsmannen fandt, at denne bestemmelse er uforenelig med den i  

 den svenske trykkefrihedsforordning hjemlede trykkefrihed for så vidt angår  

 trykte blade.
Med hensyn til blade, der var fremstillet på anden måde, f.eks.  

 stencilerede, og som ikke omfattedes af trykkefrihedsforordningen, udtalte  

 justitieombudsmannen, at den pågældende rektor ved at udstede den givne  

 bestemmelse havde overskredet sin kompetence til at give bestemmelser  

 vedrørende orden og ledelse.
I § 77 i den danske grundlov af 5. juni 1953, hvis indhold bortset fra  

 enkelte sproglige ændringer og ordene »i skrift og tale« svarer til  

 § 91 i grundloven af 5. juni 1849, er det bestemt: »Enhver er berettiget  

 til på tryk, i skrift og tale at offentliggøre sine tanker, dog under ansvar  

 for domstolene.
Censur og andre forebyggende forholdsregler kan ingensinde  

 påny indføres.« I professor Matzens Statsret, 3. udg., 1899, 3. del, s. 397, udtales det,  

 at retten ifølge den nævnte grundlovsbestemmelse kun tilkommer frie og  

 myndige personer, således at f.eks. personer, der hensidder i  

 varetægtsfængsel eller statsfængsel ikke skulle være berettigede til at  

 offentliggøre deres tanker på tryk.
Professor Knud Berlin udtaler derimod i sin Statsret, 1934, 2. del, s.  

 430, at professor Matzens opfattelse var en uhjemlet indskrænkning af  

 grundloven.
Professor Berlin henviser dog til, at rent faktisk ville f.eks.  

 en person, der var anbragt i et statsfængsel, ofte være afskåret fra at udøve  

 retten til at offentliggøre sin tanker på tryk.
Professor Poul Andersen har i »Dansk Statsforfatningsret«, 1954,  

 ds. 626, anført, at grundloven ikke er til hinder for, at der ved eller i  

 henhold til lov etableres retlige afhængighedsforhold, i kraft af hvilke  

 visse personer retsgyldigt kan udelukkes fra ytringsfriheden eller  

 underkastes censur af den person eller myndighed, som træffer bestemmelse  

 inden for afhængighedsforholdet, f.eks. indehavere af forældremyndighed,  

 værger ved personlig umyndiggørelse, anstaltsmyndigheden i fængsler,  

 sindsygehospitaler o.lign.
Det er dog tvivlsomt, i hvilken udstrækning dette  

 kan ske.
Fra bestemmelsen om, at ytringsfrihed kun kan udøves under ansvar  

 for domstolene, kan man ifølge Poul Andersen ikke slutte, at denne frihed  

 ikke tilkommer personer, som på grund af alder eller sjælelig abnormitet ikke  

 kan straffes eller ifalde erstatningsansvar.
Sådanne personers misbrug af  

 trykkefriheden må imødegås på anden måde.
Jeg skal herefter som min opfattelse udtale følgende: Censurforbundet i  

 grundlovens § 77 kan ikke være til hinder for udøvelse af en vis  

 forhåndskontrol med hensyn til indholdet af skoleblade, der distribueres på  

 skolerne.
Grundloven har sikkert ikke haft forhold af denne art for øje.
Dens  

 almindeligt holdte forbud mod censur har altid været opfattet som givende  

 plads for visse modifikationer; der er således ingen tvivl om, at det ikke  

 udelukker teater- og filmcensur, og at det med hensyn til trykte skrifter er  

 uanvendeligt inden for institutioner, hvor særlige ordens- eller  

 sikkerhedshensyn i øvrigt begrænser den enkeltes fulde udøvelse af  

 grundlovens almindelige frihedsrettigheder.
For skolers vedkommende kan det  

 formentlig ikke afvises, at der kan forekomme tilfælde, hvor det af  

 ordensmæssige og pædagogiske grunde kan være ønskeligt, at rektor (eller en  

 repræsentant for denne) på forhånd har indseende med, hvad der af elever  

 publiceres til omdeling på skolen.
Særlig klart forekommer det, at censurforbudet må være uanvendeligt, hvor  

 ingen ansvarshavende over 15 år hæfter for bladets indhold.
Selv om det ikke  

 i almindelighed ubetinget kan hævdes, at tilstedeværelsen af en  

 strafansvarlig person er en nødvendig forudsætning for censurfriheden - idet  

 en sådan fordring ville kunne misbruges til skade for trykkefriheden, f.eks.  

 ved påstand om, at en forfatter eller redaktør var utilregnelig - må det være  

 naturligt at fordre en så klar og utvetydig betingelse for strafansvar som  

 tilstedeværelse af kriminel lavalder opfyldt, jfr. grundlovens § 77:»...  

 dog under ansvar for domstolene«.
 Det tilføjes, at den endelige afgørelse af, hvorvidt censur af skoleblade  

 er i strid med grundlovens § 77, henhører under domstolene.
Selv om jeg således ikke mener, at censuren er grundlovsstridig, er det  

 dog et spørgsmål, om skolerne ikke af pædagogiske grunde i almindelighed bør  

 afstå fra at censurere skoleblade, særlig gymnasieblade.
Meget taler for, at  

 der, hvor ikke særlige modgrunde gør sig gældende, gives skoleelever, der har  

 opnået en vis modenhed, ret til uden forhåndscensur at skrive, udgive og på  

 skolen distribuere skoleblade, under sædvanligt efterfølgende ansvar og på  

 vilkår, at tilladelsen til omdeling på skolen er afhængig af, at bladet ikke  

 har et anstødeligt eller for skolen skadeligt indhold.
Det kan ikke afvises,  

 at en anerkendelse af dette princip kan virke som et sundt led i opdragelsen  

 af de unge.
 Jeg har derfor fundet anledning til at henstille til  

 undervisningsministeren at optage dette spørgsmål til nærmere overvejelse.
Under alle omstændigheder synes det klart, at rektorer, der anvender en  

 censurordning, i tilfælde, hvor de mener at måtte gå imod et ønske om  

 optagelse af bestemte artikler i bladet, bør tilkalde redaktøren til en  

 samtale, hvorunder der gives ham vejledning og forklaring med hensyn til  

 rektors bestemmelser.
Ligeledes forekommer det klart, at der ikke bør  

 udstedes almindeligt forbud mod behandling i skoleblade af politiske  

 spørgsmål. - Også med hensyn til disse forhold har jeg fundet grundlag for at  

 henstille til undervisningsministerens overvejelse, hvorvidt der måtte være  

 anledning til udfærdigelse af nærmere direktiver til rektorerne.
De indsendte bilag vedlægges.' Hvilket meddeles under henvisning til ministeriets skrivelse af 10.  

 oktober 1958 (1. dep. 2. kt. j. 248/58), idet jeg skal henstille til  

 ministeren at overveje, om ikke skoleelever, som har opnået en vis modenhed,  

 når ikke særlige modgrunde gør sig gældende, bør have ret til uden  

 forhåndscensur at skrive, udgive og på skolen distribuere skoleblade, under  

 sædvanligt efterfølgende ansvar og på vilkår, at tilladelsen til omdeling på  

 skolen er afhængig af, at bladet ikke har et anstødeligt eller for skolen  

 skadeligt indhold.
 Endvidere skal jeg henstille til ministeren at overveje, hvorvidt der  

 måtte være anledning til at give nærmere bestemmelser om den måde, hvorpå  

 censuren bør udøves.
 De udlånte bilag vedlægges tillige med 2 fotokopier af skrivelsen til  

 Skolebladsrådet, der bedes tilstillet rektorforeningerne.  

 Undervisningsinspektøren for gymnasieskolerne er herfra underrettet.
sign.
Stephan Hurwitz.
