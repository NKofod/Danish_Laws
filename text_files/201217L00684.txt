Ændringsforslag stillet den 22. marts 2013 uden for betænkningen Ændringsforslag til 2. behandling af Forslag til lov om ændring af lov om en aktiv beskæftigelsesindsats, lov om digital indberetningsløsning til brug for anmeldelse af sygefravær samt anmodning om refusion af sygedagpenge og dagpenge efter barselloven, lov om sygedagpenge og barselloven (Digital kommunikation om tilskudsordninger m.v.) [af beskæftigelsesministeren (Mette Frederiksen)]:
Til § 1 Af beskæftigelsesministeren:
 3) Nr. 2 affattes således:
 »2. I § 110, stk. 2, indsættes som 2. pkt.:
»Beskæftigelsesministeren kan desuden fastsætte regler om frister for arbejdsgiveres og selvstændigt erhvervsdrivendes anmodning om tilskud efter kapitel 12 og 13.«« [Præcisering af bemyndigelsesbestemmelsen] Bemærkninger Til nr. 3 Det fremgår af de almindelige bemærkningers punkt  2.1.2.2, at der vil blive fastsat ens tidsfrister for arbejdsgiveres og selvstændigt erhvervsdrivendes anmodning om tilskud vedrørende ansættelser med løntilskud og i fleksjob svarende til de frister, der i dag gælder på sygedagpengeområdet.
I lovforslagets § 1, nr. 2, blev det foreslået, at dette skulle ske ved at udvide den eksisterende bemyndigelse i lovens § 110, stk. 2, til også at omfattet tilskud til arbejdsgivere og selvstændigt erhvervsdrivende efter kapitel 13 om fleksjob.
Efter denne bestemmelse fastsætter beskæftigelsesministeren nærmere regler om beregning og udbetaling, herunder refusion, samt om administration, regnskab, revision, tilsyn m.v. for tilskud og ydelser på områderne løntilskud, udgifter til hjælpemidler og mentorer m.v. og jobrotation.
 Det foreslås, at der sker en præcisering, så det fremgår udtrykkeligt af bemyndigelsesbestemmelsen, at ministeren kan fastsætte frister for arbejdsgiveres og selvstændigt erhvervsdrivendes anmodninger om tilskud.
Svarende til reglerne på sygedagpengeområdet vil fristen for at anmode om udbetaling af tilskud administrativt blive fastsat således, at der alene kan udbetales tilskud for tidsrum, der ligger indtil 3 måneder forud for fremsættelsen af kravet.
F.eks. skal en arbejdsgiver senest den 1. april anmode om tilskud for januar måned.
Hvis anmodningen om tilskud ikke er modtaget senest den 1. april, kan arbejdsgiveren eller den selvstændigt erhvervsdrivende ikke modtage tilskud for den periode, der ligger mere end 3 måneder forud for fremsættelsen af anmodningen om tilskud.
Kommunen vil kunne dispensere fra arbejdsgiverens og den selvstændigt erhvervsdrivendes manglende overholdelse af fristen for anmodning om tilskud, når overskridelsen af fristen skyldes driftsforstyrrelser hos Nemrefusion af et omfang og en varighed, der har afskåret arbejdsgiveren fra at anmelde rettidigt, eller skyldes forkert vejledning fra offentlige myndigheder eller andre, der må antages at have særligt kendskab til forholdene, eller når særlige omstændigheder i øvrigt taler derfor.
Dispensationsreglerne følger de gældende dispensationsbestemmelser for arbejdsgivere i sygedagpengeloven.
 Der henvises til de almindelige bemærkningers punkt 2.1.2.2.
