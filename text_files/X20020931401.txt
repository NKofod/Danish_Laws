Var et likvidationsprovenue omfattet af de  

 almindelige regler i aktieavancebeskatningsloven Spørgsmål:
Vil et likvidationsprovenu, der udloddes fra en andelsforening med  

 begrænset ansvar (herefter A.m.b.A.) være skattepligtig for  

 andelshaverne efter de almindelige regler i aktieavancebeskatningslovens  

 (herefter ABL) §§ 2 og 4? Vil andelshaverne kunne benytte indgangsværdien den 19. maj 1993 som  

 anskaffelsessum, hvis andelen er anskaffet før denne dato? Svar:
Nej.
Likvidationsprovenuet er omfattet af aktieavancebeskatningslovens § 2  

 b.
Nej.
Andelshaverne ville ved en eventuel afståelse den 18. maj 1993  

 have været omfattet af aktieavancebeskatningslovens § 2 b, og  

 handelværdien den 19. maj 1993 kan derfor ikke anvendes som  

 indgangsværdi.
 Beskrivelse af de faktiske forhold:
A.m.b.A. er en produktions- og salgsforening.
A.m.b.A. blev stiftet  

 før den 22. maj 1987, og var oprindeligt andelsbeskattet som en  

 produktions- og salgsforening efter den tidligere gældende bestemmelse  

 i selskabsskattelovens (herefter SEL) § 1, stk. 1, nr. 4.
Da omsætningen med ikke-medlemmer på et tidspunkt varigt  

 oversteg 25 pct., overgik foreningen til anden beskatning.
Ifølge  

 forespørger overgik A.m.b.A. med virkning fra skatteåret  

 1991/92, dvs. fra regnskabsåret 1.10.1989, til beskatning efter SEL §  

 1, stk. 1, nr. 2. Af mandtalsoplysningerne fremgik, at foreningen pr.  

 1.10.1989 var registreret som omfattet af SEL § 1, stk. 1, nr. 4, og pr.  

 1.10.1990 var registreret som omfattet af SEL § 1, stk. 1, nr. 2.
 Som følge af lov nr. 374 af 18. maj 1994 blev foreningen med  

 virkning fra regnskabsåret 1.10.1994 beskattet efter SEL § 1, stk. 1,  

 nr. 4.
For regnskabsårene 1.10.1989 - 30.9.1993 havde foreningen  

 selvangivet en skattepligtig indkomst på 0 kr.
For regnskabsåret  

 1.10.1993 - 30.9.1994 var der selvangivet en negativ skattepligtig indkomst  

 på kr. 1.288.456.
 Forespørger oplyste, at foreningen blev likvideret i april 2000.  

 Likvidationsprovenuet blev i henhold til vedtægternes § 7 fordelt  

 mellem andelshaverne i forhold til deres omsætning med foreningen inden  

 for de seneste 10 hele forretningsår.
 Det blev oplyst, at da det ikke havde været muligt at opnå en  

 rentabel drift af foreningens fabrik, havde foreningen i maj 1999 overdraget  

 hele den driftsmæssige aktivitet til et A/S.
 Det var endvidere oplyst, at der ikke mellem medlemmerne var indgået  

 nogen overenskomst, som regulerede overdragelsen af andele mellem medlemmerne  

 eller overdragelse til andre.
 Medlemmernes afståelse eller udtræden af foreningen var  

 derimod alene reguleret i foreningens vedtægter.
 Af vedtægternes § 2 fremgik:
"Stk. 1: Som A-medlem af foreningen kan optages enhver ejer af et  

 søgående fartøj, som er hjemmehørende på  

 X-ø, på betingelse af, at a. mindste 3/5 af vedkommendes indtægt ved personlig virksomhed  

 skyldes fiskeri og b. ejeren har bopæl på X-ø c. vedkommende dokumenterer at være medlem af Y-Organisation (YO).  

 Denne betingelse gælder dog kun, så længe der i  

 nærværende forening er flertal for medlemsskab af YO.
 Bestyrelsen kan endvidere træffe bestemmelse om at optagelse skal  

 eller kan ske med indskud i foreningen herunder om indskuddets  

 størrelse.
 Stk. 2: Har et fartøj flere ejere, skal alle være A-medlemmer  

 af foreningen.
Stk. 3: Et anpartsselskab eller aktieselskab kan optages som A-medlem,  

 såfremt selskabskapitalen indehaves af personer, som har  

 beskæftigelse på selskabets fartøj således, at 3/5  

 af den pågældendes indtægt ved personlig virksomhed  

 hidrører fra fiskeri.
Bestyrelsen kan kræve, at de  

 pågældende afgiver selvskyldnerkaution for selskabets  

 forpligtelser.
Det er endvidere en betingelse, at selskabet har hjemsted  

 på X-ø, og at fartøjet er hjemmehørende på  

 X-ø og ejes af selskabet eller dets ejere.
Stk. 4: Anmodningen om medlemskab stiles til foreningens kontor og skal  

 forelægges bestyrelsen til godkendelse." Af § 2, stk. 8, fremgik: "Udtrædende medlemmer får alene  

 udbetalt eventuel andel i medlemmernes reservefond, jf. § 12, men har  

 derudover intet krav på udbetaling af andel i foreningens eventuelle  

 øvrige formue." "§ 12, stk. 1:[...] Det skal tilstræbes, at der henlægges  

 passende beløb til medlemmernes reservefond og eventuelle andre fonds  

 til bedst mulig opnåelse af resultater som tilsigtet i foreningens  

 formålsparagraf og til imødegåelse af tab." Forespørger oplyste, at der igennem årene løbende var  

 foretaget hensættelser til reservefonden.
Hensættelserne var  

 blevet foretaget i år med overskud.
Hensættelsen til det enkelte  

 medlems reservefondskonto var blevet foretaget med en procentsats af det  

 enkelte medlems leverance.
I det omfang der var sket indskud i foreningen i  

 henhold til vedtægternes § 2, stk. 1, var indskuddet tillagt  

 reservefonden.
Et medlems andel i reservefonden skulle opgøres i forhold til de  

 leverancer, som medlemmet havde foretaget til foreningen i de år, hvori  

 der var foretaget hensættelse til reservefonden.
Det enkelte medlem  

 havde ikke råderet over reservefondskontiene.
Reservefonden kunne  

 således ikke anvendes som sikkerhedsstillelse eller transport.
Posten  

 "medlemmernes reservefond" optrådte i regnskabet under  

 egenkapitalen.
 Foreningens generalforsamling havde mulighed for at beslutte, at der  

 skulle ske udlodning fra reservefondskontiene, når blot foreningens  

 egenkapital inklusive henlæggelser udgjorde mindst 40% af  

 balancesummen, jf. vedtægternes § 5, stk. 6.
 Af vedtægternes § 3, stk. 1, fremgik: "Som B-medlem kan optages  

 fiskesalgsforeninger i tilfælde, hvor et varemæssigt samarbejde  

 forekommer gavnligt og naturligt, jf. vedtægternes § 2, stk. 4."  

 Forespørger havde oplyst, at foreningen på  

 likvidationstidspunktet ikke havde B-medlemmer.
 Forespørger havde bekræftet, at et medlem i henhold til  

 vedtægterne ikke kunne overdrage sit andelsbevis til tredjemand.  

 Medlemmet kunne alene ved udtræden afstå andelsbeviset til  

 foreningen.
Af vedtægternes § 7, stk. 1 fremgik:"[...]I tilfælde af  

 foreningens ophør fordeles eventuel formue til medlemmerne på  

 likvidationstidspunktet i forhold til de pågældende medlemmers  

 leverancer i de sidste hele 10 forretningsår." Til spørgsmålet om hvorvidt likvidationsprovenuet måtte  

 være omfattet af aktieavancebeskatningsloven,  udtalte  

 forespørger, at landsretten i en afgørelse, gengivet i TfS  

 2001.124, vedrørende en gensidig forsikringsforening havde anset  

 likvidationsprovenu for omfattet af statsskattelovens § 4 og ikke af ABL.
Forespørger anførte, at der ved landsrettens  

 afgørelse var lagt vægt på, at medlemmerne af foreningen  

 blev medlem som følge af deres forsikringstegning, og at medlemmerne  

 ved udtræden af foreningen ikke fik andel i foreningens formue.  

 Medlemsskabet af foreningen ville således alene have en værdi for  

 medlemmet i forbindelse med en eventuel likvidation af foreningen.
A.m.b.A.  

 og dets andelshaveres situation adskilte sig væsentligt fra den  

 gensidige forsikringsforening og dens medlemmers situation.
I A.m.b.A. fik  

 udtrædende andelshavere andel i foreningens formue i forbindelse med  

 deres udtræden.
Andelen i formuen var dog begrænset efter  

 andelsselskabets vedtægter.
Begrænsningen i vedtægterne var  

 alene medtaget af hensyn til at sikre andelsselskabets fortsatte drift.
Man  

 ville således ikke risikere selskabets fortsatte drift, hvilket kunne  

 blive aktuelt ved et større antal andelshaveres udtræden.
 Forespørger anførte videre, at A.m.b.A.'s egen  

 skattemæssige behandling havde haft et helt andet forløb end  

 tilfældet var for en gensidig forsikringsforening.
 Det var således forespørgers opfattelse, at  

 likvidationsudlodningen fra A.m.b.A. skulle behandles efter ABL's almindelige  

 regler, idet der blev lagt vægt på, at andelshaverne ved en  

 afståelse af andelsbeviset ville få en andel i foreningens  

 formue, uanset hvilken form afståelsen måtte have.
 Det var forespørgers klare opfattelse, at andelsbeviser i  

 andelsforeninger godt kunne være omfattet af ABL, og at landsrettens  

 afgørelse i TfS 2001.124 ikke kunne føre til andet  

 resultat.
Vedrørende spørgsmålet om likvidationsprovenuet var  

 omfattet af ABL § 2 b, var det forespørgers opfattelse, at  

 likvidationsprovenuet ikke skal behandles efter ABL § 2 b.
Dette ville  

 betyde, at de selskabsdeltagere, som havde anskaffet andelsbeviset før  

 den 19. maj 1993, kunne anvende kursen den 19. maj 1993 som anskaffelsessum  

 for andelsbeviset.
Vedrørende udviklingen i ABL § 2 b anførte  

 forespørger, at ABL § 2 b i dag alene gjaldt for andelsbeviser  

 i andelsforeninger, som beskattes efter SEL § 1, stk. 1, nr. 3. Reglen om, at  

 § 2 b omfattede likvidationsprovenu, der udloddes fra andelsselskaber, der  

 inden for de seneste 10 år har været koorporationsbeskattede  

 eller været omfattet af den særlige foreningsbeskatning i SEL §  

 1, stk. 1, nr. 6, blev indført ved lov nr. 356 af 1. juni 1990.  

 Tidligere var det alene afgørende, om selskabet hørte til  

 bestemmelsens kategori af selskaber på afståelses- eller  

 likvidationstidspunktet. Ændringen havde kun virkning for andele i  

 selskaber, der efter den 2. juni 1990 havde hørt til blandt de typer  

 af selskaber, som bestemmelsen omfattede. 10-års-fristen regnedes  

 derfor kun tilbage til denne dato.
Indførelsen af 10-års-reglen  

 fandt endvidere ikke anvendelse på selskaber, der inden den 17. april  

 1990 havde truffet beslutning om ved udgangen af det indkomstår, der  

 var påbegyndt inden den 2. juni 1990, men som først udløb  

 efter dette tidspunkt, at gennemføre en aktivitetsændring eller  

 lignende, der medførte, at selskabet ikke længere hørte  

 til den type af selskaber, der var omfattet af bestemmelsen.
Det var herefter forespørgers opfattelse, at andelsbeviserne i  

 A.m.b.A. ikke var omfattet af ABL § 2 b.
Dette skyldtes, at andelsbeviserne,  

 som følge af at A.m.b.A. blev beskattet efter SEL § 1, stk. 1, nr. 2,  

 ikke var omfattet af ABL § 2 b den 2. juni 1990. Andelsbeviserne var  

 således ikke omfattet af 10-års reglen.
Forespørger anførte videre, at det fulgte af cirkulære  

 nr. 137 af 19. juni 1994, at var der tale om andelsbeviser i selskaber, der  

 ved udgangen af indkomståret 1994 er omfattet af § 2 b, fastholdtes de  

 tidligere gældende regler.
Dette betød for det første, at  

 andelsbeviser i selskaber, som efter den nye formulering af § 2 b ikke var  

 omfattet af bestemmelsen, fortsat ville blive beskattet efter § 2 b i en  

 10-årig periode.
For det andet betød det, at andelsbeviser i selskaber, der var  

 blevet omdannet, således at selskaberne ikke længere  

 tilhørte den gruppe af selskaber, der var nævnt i § 2 b efter  

 den tidligere gældende formulering, men hvor der på  

 lovændringernes virkningstidspunkt endnu ikke var gået 10  

 år efter omdannelsen, fastholdtes i beskatningen efter § 2 b, indtil  

 der var forløbet 10 år fra omdannelsen.
Men da der ikke her var  

 tale om andelsbeviser i et selskab som nævnt i formuleringen af ABL § 2  

 b inden lovændringen i 1994, fandt denne overgangsbestemmelse heller  

 ikke anvendelse.
Forespørger konkluderede herefter, at andelsbeviserne ikke var  

 omfattet af ABL § 2 b, hvorfor likvidationsudlodningen skulle behandles som  

 afståelsessum efter ABL's almindelige bestemmelser.
Det ville derfor  

 være muligt for de andelshaverne, som havde anskaffet andelsbeviset  

 før den 19. maj 1993, at anvende handelsværdien pr. 19. maj 1993  

 som indgangsværdi, idet der var tale om unoterede andelsbeviser.
Styrelsens indstilling og begrundelse Ad spørgsmål 1:
 Det måtte indledningsvis afgøres, om medlemsskab af A.m.b.A.  

 kunne anses for en andelsret omfattet af ABL, jf. denne lovs § 1, stk. 1.
Landsretten havde i en dom af 3. januar 2001, gengivet i TfS 2001.124,  

 taget stilling til, om likvidationsprovenuet fra en gensidig  

 forsikringsforening var omfattet af ABL.
Henset til foreningens karakter,  

 herunder at medlemmerne ikke kunne eje omsættelige andele i foreningen  

 og at udtrådte medlemmer ikke havde andel i foreningens formue, kunne  

 medlemsskab af foreningen ikke anses for en formuegenstand en skattepligtig  

 ejer, og likvidationsudlodningen var derfor ikke omfattet af ABL men af  

 statsskattelovens § 4.
Medlemmer af A.m.b.A. fik ved udtræden udbetalt en eventuel andel i  

 medlemmernes reservefond, men havde herudover intet krav på udbetaling  

 af andel i foreningens eventuelle øvrige formue, jf.  

 vedtægternes § 2, stk. 8. Medlemmernes reservefond bestod af indskud  

 ved indtræden og de gennem årene foretagne hensættelser.  

 Hensættelse til det enkelte medlems reservefondskonto var foretaget med  

 en procentsats af det enkelte medlems leverancer.
Medlemmernes reservefond  

 var i årsregnskabet ført som en del af egenkapitalen, og indgik  

 i foreningens hæftelsesgrundlag på linie med selskabets  

 øvrige formue, jf. vedtægternes § 5, stk. 1. Told- og  

 Skattestyrelsen fandt, at det herefter måtte lægges til grund, at  

 et medlem ved udtræden fik en andel af foreningens formue, idet denne  

 andel dog af hensyn til foreningens fortsatte virke kun udgjorde en  

 begrænset del af egenkapitalen.
 Det var derfor Styrelsens opfattelse, at medlemsskab af A.m.b.A. i  

 skatteretlig forstand skulle anses for en andelsret, omfattet af ABL, jf.  

 lovens § 1, stk. 1.
 Vedrørende spørgsmålet om, hvorvidt  

 likivdationsprovenuet måtte være omfattet af ABL § 2 b,  

 anførte Styrelsen, at det fremgik af den gældende formulering af  

 ABL § 2 b, stk. 1, der blev indsat ved lov nr. 374 af 18. maj 1994, at  

 fortjeneste og tab ved udlodning af likvidationsprovenu i andelsforeninger  

 omfattet af SEL § 1, stk. 1, nr. 3, skulle medregnes ved opgørelsen af  

 den skattepligtige indkomst, når udlodningen finder sted i det  

 kalenderår, hvori andelsforeningen endelig opløstes.
 ABL § 2 b blev indført ved lov nr. 311 af 25. maj 1987, og  

 omhandlede udlodning af  likvidationsprovenu fra kooperationsbeskattede  

 andelsselskaber og visse typer af foreninger omfattet af den særlige  

 foreningsbeskatning i SEL § 1, stk. 1, nr. 6.
Anvendelsesområdet for § 2 b var ved lov nr. 356 af 1. juni 1990  

 udvidet således, at bestemmelsen også omfattede  

 likvidationsprovenu fra andelsselskaber, der inden for de seneste 10 år  

 havde været kooperationsbeskattet eller været omfattet af den  

 særlige foreningsbeskatning i SEL § 1, stk. 1, nr. 6. Udvidelsen havde  

 i henhold til lovens § 3, stk. 2, alene virkning for andele i selskaber m.v.,  

 der efter lovens ikrafttræden havde været omfattet af SEL § 1,  

 stk. 1, nr. 3 a eller 4, og i foreninger, der efter lovens ikrafttræden  

 havde været omfattet af SEL § 1, stk. 1, nr. 6, og hvis formål  

 efter lovens ikrafttræden havde været at fremme medlemmernes  

 fælles erhvervsmæssige interesser gennem deres deltagelse i  

 foreningens virksomhed som aftagere, leverandører eller på anden  

 lignende måde.
I lovens § 3, stk. 3, anførtes endvidere, at  

 loven ikke fandt anvendelse på andele i selskaber m.v., der inden den  

 17. april 1990 havde truffet endelig beslutning om aktivitetsændring  

 m.v., som medførte ophør af kooperations- eller  

 foreningsbeskatning som nævnt i stk. 2 ved udgangen af det den 3. juni  

 1993 igangværende indkomstår.
 Den gældende formulering af ABL § 2 b blev som nævnt ovenfor  

 indsat ved lov nr. 374 af 18. maj 1994. Samme lov indeholdt i § 18, stk. 1,  

 en særlig overgangsregel, hvorefter den hidtidige affattelse af § 2 b,  

 herunder denne bestemmelses 10-års regel, fortsat fandt anvendelse  

 på andele i foreninger, som ikke fra og med indkomståret 1994  

 henholdsvis 1995 var omfattet af den nye affattelse, når andelene ved  

 udgangen af indkomståret 1993 henholdsvis indkomståret 1994 var  

 eller havde været omfattet af den hidtidige affattelse.10-års  

 reglen og ABL § 2 b beskatningen fastholdtes således efter de hidtidige  

 regler, medmindre andelene omfattedes af den nye bestemmelse i § 2 b.
 Forespørger havde anført, at foreningen ikke var omfattet af  

 ABL § 2 b, idet foreningen den 2. juni 1990 blev beskattet efter SEL § 1,  

 stk. 1, nr. 2.
 Da det af mandtalsoplysningerne fremgik, at foreningen i  

 regnskabsåret 1.10.1989- 30.9.1990 var omfattet af SEL § 1, stk. 1, nr.  

 4, og først fra den 1.10.1990 overgik til beskatning efter SEL § 1,  

 stk. 1, nr. 2, og det af forespørger var oplyst, at foreningen blev  

 likvideret i april 2000, var det Styrelsens opfattelse, at  

 likvidationsprovenuet var omfattet af ABL § 2 b, jf. § 1 i lov nr. 356 af 1/6  

 1990, jf. § 18, stk. 1 i lov nr. 374 af 18/5 1994.
 Styrelsen indstillede derfor at svare nej til spørgsmål  

 1.
 Ad spørgsmål 2:
Det fremgik af § 19, stk. 3, 1. punktum, i lov nr. 421 af 25. juni 1993  

 som ændret ved § 4 i lov nr. 412 af 14. juni 1995,  at skattepligtige,  

 som ved en eventuel afståelse af deres aktier den 18. maj 1993 ikke  

 skulle have opgjort fortjeneste eller tab efter ABL § 6, eller som alene  

 skulle gøre det i kraft af ABL § 6, stk. 6, og som ikke ville have  

 været omfattet af ABL §§ 2 a, 2 c eller § 3 eller kursgevinstloven, ved  

 opgørelsen af fortjeneste eller tab ved en senere afståelse af  

 de pågældende aktier kunne anvende aktiernes handelsværdi  

 den 19. maj 1993 i stedet for anskaffelsessummen.
Af samme lovs § 19, stk. 3,  

 6 pkt. fremgik, at for andelsbeviser m.v., som ved en eventuel  

 afståelse den 18. maj 1993 ville have været omfattet af ABL § 2  

 b, fandt 1. pkt. alene anvendelse, såfremt andelsbeviset m.v. ved  

 afståelsen var omfattet af ABL § 4, og såfremt den skattepligtige  

 ved en eventuel afståelse den 18. maj 1993 omfattet af en dispensation  

 eller ABL § 2 b, stk. 5, ikke skulle have opgjort fortjeneste eller tab efter  

 ABL § 6, eller alene skulle gøre det i kraft af ABL § 6, stk. 6.
 Da det af Styrelsens svar på spørgsmål 1 fremgik, at  

 likvidationsprovenuet ansås for omfattet af ABL § 2 b og ikke af ABL §  

 4, var det Styrelsens opfattelse, at medlemmerne af A.m.b.A. ikke kunne  

 anvende handelsværdien den 19. maj 1993 som indgangsværdi, jf. §  

 19 stk. 3 i lov nr. 421 af 25. juni 1993, som ændret ved § 4 i lov nr.  

 412 af 14. juni 1995.
 Styrelsen indstillede derfor at svare nej til spørgsmål  

 2.
 Ligningsrådet tiltrådte Told- og Skattestyrelsens  

 indstilling.
