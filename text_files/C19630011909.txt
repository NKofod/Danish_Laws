 Lovbekendtgørelse nr. 377 af 20. december 1961 af lov om  

 indkomstbeskatning af aktieselskaber m.v. indeholder i § 3, stk. 2, 3 og 5,  

 regler om fritagelse for indkomstbeskatning under hensyn til særlig  

 kvalificerede formål, dels af de i lovens § 1, stk. 1, nr. 6, nævnte  

 "andre foreninger, korporationer, stiftelser, legater og selvejende  

 institutioner", dels af de i lovens § 1, stk. 1, nr. 1 og 2, nævnte  

 aktieselskaber og andre selskaber, når den altovervejende del af aktie- eller  

 andelskapitalen ejes af en forening m.v. med kvalificerede formål.
 Angående den nærmere forståelse af bestemmelserne i lovens § 3, stk. 2, 3  

 og 5, og den fremgangsmåde, der vil være at følge for at opnå den deri  

 omhandlede skattefritagelse, skal man meddele følgende:
I.
Vedrørende foreninger m.v.
 1. Betingelserne for at opnå skattefritagelse.
 Efter lovens § 3, stk. 2, kan foreninger m.v., hvis vedtægtsmæssige formål  

 er almenvelgørende eller på anden måde almennyttigt, efter finansministerens  

 bestemmelse fritages for skattepligt i det omfang, indkomsten ved  

 erhvervsmæssig virksomhed anvendes til de nævnte formål.
Som betingelse for at opnå skattelempelse vil det som hidtil blive krævet,  

 at foreningen - eventuelt en særlig afdeling af en forening - i henhold til  

 sine vedtægter udelukkende har formål, der er almenvelgørende eller på anden  

 måde almennyttige.
For at formålet skal kunne anses for velgørende, må det i  

 vedtægterne være klart fastsat, at kun personer, der er trængende i økonomisk  

 henseende kan komme i betragtning.
 Det vil endvidere i almindelighed blive krævet, at der i vedtægterne er  

 eller optages en bestemmelse om, hvorledes der skal forholdes med foreningens  

 midler i tilfælde af dens opløsning, idet det må være sikret, at midlerne i  

 så fald går til formål, der kan godkendes som almenvelgørende eller på anden  

 måde almennyttige.
I skattedepartementets cirkulære nr. 56 af 30. marts 1940 var det udtalt,  

 at lempelse i henhold til den dagældende bestemmelse i statsskattelovens § 2,  

 nr. 5 g, ikke kunne forventes bevilget i tilfælde, hvor vedkommende  

 forenings, stiftelses, korporations eller selvejende institutions indtægter i  

 hovedsagen hidrører fra erhvervsmæssig virksomhed.
Denne begrænsning i  

 adgangen til lempelse vil ikke gælde ved praktiseringen af den nye lovs  

 bestemmelser, og lempelse kan derfor også indrømmes foreninger m.v., hvis  

 indkomster er overvejende eller udelukkende erhvervsmæssige.
De foreninger m.v., der ønsker at opnå fritagelse for skattepligt i  

 henhold til lovens § 3, stk. 2, må indgive ansøgning herom til  

 skattedepartementet.
Dette gælder også foreninger m.v., der under den  

 tidligere lovgivning ved resolution fra skattedepartementet måtte have opnået  

 "stående fritagelse indtil videre", idet sådan fritagelse er  

 bortfaldet, jfr. skattedepartementets cirkulære nr. 274 af 22. december 1961,  

 afsnit I A.
 Med den første ansøgning må følge de for foreningen gældende love,  

 vedtægter, fundatser o.l. tilligemed det sidst foreliggende regnskab.
Hvor der ved departementets resolution bevilges fritagelse for et enkelt  

 skatteår (ikke "fritagelse indtil videre"), må det ved  

 efterfølgende ansøgninger oplyses, om der er foretaget ændringer i  

 vedtægterne.
Er der sket sådanne ændringer, må der vedlægges et eksemplar af  

 de ændrede vedtægter 2. Skattefritagelsens omfang.
I henhold til lovens § 3, stk. 2, kan skattepligten bortfalde i det  

 omfang, indkomsten ved erhvervsmæssig virksomhed anvendes til de  

 kvalificerede formål.
I tilfælde, hvor der foruden indkomst ved  

 erhvervsmæssig virksomhed foreligger anden indkomst, anses den  

 ikke-erhvervsmæssige indkomst for i sin helhed at være medgået til de  

 almenvelgørende eller på anden måde almennyttige formål, forinden nogen del  

 af den erhvervsmæssige indkomst anses for medgået hertil.
En anvendelse af indkomsten til kvalificerede formål foreligger ikke blot  

 ved beløbenes direkte udbetaling hertil, men efter ovennævnte lovbestemmelses  

 stk. 3, 1. pkt., betragtes beløb, som foreningen m.v. af indkomsten henlægger  

 til sikring af de kvalificerede formål eller til senere anvendelse hertil som  

 medgået til formålet i henlæggelsesåret.
Angående hvilke krav, der må stilles  

 til denne henlæggelse, se nærmere under B.
A.
Visse foreningers og institutioners virke har en sådan karakter, at  

 udøvelsen af de vedtægtsmæssige kvalificerede formål og den erhvervsmæssige  

 virksomhed er meget nært sammenknyttet.
Et klart eksempel herpå er  

 stiftelser, der har til formål at tildele friboliger til trængende i  

 stiftelsens ejendom, og som udlejer en del af ejendommen erhvervsmæssigt for  

 derigennem at få midler til driften af friboligerne.
Tilsvarende forhold kan  

 foreligge for kollegier, kristelige foreninger, sportsforeninger, sygekasser  

 m.fl.
 I tilfælde af den nævnte karakter er departementet - hvor betingelserne  

 for skattefritagelse i øvrigt er opfyldt - sindet at fritage hele den  

 skattepligtige indkomst for beskatning uden at stille krav som under B.  

 anført.
B.
Hvor foreningen eller institutionen ikke har den under A. nævnte  

 karakter, er det for fritagelsens omfang afgørende, dels hvad der af  

 regnskabsårets indkomst umiddelbart anvendes til formålene, dels om der af  

 indkomsten - under iagttagelse af de i lovens § 3, stk. 3, opstillede  

 betingelser - har fundet henlæggelser sted til sikring af formålene eller til  

 senere anvendelse hertil.
Er betingelserne opfyldt, anses de således henlagte  

 beløb ifølge loven som medgået til formålene i henlæggelsesåret.
 For at henlagte beløb kan anses for medgået til formålene i det pågældende  

 regnskabsår, kræves det, at beløbene efter finansministerens skøn er  

 effektivt udskilt fra erhvervsvirksomheden og anbragt uden for denne.
Til opfyldelse af dette krav er det nødvendigt, at de henlagte midler -  

 der kan hidrøre både fra erhvervsmæssige og ikke-erhvervsmæssige indtægter -  

 er tilstrækkelig individualiserede (indsat på særskilte giro-, bank- eller  

 sparekassekonti, anbragt i værdipapirer m.v.), således at de til enhver tid  

 er adskilt fra erhvervsvirksomhedens midler.
Det må endvidere kræves, at der  

 i foreningens eller institutionens formueregnskab foretages en særskilt  

 regnskabsmæssig postering af de pågældende midler, således at de enten  

 opføres i et selvstændigt regnskab eller som en selvstændig afdeling i  

 regnskabet, der er klart betegnet som vedrørende midler, henlagt til  

 formålene.
Endelig må de fra erhvervsvirksomheden udskilte midler ikke under  

 nogen form gennem udlån, pantsætning el.lign. for kortere eller længere tid  

 stilles til rådighed for erhvervsvirksomheden.
 Foreningen eller institutionen må hvert år i det regnskab, der vedlægges  

 selvangivelsen, afgive erklæring om, at der ikke er disponeret over de i  

 overensstemmelse med lovens § 3, stk. 3, henlagte midler til fordel for  

 erhvervsvirksomheden eller til andet end de almenvelgørende eller andre  

 almennyttige formål.
 Har foreningen m.v. udelukkende erhvervsmæssig indkomst, omfatter  

 skattefritagelsen, når de nævnte betingelser er opfyldt, den del af  

 indkomsten, der i regnskabsårets løb er anvendt til formålene, eller som ved  

 regnskabsafslutningen behørigt udskilles og henlægges til formålene.
Når foreningen m.v. har såvel erhvervsmæssig som ikke-erhvervsmæssig  

 indkomst, anses den ikke-erhvervsmæssige indkomst ifølge lovens § 3, stk. 2,  

 for i sin helhed at være medgået til de kvalificerede formål, forinden nogen  

 del af den erhvervsmæssige indkomst anses for medgået hertil.
En forening  

 m.v. med både erhvervsmæssig og ikke-erhvervsmæssig indkomst kan derfor kun  

 opnå skattefritagelse, når det beløb, der af regnskabsårets indkomst direkte  

 er anvendt til formålet eller behørigt udskilt og henlagt dertil, overstiger  

 foreningens ikke-erhvervsmæssige indkomst.
Er det tilfældet, omfatter  

 skattefritagelsen det beløb, hvormed det til de kvalificerede formål anvendte  

 beløb (indbefattet behørigt udskilte henlæggelser) overstiger regnskabsårets  

 ikke-erhvervsmæssige indkomst.
Anvendes de henlagte midler til andet end formålene - herunder stilles til  

 disposition for erhvervsvirksomheden for kortere eller længere tid, f.eks. i  

 form af udlån, pantsætning el.lign. - indtræder den i § 3, stk. 3, 3. pkt.,  

 omhandlede efterbeskatning, hvorefter de for beskatning fritagne beløb med et  

 tillæg af 25 pct. medregnes ved opgørelsen af den skattepligtige indkomst for  

 det indkomstår, hvori de anvendes.
Har foreningens øvrige indkomst været  

 negativ, beskattes beløbene med tillæg med den for det pågældende skatteår  

 gældende skatteprocent.
 Foreninger m.v., der herefter mener at være berettiget til hel eller  

 delvis skattefritagelse, må vedlægge selvangivelsen et regnskab eller en  

 særlig opstilling, der viser det erhvervsmæssige og det ikke-erhvervsmæssige  

 årsoverskuds anvendelse i det pågældende regnskabsår.
 Det tilføjes, at man vil være sindet at lempe de ovenfor nævnte krav om  

 behørig udskillelse og henlæggelse for så vidt angår regnskabsår, der er  

 afsluttet inden 1. oktober 1963.
II.
Vedrørende aktieselskaber m.v.
 For at de i lovens § 1, stk. 1, nr. 1 og 2, nævnte aktieselskaber m.v.  

 skal kunne opnå fritagelse eller nedsættelse i henhold til § 3, stk. 5, 1.  

 pkt., under hensyn til, at den altovervejende del af aktiekapitalen eller  

 andelskapitalen ejes af en forening, en fond el.lign. med almenvelgørende  

 eller på anden måde almennyttigt formål, må den pågældende forening m.v.  

 opfylde de betingelser, der er omtalt foran under I.
 I henhold til § 3, stk. 5, 2. pkt., skal indkomst, der i et indkomstår er  

 indtjent af aktieselskabet m.v., herved betragtes som indtjent i samme  

 indkomstår af den forening m.v., der ejer aktie- eller andelskapitalen, og  

 skatter, der er pålignet aktie- eller andelsselskabet, skal betragtes som  

 pålignet den forening m.v., som ejer aktie- eller andelskapitalen.
 Dette betyder, at reglen i § 3, stk. 2, 2. pkt., hvorefter en forenings  

 eller en fonds ikke-erhvervsmæssige indkomst anses for i sin helhed at være  

 medgået til det kvalificerede formål, forinden nogen del af den  

 erhvervsmæssige indkomst anses for medgået hertil, også skal finde anvendelse  

 her på den måde, at den aktiejende forenings eller fonds ikke-erhvervsmæssige  

 indtægt også i sin helhed anses for medgået til de kvalificerede formål,  

 forinden der kan gives skattefritagelse for nogen del af de af  

 aktieselskabets indtægter, der overføres til foreningen eller fonden i form  

 af aktieudbytte eller på anden måde.
 Skattedepartementet, den 14. juni 1963.
Hans P.
Gøtrik.
