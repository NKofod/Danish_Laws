Offererstatningslovens § 7, nævnets j. nr. 07-520-07934 N. j.nr. 07-520-07934 Skadevolder blev dømt for overtrædelse af straffelovens § 241 og § 253, nr. 2, samt bestemmelser i færdselsloven for i en bil at have påkørt en mand, der på gerningstidspunktet sad på kørebanen.
Manden pådrog sig sådanne kvæstelser, at han kort efter afgik ved døden.
Afdødes hustru blev i forbindelse med straffesagen tilkendt en erstatning på 834.880 kr. som følge af ægtefællens død.
Bilens ansvarsforsikringsselskab blev, uanset bestemmelsen i færdselslovens § 112, ikke inddraget under straffesagen.
Dommen var endelig, idet den ikke blev anket af sagens parter.
Forsikringsselskabet meddelte afdødes hustru, at selskabet ikke fandt sig bundet af dommen, men tilbød forligsmæssig betaling af halv erstatning, idet selskabet mente, at afdøde havde udvist grov uagtsomhed.
Afdødes hustru accepterede forliget.
Nævnet gav herefter under henvisning til offererstatningslovens § 7 afslag på at dække differencen mellem den ved dommen tilkendte erstatning og den ved forliget modtagne erstatning, idet afdødes hustru ved indgåelse af forliget havde afskåret sig selv  og dermed også nævnet  fra at få dækket kravet via forsikring.
Det var uden betydning for nævnets afgørelse, at afdødes hustru havde accepteret forliget uden præjudice for hendes krav mod Erstatningsnævnet.
