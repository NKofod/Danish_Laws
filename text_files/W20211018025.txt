Offererstatningslovens § 10  for sen eller manglende politianmeldelse, nævnets j. nr. 20-520-07127 Ansøger blev overfaldet af skadevolder den 14-02-2015. Skadevolder var ansøgers ægtefælle.
I forbindelse med overfaldet blev politiet tilkaldt, men ansøger ønskede på daværende tidspunkt ikke at anmelde hændelsen.
Ansøger anmeldte hændelsen til politiet den 02-02-2018, det vil sige næsten 3 år efter hændelsen skete.
Ansøger begrundede den sene anmeldelse med, at hun var bange for, at skadevolder ville gøre skade på hende selv eller deres fælles børn.
Ansøger flyttede fra skadevolder den 15-03-2017, hvorefter de ligeledes blev separeret.
Politiet afsluttede efterforskningen den 05-04-2018 med et tiltalefald.
I afgørelsen lagde politiet vægt på, at skadevolder erkendte, at han ved hændelsen mistede besindelsen og derfor tog kvælertag på ansøger.
Politiet mente dog, at der ikke var tilstrækkeligt grundlag for at rejse en straffesag, idet ansøger ikke havde fået betydelig skade, og fordi der var gået så lang tid mellem hændelsen og anmeldelsen.
Nævnet gav afslag på ansøgers ansøgning om erstatning i medfør af offererstatningslovens § 10, idet hændelsen var blevet anmeldt for sent.
Nævnet lagde i den forbindelse vægt på, at den sene anmeldelse havde påvirket politiets mulighed for at efterforske sagen, herunder var der ikke mulighed for at undersøge ansøgers eventuelle skader efter hændelsen den 14-02-2015. Endvidere lagde nævnet vægt på, at der var en længere periode mellem ansøger og skadevolders separation og anmeldelsen, hvor ansøger havde haft mulighed for at anmelde hændelsen til politiet.
