 Cirkulære om fiksering af  

 rente i hovedaktionærforhold og  

 koncernforhold m.v. - genoptagelse.
1.	Højesteret har ved en dom afsagt den 11. februar 1998 (TfS  

 1998, 199) statueret, at der ikke var hjemmel til at tilsidesætte en  

 aftale om rentefrihed mellem appellanten og visse anpartsselskaber, som var  

 ejet af dennes selskab.
Der var tale om et samlet låneforhold på  

 omkring 29 mio. kr.
 1.1.	Højesterets emærkninger:
»Efter Statsskattelovens § 4, litra a, betragtes renter af  

 udestående fordringer som skattepligtig indkomst.
Hverken ved denne  

 bestemmelse eller i skattelovgivningen i øvrigt er der taget stilling  

 til, hvorvidt og i givet fald under hvilke omstændigheder aftaler om  

 rentefrihed skattemæssigt kan tilsidesættes i en situation som  

 den foreliggede.
 Ved Højesterets dom af 20. august 1996 (Ugeskrift for  

 Retsvæsen 1996, side 1328) er det antaget - svarende til  

 Ligningsrådets vejledende anvisning i Ligningsdirektoratets  

 cirkulære nr. 437 af 5. november 1975 - at aftaler mellem en  

 hovedaktionær og det af ham beherskede selskab vedrørende  

 forrentning af lån til selskabet i almindelighed må accepteres,  

 men at sådanne aftaler kan tilsidesættes i særlige  

 tilfælde.
Beskatning hos långiveren af en fikseret renteindtægt  

 må herefter forudsætte, at der med de foretagne dispositioner er  

 tilsigtet en omgåelse af skattelovgivningen.« 2.	Højesterets dom betyder, at TS-cirkulære 1995-24 om  

 fiksering af renter m.v. i hovedaktionærforhold og det anførte i  

 ligningsvejledningen 1997, S.D.4., hvorefter der skal ske rentefiksering af  

 rentefrie eller lavtforrentede lån i koncernforhold, med mindre  

 rentefriheden/ den lave rente er forretningsmæssigt begrundet, ikke  

 længere kan opretholdes.
 Det vil således efter dommen alene være muligt at beskatte  

 långiver af en fikseret renteindtægt, når der med de  

 foretagne dispositioner er tilsigtet en omgåelse af skattelovgivningen.
 2.1.	Højesterets dom medfører, at der i de  

 tilfælde, hvor der er gennemført  

 ansættelsesændringer i overensstemmelse med den af  

 skattemyndighederne førte praksis med fiksering af rente i forbindelse  

 med rentefri- eller lavtforrentede udlån eller hvor den skattepligtige  

 har selvangivet i overensstemmelse med denne praksis (uden at der er sket  

 betaling), kan ske genoptagelse af skatteansættelsen, medmindre der  

 må anses at foreligge omgåelse.
 2.2.	I de tilfælde, hvor skattemyndighederne har lagt til grund,  

 at den økonomiske fordel er at anse som udbytte, er der en formodning  

 for at der foreligger omgåelse, og ansøgninger om genoptagelse  

 kan som udgangspunkt ikke imødekommes.
 3.	Ansøgning om genoptagelse kan ske tre år forud fra  

 første underkendende dom, som anses at være Højesterets  

 dom af 20. august 1996 (TfS 1996, 642), d.v.s fra og med indkomståret  

 1993.
 Ansøgninger om genoptagelse, som skattemyndigheden,  

 undtagelsesvis, ikke agter at imødekomme, det vil sige, hvor der anses  

 at foreligge omgåelse - skal forelægges for Told- og  

 Skattestyrelsen.
4.	Ansøgning om genoptagelse af skatteansættelser skal  

 indgives til skattemyndigheden inden udgangen af 1999, på hvilket  

 tidspunkt cirkulæret bortfalder.1) 5.	TS-cirkulære 1995-24 ophæves.
Told- og Skattestyrelsen, den 8. december  

 1998 Frantz Howitz /Niels Kristensen 1)   I Told- og  

 Skattestyrelsens egen fortløbende nummerrække har  

 cirkulæret nr. 1998-33.
