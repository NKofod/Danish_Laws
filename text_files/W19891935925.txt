 K, der efter endt uddannelse havde indmeldt sig i en  

 arbejdsløshedskasse, kunne få kontanthjælp i hele sin 24-ugers barselorlov.
 Arbejdskravet i bistandslovens § 40 ansås således for opfyldt under  

 orloven.
 Ankestyrelsen lagde til grund, at principperne bag bestemmelsen i § 1,  

 stk. 1, i lov om barselorlov (om ret til barselorlov for lønmodtagere) måtte  

 antages at gælde i en situation som den foreliggende, hvor ansøgeren alene på  

 grund af barsel ikke kunne stå til rådighed for arbejdsmarkedet.
 REDEGØRELSE FOR SAGEN:
K afsluttede sin uddannelse den 20. juni 1988 og indmeldte sig umiddelbart  

 herefter i arbejdsløshedskasse.
Hun nedkom den 18. juli 1988 - altså 2 dage  

 før ret til arbejdsløshedsdagpenge (og dermed barseldagpenge) ville indtræde.
Det sociale udvalg bevilgede kontanthjælp i en 14-ugers periode ud fra en  

 rimelighedsbetragtning, idet man mente, at K herved havde fået en rimelig  

 kompensationsperiode for ikke at stå til rådighed for arbejdsmarkedet efter  

 fødslen.
Det sociale udvalg mente ikke, at K opfyldte de i bistandslovens §  

 40 givne betingelser for udbetaling af kontanthjælp.
 K ville efter 14 uger være berettiget til dagpenge fra  

 arbejdsløshedskassen, hvis hun tilmeldte sig arbejdsformidlingen.
 AFGØRELSEN, DER KLAGES OVER:
 Amtsankenævnet ændrede det sociale udvalgs afgørelse.
 Nævnet lagde til grund, at K ved indmeldelsen i arbejdsløshedskassen efter  

 endt uddannelse opnåede status som lønmodtager.
 Ifølge lov om barselorlov § 1 havde hun herefter ret til fravær fra  

 arbejde i indtil 24 uger efter fødslen.
Da K ved standsning af modtagelse af kontanthjælp efter 14 uger af  

 forsørgelsesgrunde ville være nødsaget til at tilmelde sig  

 arbejdsformidlingen og stille sin arbejdskraft til rådighed, fandt nævnet, at  

 en standsning af kontanthjælpsudbetalingen reelt ville fratage hende den lovbestemte  

 fraværsret på 24 uger.
 Da de hensyn, der ligger bag lov om barselorlov også måtte antages at  

 gælde for K og hendes barn, fandt nævnet, at det sociale udvalg skulle yde  

 hende kontanthjælp i henhold til bistandslovens § 37 på grund af fødslen i  

 hele barselperioden på 24 uger, hvis K selv ønskede at afholde en orlov af  

 denne længde.
 Nævnet fandt således, at K udnyttede sin arbejdsmulighed, jf.  

 bistandslovens § 40, ved at holde barselorlov.
 KLAGEN TIL ANKESTYRELSEN:
Afgørelsen blev anket af det sociale udvalg, som supplerende anførte, at  

 udvalget mente, at bistandsloven, der måtte være sekundær i forhold til  

 muligheden for at få arbejdsløshedsdagpenge eller oppebære en arbejdsindtægt,  

 ikke skulle kompensere for, hvad man vurderede til at være en lovmæssig  

 mangel i dagpengelovens regler omkring netop den persongruppe, sagen  

 omhandlede.
Endvidere havde udvalget skønnet, at en periode på 14 uger efter  

 fødsel var en rimelig kompensation for ikke at stå til rådighed for  

 arbejdsmarkedet.
 Antaget til principiel behandling:
 Ankestyrelsen antog sagen til principiel behandling med henblik på  

 afklaring af, hvorvidt en kvinde, som ikke er berettiget til barseldagpenge,  

 har ret til kontanthjælp i hele den lovhjemlede barselorlovsperiode på 24  

 uger, og herunder om, hvorvidt kvinden ved at holde barselorlov opfylder de  

 krav der stilles i bistandslovens § 40 om udnyttelse af arbejdsevnen.
 LOVGRUNDLAG:
 Bistandslovens § 37 og § 40.
 Socialministeriets vejledning af 5. marts 1987 om kontanthjælp efter  

 bistandsloven, punkt 36.
 Lov om barselorlov, § 1, stk. 1.
 ANKESTYRELSENS AFGØRELSE:
 K var berettiget til kontanthjælp efter bistandslovens § 37 under hele sin  

 24-ugers barselorlov, idet udnyttelse af den lovbestemte ret til barselorlov  

 i § 1, stk. 1, i lov om barselorlov indebar, at arbejdskravet i  

 bistandslovens § 40 måtte anses for opfyldt.
 Ved afgørelsen lagde Ankestyrelsen til grund, at principperne bag  

 bestemmelsen i § 1, stk. 1, i lov om barselorlov (om ret til barselorlov for  

 lønmodtagere) måtte antages at gælde i en situation som den foreliggende,  

 hvor ansøgeren alene på grund af barsel ikke kunne stå til rådighed for  

 arbejdsmarkedet.
 Endvidere lagde Ankestyrelsen til grund, at K's samlever, der var far til  

 det nyfødte barn, i forståelse med K ikke havde udnyttet muligheden for  

 barselorlov inden for de sidste 10 uger af barselorlovsperioden.
 Ankestyrelsen tiltrådte således amtsankenævnets afgørelse.
