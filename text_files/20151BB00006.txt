Fremsat den 8. oktober 2015 af Carolina Magdalene Maier (ALT), Josephine Fock (ALT) og Rasmus Nordqvist (ALT) Forslag til folketingsbeslutning om oprettelse af et prioriteringsinstitut Folketinget pålægger regeringen i indeværende folketingssamling at fremsætte et lovforslag om oprettelsen af et dansk prioriteringsinstitut, som skal udstikke rammerne for beslutninger om, hvilke behandlinger og sundhedsydelser det offentlige sundhedssystem skal tilbyde på baggrund af flere parametre, herunder behandlingseffekt, pris og etik.
Hensigten er overordnet, at borgerne får mest mulig sundhed for pengene og lige adgang til sundhedsydelser.
Bemærkninger til forslaget Almindelige bemærkninger Sygehusenes udgifter til medicin er eksploderet og ventes i år at ende på omkring 8 mia. kr., hvilket er en fordobling i forhold til 2007. Som en direkte konsekvens deraf tvinges regionerne igen ud i markante besparelser og nedskæringer på pleje, personale, sengeafsnit og akutberedskab.
På trods af økonomiaftalen mellem regeringen og Danske Regioner vil budgetterne for 2016 for alle fem regioner indeholde millionbesparelser.
Således vurderer f.eks.
Region Hovedstaden at skulle finde 300-400 mio. kr. i besparelser i 2016, hvilket i høj grad skyldes de tårnhøje medicinudgifter.
Samtidig vurderer regionerne selv, at de samlede medicinudgifter vil stige med cirka 10 pct. i 2015 og 2016. Holder den prognose, kan patienterne se frem til endnu flere besparelser og nedskæringer, mens de ansatte kan se frem til endnu flere fyringsrunder.
Derudover betyder de stigende medicinudgifter, at der bliver færre penge til den forebyggende indsats.
 Der er behov for, at man i forbindelse med sundhedspolitiske overvejelser forholder sig seriøst til sundhedsvæsenets begrænsede ressourcer, medicinalindustriens udbud af produkter samt det faktum, at økonomien i regionerne nu er så presset, at det risikerer at få uacceptable konsekvenser for patienterne.
Forslagsstillerne opfordrer på den baggrund regeringen til at oprette et dansk prioriteringsinstitut, som skal have mandat til at lægge arm med medicinalindustrien ved at medtage priser på medicin i vurderingerne, sådan som man har set det i f.eks.
Norge og England, hvor udgifterne til medicin er faldet med 25-50 pct.
Et prioriteringsinstitut skal desuden ud fra nøje granskning af behandlingsindsatsers effekt, værdi og omkostninger komme med anbefalinger til, hvilke behandlinger og sundhedsydelser det offentlige sundhedssystem skal tilbyde.
Med oprettelsen af prioriteringsinstituttet kommer der til at ligge en fagligt funderet, velovervejet og demokratisk prioritering til grund for omgangen med ressourcerne i sundhedsvæsenet i modsætning til i dag, hvor prioriteringen i overvejende grad er uigennemsigtig og udemokratisk.
Helt konkret anbefaler forslagsstillerne, at prioriteringsinstituttet etableres som en uvildig og uafhængig institution, der modtager sekretariatsbetjening fra Sundhedsstyrelsen og refererer til sundhedsministeren, men som selv har mandat til at tage initiativ til undersøgelser i forbindelse med prioriteringsarbejdet.
Desuden er det forslagsstillernes anbefaling, at et dansk prioriteringsinstitut kommer til at bestå af både borgere, forskere og fagfolk for at sikre, at prioriteringsopgaven dels er forankret i fagspecifik viden, dels at den er demokratisk og etisk.
 Et prioriteringsinstitut vil samlet set medvirke til, at borgerne får mere lige adgang til sundhed, ligesom det vil betyde, at der i modsætning til i dag kommer til at ligge en demokratisk, gennemsigtig og fagligt funderet prioritering til grund for de beslutninger, der træffes i sundhedsvæsenet.
Skriftlig fremsættelse Carolina Magdalene Maier (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af et prioriteringsinstitut.
(Beslutningsforslag nr.
B 6) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
