Bekendtgørelse om Aujeszkys sygdom I medfør af § 29, § 30, stk. 1 og 3, § 33, § 34, stk. 1, § 35, § 53, stk. 1, 2. pkt., § 67 og § 70, stk. 3, i lov om hold af dyr, jf. lovbekendtgørelse nr. 330 af 2. marts 2021, fastsættes efter bemyndigelse i henhold til § 7, nr. 1, og § 10, stk. 1, nr. 1 og 4, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Anvendelsesområde og definition § 1. Denne bekendtgørelse supplerer:
 1) Europa-Parlamentets og Rådets forordning (EU) 2016/429 af 9. marts 2016 om overførbare dyresygdomme og om ændring og ophævelse af visse retsakter på området for dyresundhed (dyresundhedsloven).
 2) Kommissionens delegerede forordning (EU) 2020/689 af 17. december 2019 om supplerende regler til Europa-Parlamentets og Rådets forordning (EU) 2016/429 for så vidt angår regler om overvågning, udryddelsesprogrammer og status som sygdomsfri for visse listeopførte og nye sygdomme.
 § 2. Denne bekendtgørelse finder anvendelse på opdrættet svin, herunder vildsvin samt enhver krydsning heraf, som defineret i bilag III til Europa-Parlamentets og Rådets forordning (EU) nr. 2016/429 af 9. marts 2016 om overførbare dyresygdomme og om ændring og ophævelse af visse retsakter på området for dyresundhed (»dyresundhedsloven«).
 Stk. 2. Denne bekendtgørelses §§ 7 og 8 finder anvendelse på drøvtyggere, hunde og katte.
 § 3. Definitionerne i de i § 1 nævnte forordninger finder anvendelse i denne bekendtgørelse.
 Stk. 2. Desuden forstås i denne bekendtgørelse ved besætning: Dyr eller avlsmateriale på en virksomhed, hvor dyret eller dyrene eller avlsmaterialet tilhører samme operatør og dyreart og anvendes til samme formål.
Mistænkte og smittede svinebesætninger § 4. Opretholdes en mistanke om Aujeszkys sygdom, eller får en dyrlæge i øvrigt i forbindelse med sit arbejde mistanke om forekomst af Aujeszkys sygdom, skal dyrlægen straks underrette Fødevarestyrelsen og efter styrelsens anvisning indsende prøver til undersøgelse på det nationale referencelaboratorium eller et officielt laboratorium, der af Fødevarestyrelsen er udpeget til at foretage den pågældende analyse.
 § 5. Når der i en virksomhed er mistanke om eller konstateret smitte med Aujeszkys sygdom, pålægges relevante besætninger på virksomheden et offentligt tilsyn, der foruden restriktioner i henhold Europa-Parlamentets og Rådets forordning (EU) nr. 2016/429 og EU-Kommissionens delegerede forordning (EU) nr. 2020/689, kan omfatte:
 1) Forbud mod at svin holdes på udearealer uden Fødevarestyrelsens tilladelse.
 2) Påbud om særlige forholdsregler ved håndtering og udbringning af husdyrgødning.
 3) Påbud om anvendelsen af kontaminerede arealer og foderafgrøder.
 4) Påbud om behandling og fjernelse af foder og halm fra virksomheden.
 5) Påbud om at foretage gnaver- og insektbekæmpelse på virksomheden.
Transport af svin fra mistænkte og smittede virksomheder § 6. Operatøren skal sikre, at svin fra en virksomhed, der er mistænkt eller smittet med Aujeszkys sygdom, må kun flyttes fra virksomheden efter tilladelse fra Fødevarestyrelsen, hvis de føres direkte til slagteri.
 Stk. 2. Flyttes svin direkte til slagtning, skal de være ledsaget af en af Fødevarestyrelsen udstedt passerseddel påført CHR-nummer.
 Stk. 3. Transporten af svin skal tilrettelægges sådan, at svinene hverken kommer direkte eller indirekte i kontakt med svin fra virksomheder, der anses som værende fri for Aujeszkys sygdom.
Mistanke hos andre modtagelige dyrearter end svin § 7. Operatøren af dyr eller ejeren af selskabsdyr af andre modtagelige arter end svin som defineret i § 2, stk. 2, skal ved viden eller mistanke om, at Aujeszkys sygdom forekommer hos dyret, foretage anmeldelse herom til en dyrlæge.
 § 8. Modtager en dyrlæge anmeldelse om forekomst af eller mistanke om Aujeszkys sygdom hos dyr af andre modtagelige arter end svin som defineret i § 1, stk. 3, eller får en dyrlæge i øvrigt i forbindelse med sit arbejde mistanke om forekomst af Aujeszkys, skal dyrlægen snarest foretage en undersøgelse af dyrene med henblik på at konstatere, om noget dyr viser tegn på at være smittet med sygdommen.
 Stk. 2. Hvis mistanken i henhold til stk. 1, ikke kan afvises, skal dyrlægen indsende fornødent materiale til undersøgelse på det nationale referencelaboratorium og underrette Fødevarestyrelsen.
Overvågning § 9. Operatører, der beskæftiger sig med sammenbringning af svin, og operatører, der eksporterer søer, skal umiddelbart inden slagtningen eller eksporten kontinuerligt lade udtage blodprøver på 2 % af søerne til undersøgelser for Aujeszkys sygdom.
 Stk. 2. Operatøren skal sørge for at indsendte blodprøver, jf. stk. 1, er mærket, og at mærket altid kan sættes i forbindelse med leverandørbesætningen for det prøvede dyr.
 Stk. 3. Fødevarestyrelsen kan påbyde, at svin, der slagtes eller eksporteres, blodprøves for Aujeszkys sygdom.
 Stk. 4. Enhver, der ved jagt eller nedskydning nedlægger vildsvin, skal lade udtage og indsende blodprøver af disse til undersøgelse for Aujeszkys sygdom.
Anvendelse af prøver til overvågning for andre sygdomme § 10. Prøver udtaget i henhold til artikel 73 og artikel 76 i Europa-Parlamentets og Rådets forordning (EU) 2016/429 kan anvendes til overvågning for andre sygdomme.
Vaccination § 11. Vaccination imod Aujeszkys sygdom er forbudt.
Betaling, straf og ikrafttræden § 12. Udgifter til udførelse af foranstaltninger truffet i medfør af denne bekendtgørelse og erstatning afholdes efter reglerne i bekendtgørelse om erstatning og udgifter ved bekæmpelse og forebyggelse af husdyrsygdomme.
 Stk. 2. Alle andre udgifter end de i stk. 1 nævnte er Fødevarestyrelsen uvedkommende.
§ 13. Med bøde straffes den, der 1) overtræder § 4 og §§ 6-11, og 2) undlader at efterkomme påbud eller forbud udstedt i medfør af § 5.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 14. Bekendtgørelsen træder i kraft den 15. november 2021.
 Stk. 2. Bekendtgørelse nr. 1457 af 12. december 2019 om Aujeszkys sygdom ophæves.
