 Efter at ministeriet i skrivelse af 9. juli 1976 havde meddelt  

 stiftsøvrighederne, at de beløb, der tilfalder fællesfonden som refusion af  

 sygedagpenge vedrørende præster og provster, vil være at bogføre således, at  

 beløbene kommer statskassen til gode med 60% og fællesfonden med 40%, har  

 stiftsøvrigheden i skrivelse af 12. august 1976 (j.nr. 03431/08) udbedt sig  

 vejledende retningslinier med hensyn til, hvorledes der fra stiftsøvrighedens  

 side vil være at forholde overfor sygedagpengeordningen, idet  

 stiftsøvrigheden har henvist til tidligere fremsendt forespørgsel herom.
 I anledning heraf skal man meddele, at pligten til at anmelde sygdom til  

 det sociale udvalg og søge refusion af sygedagpenge også omfatter  

 folkekirkens tjenestemænd og andet personale, der oppebærer løn under sygdom.  

 For præsters og provsters vedkommende påhviler denne pligt stiftsøvrigheden,  

 for kirkefunktionærers vedkommende det pågældende menighedsråd.
Ministeriet vil finde det hensigtsmæssigt, om bispekontorerne holder  

 stiftsøvrighederne underrettet om sygevakancer, der har varet mere end 5  

 uger.
Om fremgangsmåden ved anmeldelse af sygdom til det sociale udvalg  

 henvises iøvrigt til den af Sikringsstyrelsen i januar 1973 udsendte  

 vejledning.
 P.M.V.
Aug.
Roesen /K.Bagger eksp.sekr.
 Stiftsøvrigheden over Århus stift.
