Betænkning afgivet af Skatteudvalget den  

 22. juni 1998 Betænkning over Forslag til lov om ændring af  

 pensionsbeskatningsloven, realrenteafgiftsloven, fondsbeskatningsloven,  

 kildeskatteloven og skattekontrolloven (Filialer af EU-forsikringsselskaber og -pengeinstitutter,  

 symmetri i pensionsbeskatningen, afgift af aktieafkast og afskaffelse af  

 kvoteordningen) Udvalget har behandlet lovforslaget i nogle møder  

 og har herunder stillet spørgsmål til skatteministeren, som  

 denne har besvaret skriftligt.
 Endvidere har udvalget modtaget skriftlige og/eller  

 mundtlige henvendelser fra:
Dansk Forsikring og Pension, Ejendomsforeningen Danmark, Ernst & Young A/S, Rådet for Dansk Forsikring og Pension og Schlüter & Hald.
 Der er af skatteministeren stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal  

 (Socialdemokratiets, Socialistisk Folkepartis, Det Radikale Venstres og  

 Enhedslistens medlemmer af udvalget) lovforslaget til vedtagelse med  

 de stillede ændringsforslag.
 Et andet mindretal (Venstres og Det Konservative  

 Folkepartis medlemmer af udvalget) indstiller lovforslaget til  

forkastelse ved 3. behandling og vil stemme hverken for eller imod de  

 stillede ændringsforslag.
 Mindretallet har følgende kommentarer:
Regeringen har ikke over for mindretallet vist reel vilje  

 til forhandlinger om pinsepakken, og det er dybt beklageligt.
Et så  

 vidtrækkende indgreb, som har økonomiske konsekvenser for  

 så mange mennesker og virksomheder, bør gennemføres med  

 et bredt flertal og ikke det snævrest mulige flertal.
Mindretallet hæfter sig ved, at regeringen -  

 både op til folketingsvalget og i forbindelse med EU-afstemningen -  

 garanterede, at der ikke var behov for et stort indgreb over for det private  

 forbrug.
Regeringen fremhævede således ved flere lejligheder, at  

 dansk økonomi var kernesund, og at alle andre meninger var udtryk for  

 »grædekonementalitet«.
 Mindretallet ønsker at fremme opsparingen i  

 Danmark, men det skal ikke ske gennem en straffeaktion mod bil- og  

 boligejerne, pensionsopsparerne og dansk erhvervsliv, da det ikke kan  

 begrundes ud fra en analyse af de økonomiske nøgletal.
Der er ikke behov for et indgreb rettet entydigt mod det  

 private forbrug i Danmark.
Derimod er der behov for at standse den  

 ukontrollerede vækst i det offentlige forbrug.
Det er det offentlige og  

 ikke det private forbrug, som er vokset langt mere, end regeringen har haft  

 som målsætning.
Pinsepakken er derfor rent og skært et  

 ideologisk korstog mod det private forbrug.
Pinsepakken er et skridt i den forkerte retning.
Trods  

 regeringens løfter i regeringsgrundlaget om at sænke  

 marginalskatten øges det skrå skatteloft fra 58 til 59 pct.  

 Hermed bliver det mindre attraktivt at være fleksibel med hensyn til  

 arbejdstid, overtid, mobilitet m.v., og tilskyndelsen til at uddanne og  

 videreuddanne sig mindskes.
Danmark vil fortsat have verdens højeste  

 skattetryk, og det vil stadig ikke være særlig attraktivt at  

 komme i arbejde.
I dag har hver femte dansker ingen eller næsten ingen  

 tilskyndelse til at gå på arbejde frem for at være på  

 f.eks. dagpenge.
Det ændrer pinsepakken ikke på -  

 tværtimod.
Det bliver mindre attraktivt at finde et arbejde frem for at  

 være på dagpenge.
Regeringen vil forbedre betalingsbalancen.
Mindretallet  

 kan tilslutte sig den målsætning, men er uenig i, hvordan dette  

 nås.
Regeringen går ensidigt efter en begrænsning af det  

 private forbrug, som isoleret set vil mindske importen.
Det offentlige  

 forbrug skader også betalingsbalancen, men det er holdt ude af  

 regeringens indgreb.
Samtidig forringes forholdene for danske virksomheder, da  

 pinsepakken lægger yderligere økonomiske og administrative  

 byrder på erhvervslivet.
Det svækker konkurrenceevnen, og dermed  

 taber danske virksomheder markedsandele, og eksporten svækkes.
Nedsættelsen af selskabsskatten er taget af bordet,  

 men en række af forringelserne over for erhvervslivet er fortsat  

 indeholdt i regeringens forlig med venstrefløjen.
Regeringen vil  

 gennemføre finansieringen af selskabsskattelettelsen, men ikke selve  

 lettelsen.
Betalingsbalancen kan forbedres markant ved at forbedre  

 erhvervslivets konkurrenceevne, men regeringen vælger desværre at  

 gå den modsatte vej og pålægge erhvervslivet nye byrder og  

 omkostninger.
Regeringen vil også forbedre den private opsparing,  

 men gør det modsatte.
Forringelser for indbetalinger til  

 kapitalpension, forøgelse af beskatningen af positiv  

 nettokapitalindkomst, stigning i realrenteafgiften og skat på  

 pensionsopsparingernes aktieafkast forøger ikke tilskyndelsen til at  

 spare op - tværtimod.
Regeringen vil forebygge overophedning på  

 arbejdsmarkedet, men pinsepakken tager slet ikke fat på  

 arbejdsmarkedspolitikken.
Tværtimod er forhøjelsen af  

 benzinafgiften, forringelsen af befordringsfradraget samt den nye  

 ejendomsskat med til at hæmme mobiliteten på det danske  

 arbejdsmarked.
Det er med til at øge risikoen for flaskehalse på  

 arbejdsmarkedet.
Boligejernes situation bliver markant forringet af  

 pinsepakken, og der må forventes et fald i boligpriserne, hvilket vil  

 gøre mange boligejere insolvente, således at gælden  

 overstiger boligens værdi.
Samtidig vil reduktionen af  

 skatteværdien af rentefradraget, de stigende ejendomsskatter og de  

 stigende grønne afgifter betyde en urimelig ekstra belastning af  

 boligejernes økonomi, som kan tvinge mange boligejere til at  

 sælge, selv om de må indkassere et tab ved salget.
Regeringens  

 straffeaktion mod boligejerne er totalt ubegrundet.
Huspriserne er steget  

 kraftigt de senere år, men det skal ses i sammenhæng med et  

 kraftigt fald i perioden 1986-1993. Når der tages højde for den  

 generelle løbende prisudvikling i Danmark, så er boligpriserne i  

 dag på niveau med priserne i 1986. At tale om en uforsvarlig stigning i  

 boligpriserne er derfor forkert.
 Venstre og Det Konservative Folkeparti afviser pinsepakken  

 og betragter regeringens forlig med SF og Enhedslisten som en dybt  

 betænkelig venstredrejning i regeringens økonomiske politik, der  

 lægger gift for det brede samarbejde i de kommende år.
 Et tredje mindretal (Dansk Folkepartis medlem af  

 udvalget) indstiller lovforslaget til forkastelse ved 3. behandling og  

 vil stemme hverken for eller imod de stillede ændringsforslag.  

 Mindretallet tilslutter sig Venstres og Det Konservative Folkepartis  

 betænkningsbidrag.
 Et fjerde mindretal (Centrum-Demokraternes medlem  

 af udvalget) indstiller lovforslaget til forkastelse ved 3. behandling  

 og vil stemme hverken for eller imod de stillede ændringsforslag.
 Centrum-Demokraterne har følgende kommentarer:
Regeringen har ikke vist vilje til reelle forhandlinger  

 med Centrum-Demokraterne om pinsepakken.
Den egentlige baggrund for det  

 økonomiske indgreb var ønsket om at styrke betalingsbalancen og  

 undgå overophedning af økonomien.
Centrum-Demokraterne  

 støtter en tilpasning af økonomien, men må tage skarp  

 afstand fra de midler, regeringen tager i anvendelse, herunder den  

 omfordelingspolitik, der gennemføres, og som Centrum-Demokraterne  

 finder unødvendig for at nå indgrebets egentlige mål.
For det første er Centrum-Demokraterne  

 grundlæggende imod pinsepakkens omfattende forringelser for  

 boligejerne.
Regeringens lovforslag vil blandt andet hæve  

 lejeværdien betydeligt og afskaffe standardfradraget for huse samt  

 erstatte lejeværdien med et nyt begreb, »ejendomsværdiskat«.  

 Centrum-Demokraterne ser hverken nogen grund til at omdøbe  

 lejeværdien eller lægge opkrævningen heraf ud i kommunerne.  

 Dertil kommer lovforslaget om den kraftige udhuling af rentefradraget og  

 forhøjelser af de grønne afgifter.
Samlet vil forringelsen for  

 boligejerne medføre faldende huspriser, skabe usikkerhed for  

 boligejerne og betyde en risiko for, at folk må gå fra hus og  

 hjem.
Som boligejer bliver man ramt ikke én, men fire gange.
Man skal  

 betale mere for sit hjem.
Man skal betale mere for at varme hjemmet op.
Man  

 skal betale mere for at spare op til pension.
Og man skal betale mere for at  

 køre på arbejde og tjene de penge, der skal få det hele  

 til at løbe rundt.
 For det andet er Centrum-Demokraterne imod lovforslagene,  

 der fordyrer persontransporten ved at sætte bilpriserne i vejret,  

 øge afgiften på benzin og udhule befordringsfradraget.  

 Centrum-Demokraterne er imod lovforslagene, der forringer mobiliteten  

 på arbejdsmarkedet, forringer vilkårene for at bo i  

 landdistrikterne og er et slag mod børnefamilier, hvor bilen er en  

 afgørende faktor i dagligdagen.
For det tredje ønsker Centrum-Demokraterne ikke at  

 medvirke til den straffeaktion mod pensionsopsparerne, som regeringen  

 lægger op til.
Der er mange måder at få folk til at spare  

 op på i stedet for at forbruge.
Men der er ingen tvivl om, at  

 regeringen har valgt straffemetoden frem for belønningsmetoden.  

 Centrum-Demokraterne er imod, at udspillet fjerner incitamentet til at spare  

 op på kapitalpension, blandt andet ved at man ikke længere kan  

 trække sit pensionsindskud fra i topskatten.
Centrum-Demokraterne er  

 imod en øget beskatning af renteindtægter (positiv  

 nettokapitalindkomst) og en stigning i realrenteafgiften.
For det fjerde er Centrum-Demokraterne imod den  

 foreslåede model for skattelettelser til lavtlønnede.
Denne del  

 af skatteomlægningen har intet at gøre med ønsket om at  

 dæmpe forbruget, men er ren omfordeling.
Centrum-Demokraterne  

 foretrækker et jobfradrag, der også giver skattelettelser til de  

 lavtlønnede, men som først og fremmest er begrundet i, at der  

 skal skabes nye job.
Effekten af jobfradraget er samtidig, at det bedre kan  

 betale sig at gå på arbejde for lavtlønnede frem for at  

 være passiv på en overførselsindkomst.
Regeringens  

 skattelettelser skaber ikke nye job og ændrer ikke tilstrækkeligt  

 incitamentet til at gå i arbejde for dem med de laveste indkomster.
Der  

 er tale om skattelettelser for skattelettelsernes skyld - i hvert fald  

 sammenlignet med et målrettet jobfradrag, som vismændene blandt  

 mange andre har bakket op.
Centrum-Demokraterne afviser endvidere, at det  

 skrå skatteloft forhøjes.
Det er en tilbagevenden til  

 højere marginalskatter med de kendte negative effekter for  

 arbejdstilskyndelsen til følge.
For det femte er Centrum-Demokraterne imod en  

 sammenlægning af arbejdsmarkedsfondene.
Dermed fjernes  

 sammenhængen mellem satserne på arbejdsmarkedsbidraget og  

 ledighedsgraden.
Centrum-Demokraterne ser lovforslaget herom som et brud  

 på det løfte, der blev givet til befolkningen ved  

 arbejdsmarkedsbidragets indførelse, om, at lavere arbejdsløshed  

 skulle medføre lavere arbejdsmarkedsbidrag.
For det sjette er Centrum-Demokraterne imod at gøre  

 den midlertidige pensionsopsparing til ATP på 1 procent permanent.  

 Centrum-Demokraterne kan heller ikke støtte, at størrelsen  

 på udbetalingen bliver ens for alle, uanset hvor meget man har  

 indbetalt.
Dermed omdannes den midlertidige pensionsopsparing til ATP til en  

 decideret skat, og det bliver meningsløst og misvisende at kalde  

 opkrævningen for opsparing.
For det syvende mener Centrum-Demokraterne, at det er  

 urimeligt at gennemføre stramningerne for erhvervslivet, tilmed uden  

 at nedsætte selskabsskatten som planlagt.
Det er en forfejlet politik  

 at pålægge det danske erhvervsliv nye byrder i en situation, hvor  

 det er betalingsbalancen, der skranter, og der netop derfor burde  

 føres erhvervsfremmende politik.
En forbedring af konkurrenceevnen  

 ville have medført en forbedring af betalingsbalancen, og regeringen  

 kunne på den måde have undgået de kraftige  

 forværringer for bolig- og bilejerne.
 Omkring de ændrede regler for succession er det  

 Centrum-Demokraternes opfattelse, at det ville have været  

 formålstjenligt og klædeligt for regeringen at afvente  

 færdiggørelsen af generationsskifteudvalgets arbejde.  

 Lovændringen ville på den måde være sikret en grundig  

 behandling.
 Centrum-Demokraterne betragter pinsepakken som en  

 venstredrejning af dansk politik, der fjerner regeringen fra midterkursen,  

 som er afgørende for tryghed og stabilitet i det danske samfund.
Et femte mindretal (Fremskridtspartiets medlem af  

 udvalget) indstiller lovforslaget til forkastelse ved 3. behandling,  

 men vil stemme for de under nr. 1, 4-9, 11-13, 15, 16, 18 og 21 stillede  

 ændringsforslag.
Mindretallet vil stemme imod de under nr. 2, 3, 10,  

 14, 17, 19 og 20 stillede ændringsforslag.
Fremskridtspartiet er modstander af, at staten  

 sætter sig tungere og tungere på pensionsmarkedet.  

 Fremskridtspartiet ønsker det modsatte, nemlig at Folketinget vedtager  

 øgede frihedsgrader til pensionsmarkedet.
Det er et gode for  

 samfundet, at folk selv sparer op til egen ekstra pension.
Det er et gode, at  

 den opsparing sker i Danmark.
Med nærværende ændringer vil  

 endnu flere søge ud på det internationale marked for at  

 opnå forbedringer i deres pension, særlig hvis folk måske  

 har en plan om at flytte til udlandet i deres pensionisttilværelse.
Fremskridtspartiet er tilhænger af, at  

 realrenteafgiften bliver fjernet.
Den skulle imidlertid have været  

 afviklet over en årrække og ikke erstattet af en ny skat.  

 Tværtimod skulle de svulmende offentlige budgetter have været  

 udsat for en betydelig slankekur.
Fremskridtspartiet er imod den nye skat  

 på 5 pct., men støtter ændringsforslaget, da det er en  

 reduktion fra 10 til 5 pct.
 Et sjette mindretal (Kristeligt Folkepartis medlem  

 af udvalget) indstiller lovforslaget til forkastelse ved 3. behandling  

 og vil stemme hverken for eller imod de stillede ændringsforslag.
 Mindretallet konstaterer, at lovforslaget er en del af den  

 samlede pinsepakke, som Kristeligt Folkeparti stemmer imod.
Kristeligt Folkeparti kan tilslutte sig intentionerne i  

 forslaget om at forenkle realrenteafgiftsloven, men kan ikke gå ind  

 for, at der med pinsepakken sker en skærpelse af skatten på  

 pensionsopsparing.
Det var oprindeligt forudsat, at realrenteafgiften skulle  

 reduceres med et faldende renteniveau.
Med indførelse af en fast  

 kapitalafkastskat på 26 pct. bortfalder mulighederne for en reduceret  

 skat ved faldende renteniveau.
Beskatningen af aktieafkast finder Kristeligt Folkeparti  

 endvidere er i modstrid med målsætningen om at fremme  

 opsparingen, men partiet har bemærket, at regeringen vil reducere  

 beskatningen af aktieafkast fra 10 pct. til 5 pct.
Kristeligt Folkeparti  

 mener imidlertid, at beskatningsprocenten bør være nul.
 Kristeligt Folkeparti undlader at stemme til de stillede  

 ændringsforslag, idet de ikke medfører en forbedring af  

 gældende lovgivning på området.
Ændringsforslag Af	skatteministeren, tiltrådt af et flertal (S, SF,  

 RV, EL og FP):
Til § 1 1) I den under nr. 5 foreslåede affattelse af § 53  

 A affattes stk. 3, 3. og 4. pkt., således:
»Afkastet opgøres som forskellen mellem på  

 den ene side ordningens kapitalværdi ved indkomstårets udgang med  

 tillæg af udbetalinger i årets løb og på den anden  

 side ordningens kapitalværdi ved indkomstårets begyndelse med  

 tillæg af indbetalinger i årets løb.
Er der efter 2. pkt.  

 flere berettigede, fordeles det efter 3. pkt. opgjorte afkast efter forholdet  

 mellem kapitalværdien af de pågældendes respektive dele af  

 ordningen.« Af	skatteministeren, tiltrådt af et mindretal (S,  

 SF, RV og EL):
 2) I den under nr. 5 foreslåede § 53 B  

 indsættes i stk. 1 efter 1. pkt., som nyt punktum:
»Tilsvarende gælder udenlandske pensionsordninger  

 oprettet i pengeinstitutter.« 3) I den under nr. 5 foreslåede § 53 B affattes  

stk. 6, 2. pkt., således:
»Dog medregnes udbetalinger fra ordninger svarende til  

 danske kapitalpensionsordninger med 75 pct., når udbetalingen efter  

 betingelserne i ordningen sker samlet efter ejerens fyldte 60. år, ved  

 ejerens invaliditet eller ved ejerens død.« Af	skatteministeren, tiltrådt af et flertal (S, SF,  

 RV, EL og FP):
 4) Efter nr. 5 indsættes som nye numre:
 »01. § 55, stk. 1, 1. pkt., affattes således:
»Indkomstskattepligten i henhold til § 20, § 46, stk. 1, §  

 49, stk. 2, § 53, § 53 A, stk. 3 og 4, og § 53 B, stk. 6, påhviler  

 ejeren eller den, der efter ejerens død i henhold til bestemmelserne i  

 policen m.v. er berettiget til de pågældende udbetalinger.« 02. I § 56, stk. 3 og 5, ændres »§ 50« til: »§ 53  

 A«.« Til § 2 5) Nr. 7 affattes således:
»7. I § 2, stk. 2, ændres »Afgiftspligten  

 påhviler endvidere indehaverne af følgende konti her i landet:«  

 til: »Afgiftspligten påhviler endvidere indehavere af følgende  

 konti her i landet, for så vidt disse ikke er omfattet af § 3, stk. 2,  

 eller § 11 a, stk. 1, nr. 3,:«.« 6) Nr. 20 affattes således:
 »20. § 3 f, stk. 1, 1. pkt., affattes således:
»Afgiftspligtige efter § 2, stk. 1, nr. 1-9, skal  

 opgøre afkast som nævnt i § 3, stk. 1, og § 3 a bortset fra  

 afkast som nævnt i § 3, stk. 1, nr. 5, i hvert enkelt af sine efter  

 selskabsskattelovens § 31 sambeskattede datterselskaber, jf. dog stk.  

 5.«« 7) Nr. 22 affattes således:
»22. I § 3 f, stk. 2-4 og 8, der bliver stk. 7,  

 ændres fire steder »koncernforbundne« til: »sambeskattede«.« 8) Nr. 23 affattes således:
 »23. § 3 f, stk. 5, affattes således:
»Stk. 5. Afgiftspligten efter stk. 1-4 omfatter ikke afkast i  

 selskaber, der er afgiftspligtige efter § 2, stk. 1, nr. 1-9, eller afkast i  

 disses sambeskattede datterselskaber svarende til ejerandelen.
Den omfatter  

 heller ikke udviklingsselskaber omfattet af lov om statsgaranti til  

 udviklingsvirksomhed.«« 9) Nr. 31 affattes således:
 »31. § 5 a affattes således:
»§ 5 a.
Afgiftspligtige som nævnt i § 2, stk. 1, er ikke  

 afgiftspligtige af den del af formueafkastet, som kan henføres til  

 forsikringer eller pensionskasseordninger omfattet af  

 pensionsbeskatningslovens §§ 53 A eller 53 B.
Afgiftsgrundlaget  

 nedsættes med den procentdel, der svarer til forholdet mellem  

 livsforsikringshensættelserne henholdsvis pensionshensættelserne  

 til de pågældende livsforsikringer og pensionsordninger og  

 passiverne ifølge årsregnskabet med tillæg af den  

 udgiftsførte afgift af årets afkast.
Stk. 2. Ved beregningen af nedsættelsen efter stk. 1 ses der  

 ved fastsættelsen af afgiftsgrundlaget og  

 livsforsikringshensættelserne henholdsvis pensionshensættelserne  

 bort fra den del, der vedrører opsparing i investeringsfonde.
Er  

 forsikringer eller pensionskasseordninger omfattet af  

 pensionsbeskatningslovens §§ 53 A eller 53 B tilknyttet investeringsfonde,  

 forhøjes nedsættelsen efter stk. 1 med disse forsikringstageres  

 eller pensionsopspareres andele af hele afgiftsgrundlaget for hver af de  

 pågældende investeringsfonde.
Stk. 3. Afgiftspligtige som nævnt i § 2, stk. 1, er ikke  

 afgiftspligtige af den del af formueafkastet, som kan henføres til  

 børneopsparingsordninger omfattet af pensionsbeskatningslovens § 51.  

 Livsforsikringsselskabers afgiftsgrundlag nedsættes med den procentdel,  

 der svarer til forholdet mellem livsforsikringshensættelserne til  

 børneopsparingsordninger omfattet af pensionsbeskatningslovens § 51 og  

 passiverne ifølge årsregnskabet med tillæg af den  

 udgiftsførte afgift af årets afkast.
Pengeinstitutters  

 afgiftsgrundlag vedrørende puljeindlån nedsættes med den  

 procentdel, der svarer til forholdet mellem puljeindlån  

 vedrørende børneopsparingsordninger omfattet af  

 pensionsbeskatningslovens § 51 og de samlede puljeindlån.
Stk. 2 finder  

 tilsvarende anvendelse.
Stk. 4. Den nedsættelse af afgiftsgrundlaget, der opnås  

 i medfør af stk. 1-3, fragår i afgiftsgrundlaget inden  

 nedsættelse efter § 6. Ved beregningen af nedsættelse efter § 6  

 fragår nedsættelsen efter stk. 1-3 i det afgiftspligtige afkast  

 efter reglerne i dette kapitel og lægges til det afgiftsfrie afkast  

 efter reglerne i dette kapitel.«« Af	skatteministeren, tiltrådt af et mindretal (S, SF, RV og EL):
 10) Efter nr. 31 indsættes som nyt nummer:
 »01. § 6, stk. 1, affattes således:
»For livsforsikringsselskaber, der er skattepligtige efter  

 selskabsskatteloven, nedsættes afgiftsgrundlagene efter denne lov med  

 en procentdel af den skattepligtige indkomst for det indkomstår, der  

 svarer til afgiftsåret efter denne lov.
For det afgiftspligtige  

 formueafkast efter kapitel 1 svarer denne procentdel til forholdet mellem  

 på den ene side det afgiftspligtige formueafkast efter kapitel 1 og  

 på den anden side livsforsikringsselskabets samlede formueafkast ganget  

 med 100. For det afgiftspligtige formueafkast efter kapitel 2 svarer denne  

 procentdel til forholdet mellem på den ene side det afgiftspligtige  

 formueafkast efter kapitel 2 og på den anden side  

 livsforsikringsselskabets samlede formueafkast ganget med 100. I  

 opgørelsen af det samlede afkast opgøres afkast, der ikke er  

 afgiftspligtigt efter denne lov, efter selskabsskattelovgivningens regler,  

 dog således at skattefrie ejendomsavancer, som efter  

 selskabsskattelovens § 13, stk. 11-13, anses for medgået til  

 udbetalinger til de forsikrede, til hensættelser og til skat efter  

 denne lov, indgår ved beregningen af det samlede afkast.«« Af	skatteministeren, tiltrådt af et flertal (S, SF,  

 RV, EL og FP):
 11) Nr. 32 affattes således:
»32. I indledningen til § 8, stk. 1, ændres »samtlige  

 passiver« til: »passiverne ifølge årsregnskabet med tillæg  

 af den udgiftsførte afgift af årets afkast«.« 12) Nr. 37 affattes således:
 »37. I § 10 a, stk. 2, indsættes som 3.  

 pkt.:
»Satsen udgør dog altid mindst 5 pct.«« 13) I den under nr. 38 foreslåede § 11 a  

 affattes stk. 1, 1. pkt., således:
 »Af de i § 2 nævnte livsforsikringsselskaber,  

 pensionskasser og pensionsfonde samt opsparings- og pensionsordninger betales  

 afgift til staten på 5 pct. af følgende former for  

 formueafkast:«.
 Af	skatteministeren, tiltrådt af et mindretal (S,  

 SF, RV og EL):
 14) I den under nr. 38 foreslåede § 11 a  

 affattes stk. 1, nr. 2 og 3, således:
 »2)	Afgiftsårets afkast af investeringsbeviser, i det omfang der  

 ikke er realrenteafgiftspligt efter reglerne i kapitel 1, bortset fra afkast,  

 der modsvarer afkast af indeksobligationer, jf. § 3, stk. 3, nr. 2 og 4.
3)	Afgiftsårets renter af kontantkonti efter § 2, stk. 2, nr.  

 1-3, der tilskrives på grundlag af afkastet af værdipapirer, som  

 er udskilt fra pengeinstituttets øvrige værdipapirer, i det  

 omfang disse renter modsvarer afkast, for hvilket der ikke er  

 realrenteafgiftspligt efter reglerne i kapitel 1, bortset fra afkast, der  

 modsvarer afkast af indeksobligationer, jf. § 3, stk. 3, nr. 2 og 4.« Af	skatteministeren, tiltrådt af et flertal (S, SF,  

 RV, EL og FP):
 15) I den under nr. 38 foreslåede § 11 a  

 affattes stk. 3 således:
»Stk. 3. Afgiftspligtige som nævnt i § 2, stk. 1, er ikke  

 afgiftspligtige af den del af aktieafkastet, der kan henføres til  

 forsikringer eller pensionskasseordninger omfattet af  

 pensionsbeskatningslovens §§ 53 A eller 53 B, til forsikrings- og  

 pensionsaftaler med kommuner for disses tjenestemandsforpligtelser eller til  

 livrenter uden ret til bonus tegnet før den 1. maj 1982. Afkastet  

 nedsættes med den procentdel, der svarer til forholdet mellem  

 livsforsikringshensættelserne, pensionshensættelserne henholdsvis  

 hensættelserne vedrørende livrenter uden ret til bonus, jf. § 8,  

 stk. 3, til de pågældende livsforsikringer, pensionsordninger  

 henholdsvis livrenter uden ret til bonus og passiverne ifølge  

 årsregnskabet med tillæg af den udgiftsførte afgift af  

 årets afkast. § 5 a, stk. 2, finder tilsvarende anvendelse.« 16) I den under nr. 38 foreslåede § 11 a  

 indsættes efter stk. 3 som nyt stykke:
»Stk. 4. Afgiftspligtige som nævnt i § 2, stk. 1, er ikke  

 afgiftspligtige af den del af formueafkastet, som kan henføres til  

 børneopsparingsordninger omfattet af pensionsbeskatningslovens § 51.  

 Livsforsikringsselskabers afgiftsgrundlag nedsættes med den procentdel,  

 der svarer til forholdet mellem livsforsikringshensættelserne til  

 børneopsparingsordninger omfattet af pensionsbeskatningslovens § 51 og  

 passiverne ifølge årsregnskabet med tillæg af den  

 udgiftsførte afgift af årets afkast.
Pengeinstitutters  

 afgiftsgrundlag vedrørende puljeindlån nedsættes med den  

 procentdel, der svarer til forholdet mellem puljeindlån  

 vedrørende børneopsparingsordninger omfattet af  

 pensionsbeskatningslovens § 51 og de samlede puljeindlån. § 5 a, stk.  

 2, finder tilsvarende anvendelse.« Stk. 4-6 bliver herefter stk. 5-7.
 Af	skatteministeren, tiltrådt af et mindretal (S,  

 SF, RV og EL):
 17) Efter nr. 47 indsættes som nye numre:
 »02. I § 28, stk. 1, nr. 12, ændres »§ 3 e, stk. 1.«  

 til: »§ 3 e, stk. 1,«.
 03. I § 28, stk. 1, indsættes efter nr. 12 som nye  

 numre:
»13)	nærmere regler til brug for pengeinstituttets  beregning og  

 indbetaling af afgiften vedrørende puljeindlån omfattet af § 3,  

 stk. 2, eller § 11 a, stk. 1, nr. 3, 14)	kravene til udskillelsen af de aktiver, der er nævnt i § 3,  

 stk. 4.«« Af	skatteministeren, tiltrådt af et flertal (S, SF,  

 RV, EL og FP):
Til § 6 18) Stk. 3, 1. pkt., affattes således:
»§ 1, nr. 4, 5, 01 og 02, har for forsikring og pensionsordning, der er  

 oprettet eller erhvervet den 18. februar 1992 eller senere, virkning fra og  

 med den 2. juni 1998.« Af	skatteministeren, tiltrådt af et mindretal (S,  

 SF, RV og EL):
 19) Stk. 4 affattes således:
»Stk. 4. § 2, nr. 1, 2, 9, 12, 13, 15, 19, 29, 31, 32, 36, 37 og  

 39-47, har virkning fra og med afgiftsåret 1998.« 20) Stk. 7 affattes således:
»Stk. 7. § 2, nr. 4, 5, 17, 20-27 og 30, har virkning fra og med  

 afgiftsåret 1999.« Af	skatteministeren, tiltrådt af et flertal (S, SF,  

 RV, EL og FP):
 21) Stk. 9 og 10 affattes således:
 »Stk. 9. Realrenteafgiftslovens § 2, stk. 1, nr. 1 og 2, og § 3,  

 stk. 4, som affattet ved denne lovs § 2, nr. 3 og 16, har virkning fra og med  

 afgiftsåret 1999. Livsforsikringsselskaber og forsikringsselskaber som  

 nævnt i realrenteafgiftslovens § 2, stk. 1, nr. 1 og 2, som affattet  

 ved denne lovs § 2, nr. 3, der er hjemmehørende i udlandet, på  

 Færøerne eller i Grønland, og som ikke har drevet  

 afgiftspligtig virksomhed her i landet inden 1. januar 1999, kan dog  

 vælge i stedet at anvende reglerne i pensionsafkastbeskatningsloven fra  

 og med afgiftsåret 1999. Dog finder den for afgiftsåret 1999  

 efter realrenteafgiftslovens § 10 fastsatte realrenteafgiftssats anvendelse i  

 stedet for satsen efter pensionsafkastbeskatningslovens § 2.
Stk. 10. Realrenteafgiftslovens § 2, stk. 1, nr. 10, og § 2, stk.  

 2, som affattet ved denne lovs § 2, nr. 6 og 7, har virkning fra og med  

 afgiftsåret 1999. Pengeinstitutter m.v. som nævnt i  

 realrenteafgiftslovens § 2, stk. 1, nr. 10, som affattet ved denne lovs § 2,  

 nr. 6, der er hjemmehørende i udlandet, på Færøerne  

 eller i Grønland, og som ikke har drevet afgiftspligtig virksomhed her  

 i landet før den 1. januar 1999, kan dog vælge i stedet at  

 anvende reglerne i pensionsafkastbeskatningsloven fra og med  

 afgiftsåret 1999. Dog finder den for afgiftsåret 1999 efter  

 realrenteafgiftslovens § 10 fastsatte realrenteafgiftssats anvendelse i  

 stedet for satsen efter pensionsafkastbeskatningslovens § 2.« Bemærkninger Til nr. 1-21 For så vidt angår provenubemærkninger  

 m.v., henvises til ændringsforslagene til L 97  

 (pensionsafkastbeskatningsloven).
Ad nr. 1 Ændringen er redaktionel.
Ad nr. 2 Det foreslås præciseret, at § 53 B også  

 omfatter udenlandske pensionsordninger, der er oprettet i  

 pengeinstitutter.
Ad nr. 3 Det foreslås, at udbetalinger fra udenlandske  

 ordninger, der svarer til danske kapitalpensionsordninger, skal medregnes ved  

 indkomstopgørelsen med 75 pct. af udbetalingen.
Herved bliver  

 beskatningen nogenlunde den samme som for danske ordninger, der  

 pålægges en afgift på 40 pct.
Denne beskatning vil - i  

 modsætning til afgiften på 40 pct. - være omfattet af de af  

 Danmark indgåede dobbeltbeskatningsoverenskomster.
Ad nr. 4 Der er tale om en konsekvens af lovforslagets bestemmelser  

 om ophævelsen af pensionsbeskatningslovens § 50 og overflytningen af  

 reglerne heri til § 53 A samt den nye bestemmelse i § 53 B.
Ad nr. 5 Der er tale om berigtigelse af en skrivefejl.
Ad nr. 6 og 8 Pengeinstitutter omfattet af skattepligten efter § 2, stk.  

 1, nr. 10, vedrørende puljeindlån er utilsigtet blevet omfattet  

 af § 3 f. Ændringen indebærer, at de nævnte  

 pengeinstitutter ikke omfattes af reglerne i § 3 f.
Ad nr. 7 Ændringen er redaktionel Ad nr. 9 og 16 Ændringerne er konsekvenser af den udvidelse af  

 placeringsmulighederne for børneopsparingskonti, der er  

 gennemført ved L 40, forslag til lov om ændring af lov om  

 værdipapirhandel m.v. og forskellige andre love  

 (Opgave/kompetencefordeling mellem Fondsrådet og Finanstilsynet,  

 netting, valutaspotforretninger i investeringsøjemed, ændrede  

 placeringsregler for børneopsparing og boligopsparing,  

 konkursbehandling m.v.).
 Efter udvidelsen kan livsforsikringsselskaber modtage  

 indskud i opsparingsordninger, der udelukkende har familieforsørgelse  

 til formål (børneopsparingskonti).
 Livsforsikringsselskaber er som udgangspunkt  

 realrenteafgiftspligtige af alt formueafkast, jf. realrenteafgiftslovens § 3,  

 stk. 1. Da det imidlertid ikke var hensigten med udvidelsen af  

 placeringsmulighederne for børneopsparingsordninger, at afkast af  

 børneopsparing skulle være realrenteafgiftspligtigt, blev  

 realrenteafgiftslovens § 5 A ved nævnte lovs § 13 ændret  

 således, at den del af livsforsikringsselskabets formueafkast, der  

 relaterer til børneopsparingsordninger, skal holdes uden for  

 forsikringsselskabets formueafkast.
 Med ændringsforslagene holdes den del af  

 livsforsikringsselskabets formueafkast, der relaterer til  

 børneopsparingsordninger, uden for forsikringsselskabets formueafkast  

 både i relation til realrenteafgiften og i relation til afgiften  

 på aktieafkast.
 Efter udvidelsen af placeringsmulighederne kan en kunde,  

 som ønsker at oprette en børneopsparing, vælge at placere  

 opsparingen enten som kontantindskud i et pengeinstitut, som  

 puljeindlån eller i særskilt depot.
 I konsekvens af lovforslagets § 2, nr. 6, hvorefter  

 pengeinstitutter skal være afgiftspligtige af formueafkast af  

 puljeindlån, foreslås ved ændringsforslaget, at  

 pengeinstitutter kan holde den del af formueafkastet af puljeindlån,  

 der relaterer til børneopsparinger, uden for pengeinstituttets  

 formueafkast både i relation til realrenteafgift og til afgiften af  

 aktieafkast.
Ad nr. 10 Ændringen af realrenteafgiftslovens § 6 er en  

 udvidelse af denne til også at omfatte aktieafgiftsgrundlaget.
 Aktieafgiftsgrundlaget nedsættes med den  

 forholdsmæssige del af den skattepligtige indkomst, der svarer til  

 aktieafgiftsgrundlagets andel af det samlede afkast.
Ad nr. 11 Der er tale om berigtigelse af en uhensigtsmæssig  

 ændring.
Ad nr. 12 Som følge af forliget om skattejusteringer, hvorved  

 afgiften på aktieafkast fastsættes til 5 pct., fastsættes  

 tillægsafgiften på afkast af investeringsbeviser i akkumulerende  

 investeringsforeninger, der ikke er rene aktieafdelinger, også til 5  

 pct.
Ad nr. 13 Som led i forliget om skattejusteringerne nedsættes  

 afgiften på aktieafkast til 5 pct.
Ad nr. 14 Afkast af indeksobligationer, jf. § 3, stk. 3, nr. 2 og 4,  

 og afkast af aktier m.v., jf. § 3, stk. 3, nr. 3-6, er fritaget for  

 realrenteafgift.
Efter § 3, stk. 3, nr. 7, jf. § 3 e, gælder, at hvis  

 en investeringsforening, der ifølge vedtægterne højst  

 må foretage anbringelser i kontanter samt anbringelser på sikret  

 basis i aktiver som nævnt i § 3, stk. 1, nr. 2 a, (finansielle  

 kontrakter omfattet af kursgevinstloven) og kontanter i tilknytning hertil  

 inden for en samlet ramme på 25 pct. af foreningens øvrige  

 aktivmasse og i øvrigt ikke må anbringe dele af aktivmassen i  

 andre aktiver som nævnt i § 3, stk. 1, eller § 3 a  

 (realrenteafgiftspligtige aktiver) bortset fra foreningens  

 administrationsbygning, så er kursværdiændringer og  

 realiserede kursgevinster og -tab afgiftsfri.
Udbytte anses for fortrinsvis  

 at hidrøre fra afkastet af foreningens aktiver som nævnt i § 3,  

 stk. 1. Denne del af udbyttet omfattes af bestemmelsen i § 3, stk. 1, nr. 4.  

 Den resterende del er afgiftsfri efter reglerne i kapitel 1.
 De nævnte investeringsforeninger må investere  

 i aktiver, der er realrenteafgiftsfri efter § 3, stk. 3, herunder  

 indeksobligationer og aktier m.v., jf. nr. 3-6.
 Ved lovforslaget gøres afkast af  

 investeringsbeviser afgiftspligtigt efter den foreslåede § 11 a, i det  

 omfang der ikke er afgiftspligt efter kapitel 1. Herved er afkast af  

 indeksobligationer utilsigtet blevet omfattet af afgiftspligten efter § 11 a.  

 Det foreslås derfor, at afgiftspligten efter § 11 a, stk. 1, nr. 2,  

 begrænses således, at afkast af indeksobligationer ikke bliver  

 omfattet af afgiftspligten efter § 11 a.
Ved lovforslaget gøres renter af kontantkonti  

 afgiftspligtigt efter den foreslåede § 11 a, i det omfang renterne  

 modsvarer afkast, for hvilket der ikke er  realrenteafgift efter reglerne i  

 kapitel 1. Herved er renter, der modsvarer afkast af indeksobligationer,  

 ligeledes utilsigtet blevet omfattet af afgiftspligten efter § 11 a.
Det  

 foreslås derfor, at afgiftspligten efter § 11 a begrænses  

 således, at renter, der modsvarer afkast af indeksobligationer, ikke  

 bliver omfattet af afgiftspligten efter § 11 a.
Ad nr. 15 Ændringsforslaget indebærer, at livrenter uden  

 ret til bonus tegnet før den 1. maj 1982 fritages for afgift af  

 aktieafkast.
De nævnte livrenter er fritaget for realrenteafgift, jf.  

 realrenteafgiftslovens § 8, stk. 1, nr.  2, uanset om opsparingen er fra  

 før eller efter 1982 - det er bare kontraktstidspunktet, der skal  

 være før 1. maj 1982 - og de foreslås i lovforslag L 97,  

 jf. lovforslagets § 16,  fritaget for beskatning efter  

 pensionsafkastbeskatningsloven.
Ad nr. 17 Realrenteafgiftslovens § 28 indeholder bemyndigelse til  

 skatteministeren til at fastsætte nærmere regler om lovens  

 administration.
I forbindelse med, at afgiftspligten af puljeindlån  

 flyttes fra den enkelte kontohaver til pengeinstituttet, foreslås det,  

 at der indsættes en bemyndigelse for skatteministeren til at  

 fastsætte nærmere regler til brug for pengeinstituttets beregning  

 og afregning af afgiften.
Det er tanken, at disse nærmere regler skal  

 fastsættes i samarbejde med Finansrådet.
Ifølge den i lovforslaget foreslåede  

 bestemmelse til realrenteafgiftslovens § 3, stk. 4, skal  

 livsforsikringsselskaber og forsikringsselskaber, der er hjemmehørende  

 i udlandet, i Grønland eller på Færøerne, og som  

 udøver livsforsikringsvirksomhed gennem en filial her i landet,  

 foretage en regnskabsmæssig udskillelse af de aktiver, der ligger til  

 sikring af de her i landet tegnede forsikringer.
Afgiftsgrundlaget omfatter  

 formueafkastet af de nævnte aktiver opgjort efter reglerne i denne  

 lov.
 Det foreslås, at skatteministeren bemyndiges til at  

 fastsætte nærmere regler om kravene til udskillelsen af de  

 aktiver, der ligger til sikring af de her i landet tegnede forsikringer.
Ad nr. 18 Den gældende affattelse af pensionsbeskatningslovens  

 § 50 og bestemmelsen i § 53 A blev indsat ved lov nr. 569 af 24. juni 1992.  

 Ændringen af § 50 og indsættelsen af § 53 A ved den nævnte  

 lov har virkning for forsikring og pensionsordning, der er oprettet eller  

 erhvervet den 18. februar 1992 eller senere.
Forsikring og pensionsordning,  

 der er oprettet eller erhvervet før den 18. februar 1992 er fortsat  

 omfattet af den tidligere gældende affattelse af  

 pensionsbeskatningslovens § 50.
 Med ændringsforslaget præciseres, at den ved  

 nærværende lovforslag foreslåede ophævelse af  

 pensionsbeskatningslovens § 50, ændringen af § 53 A og  

 indsættelsen af § 53 B ikke har virkning for forsikring og  

 pensionsordning oprettet eller erhvervet inden den 18. februar 1992.
 Ændringen indebærer endvidere, at  

 konsekvensrettelserne i pensionsbeskatningslovens § 55, stk. 1, og 56, stk. 3  

 og 5, får virkning fra og med den 2. juni 1998.
Ad nr. 19 og 20 De i lovforslagets § 2, nr. 4 og 5, foreslåede  

 ændringer er konsekvenser af den ved lovforslagets § 2, nr. 6,  

 foreslåede indsættelse af et nyt nr. 10 i realrenteafgiftslovens  

 § 2, stk. 1. Indsættelsen af realrenteafgiftslovens § 2, stk. 1, nr.  

 10, skal, jf. lovforslagets § 6, stk. 10, have virkning fra og med  

 afgiftsåret 1999, hvorfor det foreslås, at lovforslagets § 2, nr.  

 4 og 5, ligeledes skal have virkning fra og med afgiftsåret 1999. Den  

 ændring af realrenteafgiftslovens § 2, stk. 2, der foreslås ved  

 lovforslagets § 2, nr. 7, skal ligeledes have virkning fra og med  

 afgiftsåret 1999, jf. lovforslagets § 6, stk. 10.
 Det foreslås, at den ændrede affattelse af  

 realrenteafgiftslovens § 6, stk. 1, skal have virkning fra og med  

 afgiftsåret 1999, jf. ændring nr. 10.
 Det foreslås, at de nye bemyndigelsesbestemmelser i  

 § 28, jf. ændringen under nr. 17, skal have virkning fra og med  

 afgiftsåret 1999. Ændringerne knytter sig til den ændrede  

 affattelse af realrenteafgiftslovens § 2, stk. 1, nr. 1, 2 og 10, der har  

 virkning fra og med afgiftsåret 1999.
Ad nr. 21 Ifølge lovforslagets § 6, stk. 9, 2. pkt., kan  

 livsforsikringsselskaber m.v., der er hjemmehørende i udlandet,  

 på Færøerne eller i Grønland, og som ikke har  

 drevet virksomhed her i landet inden 1. januar 1999, i stedet for reglerne i  

 realrenteafgiftsloven vælge at anvende reglerne i  

 pensionsafkastbeskatningsloven fra og med afgiftsåret 1999. Efter  

 ændringsforslaget præciseres, at der ved virksomhed forstås  

 afgiftspligtig virksomhed.
Hermed kommer bestemmelsen i overensstemmelse med  

 den tilsvarende bestemmelse i § 6, stk. 10, 2. pkt. vedrørende  

 pengeinstitutter og den ligeledes tilsvarende bestemmelse i  

 pensionsafkastbeskatningslovens § 35, stk. 3.
 For at undgå en skattebetinget forvridning af  

 konkurrenceforholdet mellem danske og udenlandske livsforsikringsselskaber  

 m.v. og pengeinstitutter foreslås det at ændre § 6, stk. 9 og 10,  

 således, at livsforsikringsselskaber m.v. og pengeinstitutter, der er  

 hjemmehørende i udlandet, på Færøerne eller i  

 Grønland, og som ikke har drevet afgiftspligtig virksomhed her i  

 landet inden den 1. januar 1999, kan vælge at anvende  

 pensionsafkastbeskatningslovens regler i stedet for realrenteafgiftslovens  

 regler, men skal anvende den for afgiftsåret 1999 gældende  

 realrenteafgiftssats i stedet for 26 pct.s satsen i henhold til  

 pensionsafkastbeskatningslovens § 3 (der med ændringsforslaget til L 97  

 bliver § 2).
 Realrenteafgiftssatsen for afgiftsåret 1999  

 skønnes ifølge provenubemærkningerne til L 97 at blive  

 32,9 pct.
