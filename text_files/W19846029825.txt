 Monopoltilsynet pålagde Den danske Landinspektørforening at ophæve en  

 vedtægtsbestemmelse, der bl.a. indeholdt et forbud mod medlemmernes  

 deltagelse i licitationer eller lignende honorarkonkurrence om udførelse af  

 arbejde, der krævede beskikkelse som landinspektør.
 Monopol-ankenævnet stadfæstede tilsynets afgørelse og angav nogle  

 rammer for, hvilke retningslinier der ikke kunne accepteres på dette  

 specielle område.
År 1984, den 25. april, blev i sagen j.nr. 20/83, Den danske  

 Landinspektørforening ctr. monopoltilsynet, afsagt sålydende KENDELSE:
 I skrivelse af 15. april 1983 har højesteretssagfører Bent Jacobsen som  

 advokat for Den danske Landinspektørforening klaget over en af  

 monopoltilsynet ved skrivelse af 5. april 1983 truffet afgørelse, hvorved  

 tilsynet i medfør af monopollovens § 12, stk. 2, meddelte Den danske  

 Landinspektørforening pålæg om senest den 1. maj 1983 at ophæve § 6 i  

 foreningens kollegiale vedtægter, ifølge hvilken medlemmerne ikke må deltage  

 i licitation eller lignende honorarkonkurrence om udførelse af arbejder, der  

 kræver beskikkelse som landinspektør.
 § 6 i de kollegiale vedtægter er sålydende:
»Medlemmerne må ikke deltage i licitation eller lignende  

 honorarkonkurrence om udførelse af arbejder, der kræver beskikkelse som  

 landinspektør.
Et medlem af Praktiserende Landinspektørers Forening, der får  

 kendskab til sådanne udbud, skal snarest indberette dette til bestyrelsen for  

 sin forening.« Klagerne har nedlagt påstand om, at tilsynets pålæg ophæves.
 Monopoltilsynet har påstået afgørelsen stadfæstet.
Over for nævnet er der redegjort for sagen i indlæg af 2. april 1982, 15.  

 april og 28. november 1983 fra klagerne og i indlæg af 31. august 1983 fra  

 monopoltilsynet.
Parterne er gjort bekendt med hinandens indlæg.
Sagen har været behandlet på nævnets møder den 5. og 16. april 1984. På  

 det første møde var parterne repræsenteret og udtalte sig.
Den danske  

 Landinspektørforening var repræsenteret ved advokat Niels Fisch-Thomsen.
 Den påklagede afgørelse er indeholdt i sålydende skrivelse af 5. april  

 1983 fra monopoltilsynet til højesteretssagfører Bent Jacobsen:
 »I forbindelse med en klage over den af Den danske  

 Landinspektørforening i 1981 indførte bestemmelse i § 6 i foreningens  

 kollegiale vedtægter om forbud mod medlemmers deltagelse i licitation har  

 monopoltilsynet meddelt foreningen, at man finder, at et sådant forbud er i  

 strid med monopollovens bestemmelser.
 Under sagens behandling har foreningen erklæret sig villig til i  

 vedtægterne at indføje følgende modifikation i forbudet mod deltagelse i  

 licitation:
»Foranstående bestemmelse finder ikke anvendelse med hensyn til  

 større vejudskillelsesarbejder vedrørende bestående veje og andre større  

 sager af ganske tilsvarende karakter, for hvilke der ikke foreligger faste  

 takster, på betingelse af at der foreligger et kvalificeret og fyldestgørende udbudsmateriale, der  

 tager hensyn til de krav, der fra Matrikeldirektoratets side stilles til  

 matrikulære arbejders udførelse, og at det i udbudet direkte anføres, at de givne tilbud kun dækker selve det  

 beskrevne vejudskillelsesarbejde, således at behandlingen af  

 juridisk-matrikulære opgaver, herunder skelproblemer, der opstår under  

 arbejdets udførelse, uden at forbehold fra den tilbudsgivende landinspektørs  

 side er nødvendigt, vederlægges særskilt efter landinspektørernes almindelige  

 honorarregler.
I disse tilfælde kan et medlem deltage i licitation eller lignende  

 honorarkonkurrence, når Praktiserende Landinspektørers Forening på forhånd  

 har godkendt det foreliggende udbud som foreneligt med de forannævnte  

 krav.« Dette forslag blev forelagt monopolrådet, som vedtog, at man kunne  

 acceptere forbudet mod deltagelse i licitation under forudsætning af, at  

 bestemmelsen i andet punktum i vedtægternes § 6, stk. 1, blev ophævet, og at  

 sidste stykke i den foreslåede modifikation udgår.
 Under de forhandlinger, som herefter fandt sted i henhold til  

 monopollovens § 11, meddelte foreningen, at den ikke ønskede at gennemføre de  

 af monopolrådet ønskede ændringer.
Monopoltilsynet meddeler herefter i henhold til monopollovens § 12, stk.  

 2, Den danske Landinspektørforening pålæg om senest den 1. maj 1983 at ophæve  

 § 6 i foreningens kollegiale vedtægter.' Om baggrunden for sagen er det oplyst, at spørgsmålet om foreneligheden af  

 forbudsbestemmelsen i vedtægternes § 6 med monopolloven blev rejst over for  

 tilsynet af Skjern kommune, efter at kommunen i sommeren 1980 havde forsøgt  

 at udbyde matrikulære arbejder ved udskillelse af offentlige vejarealer i  

 licitation, men var blevet afvist af foreningen.
 På baggrund af de af tilsynet indhentede udtalelser under sagens  

 behandling fra vejdirektoratet, matrikeldirektoratet, Kommunernes  

 Landsforening, Amtsrådsforeningen og firmaet Topomatic meddelte foreningen  

 v/højesteretssagfører Bent Jacobsen i skrivelse af 10. november 1982  

 monopoltilsynet, at foreningen ville erklære sig villig til at foreslå § 6  

 udbygget med et stk. 2 således:
»Stk. 2. Foranstående bestemmelse finder ikke anvendelse med hensyn  

 til større vejudskillelsesarbejder vedrørende bestående veje og andre større  

 sager af ganske tilsvarende karakter, for hvilke der ikke foreligger faste  

 takster, på betingelse af at der foreligger et kvalificeret og fyldestgørende udbudsmateriale, der  

 tager hensyn til de krav, der fra Matrikeldirektoratets side stilles til  

 matrikulære arbejders udførelse, og at der i udbudet direkte anføres, at de givne tilbud kun dækker selve det  

 beskrevne vejudskillelsesarbejde, således at behandlingen af  

 juridisk-matrikulære opgaver, herunder skelproblemer, der opstår under  

 arbejdets udførelse, uden at forbehold fra den tilbudsgivende landinspektørs  

 side er nødvendigt, vederlægges særskilt efter landinspektørernes almindelige  

 honorarregler.
I disse tilfælde kan et medlem deltage i licitation eller lignende  

 honorarkonkurrence, når Praktiserende Landinspektørers Forening på forhånd  

 har godkendt det foreliggende udbud som foreneligt med de forannævnte  

 krav.« Sagen blev herefter behandlet af monopolrådet på dets møde den 19. januar  

 1983.
Rådet fandt, at vedtægternes § 6 selv i den udbyggede form ville medføre  

 de i monopollovens § 11, stk. 1, nævnte urimelige virkninger.
Rådets  

 afgørelse indebar, at direktoratet bemyndigedes til i medfør af monopollovens  

 § 11, stk. 1, at optage forhandlinger med Den danske Landinspektørforening om  

 ændring af udkastet til § 6, således at § 6, stk. 1, 2. pkt., om medlemmers  

 pligt til indberetning til foreningen, og § 6, stk. 2, sidste afsnit, om  

 foreningens forhåndsgodkendelse, ophævedes, samt at udkastet omformuleredes,  

 således at medlemmers ret til at deltage i licitation ikke fremstod som en  

 undtagelsesbestemmelse.
 Såfremt forhandlingerne ikke førte til noget resultat, bemyndigedes  

 direktoratet til at meddele foreningen pålæg herom i medfør af monopollovens  

 § 12, stk. 2.
Direktoratet optog herefter forhandlinger med landinspektørforeningen om  

 en ændring af de nævnte bestemmelser.
Under forhandlingerne frafaldt tilsynet  

 kravet om, at bestemmelsen omformuleredes således, at medlemmers ret til at  

 deltage i licitation ikke fremstod som en undtagelsesbestemmelse.
Foreningen  

 ønskede imidlertid ikke at foretage de krævede ændringer i udkastet,  

 hvorefter direktoratet ved den påklagede skrivelse af 5. april 1983 meddelte  

 foreningen pålæg om ophævelse af vedtægternes § 6.
 Klagerne har til støtte for deres påstand indledningsvis anført, at  

 monopoltilsynets pålæg retter sig imod forbudet mod licitation, uanset at der  

 var opnået forligsmæssig enighed om det materielle indhold i sagen baseret på  

 matrikeldirektoratets udtalelse, som gik ud på et forbud mod licitation med  

 undtagelse for større vejudskillelsesarbejder vedrørende bestående veje.  

 Denne enighed fandt udtryk i udkastet til vedtægtsændring, hvilket  

 monopolrådet for så vidt angår det materielle indhold tilsluttede sig.
Grunden til at sagen er indbragt for monopol-ankenævnet skyldes ikke  

 uenighed om det materielle indhold, men uenighed om visse procedurespørgsmål  

 til sikkerhed for, at grænsedragningen mellem forskellige former for  

 landinspektørarbejder i relation til licitation kan administreres rigtigt og  

 effektivt.
Foreningen ønskede § 6, stk. 1, 2. pkt., om indberetningspligt  

 samt udkastets § 6, stk. 2, sidste afsnit, om foreningens forhåndsgodkendelse  

 opretholdt, hvorimod tilsynet ønskede disse slettet.
 Tilsynets pålæg om ophævelse af § 6 er efter klagernes opfattelse  

 ugyldigt, idet det ikke er i overensstemmelse med monopolrådets afgørelse.  

 Pålægget findes endvidere at måtte ophæves af materielle grunde, da forbudet  

 mod licitation er sagligt rigtigt for at opretholde en høj faglig kvalitet.  

 Forbudet findes således ikke i strid med monopolloven.
Da tilsynet har forkastet kautelerne betragter klagerne sig fri fra  

 forliget og indtager herefter principalt det standpunkt, at  

 licitationsforbudet bør opretholdes.
Subsidiært finder klagerne, at det af  

 foreningen foreslåede udkast med kautelerne bør anerkendes.
En licitation har kun mening, dersom udbudsmaterialet giver en  

 fyldestgørende og kvalificeret beskrivelse af de ønskede arbejdsydelser.  

 Klagerne har herved bl.a. henvist til § 2 i Almindelige betingelser for  

 arbejder og leverancer i bygge- og anlægsvirksomhed.
Dersom disse  

 forudsætninger ikke opfyldes, vil dette let få uheldige konsekvenser.
Landinspektørarbejdet, der efter kontrol i matrikeldirektoratet skal  

 resultere i en registrering, skal af hensyn til denne registrering  

 nødvendigvis være udført med den største omhu og være gennemført til bunds.  

 Samtidig er det umuligt før arbejdets påbegyndelse at danne sig en blot  

 nogenlunde sikker mening om, hvilket omfang arbejdet vil få.
Der vil altid -  

 enten under selve arbejdet eller som følge af matrikeldirektoratets kontrol -  

 opdukke problemer, der kræver yderligere arbejde af forskellig art og af  

 uforudseeligt omfang.
Denne særegenhed ved landinspektørarbejdet gør  

 licitationsformen ganske uegnet.
Hvis landinspektøren på grund af sit  

 kendskab til den ret væsentlige sandsynlighed for, at ukendte problemer vil  

 dukke op, i sit tilbud tager hensyn til risikoen herfor, og det derefter  

 viser sig, at det pågældende arbejde ikke bliver væsentligt kompliceret med  

 uforudsete opgaver, vil den ved licitationen fastsatte betaling være for høj  

 og således i strid med de af monopoltilsynet godkendte takster.
Undlader  

 landinspektøren ved licitationen at tage hensyn til denne risiko for, at  

 yderligere arbejde og uventede problemer dukker op, vil den nødvendige  

 merudgift ved den fagligt rigtige udførelse af sådanne arbejder kunne være  

 økonomisk ødelæggende, og dette skaber en alvorlig risiko for, at  

 landinspektøren søger at begrænse sit tab ved at gå lettere hen over  

 opgaverne end det er fagligt forsvarligt.
Denne særegenhed ved landinspektørarbejdet er grundlaget for klagernes  

 betænkelighed ved licitation, dersom foreningen ikke får kompetence til at  

 påse, at udbudsbetingelserne er opfyldt.
Inden for byggeriet vil  

 betingelserne være opfyldt, da udbudsmaterialet sædvanligvis er omhyggeligt  

 udarbejdet gennem måneder.
 Landinspektørers arbejde omfatter såvel tekniske som matrikulære arbejder.  

 De tekniske arbejder vil kunne forudses i udbudsmaterialet, men det kan de  

 matrikulære ikke, og det er derfor alene de matrikulære arbejder, der  

 omfattes af udkastets godkendelsesbestemmelse.
Det er karakteristisk for landinspektørers arbejde, at det udføres under  

 et dobbelt ansvar: et professionsansvar og et offentligretligt ansvar.  

 Landinspektører har pligt til at reagere ved uoverensstemmelser mellem  

 registreringer i matrikeldirektoratet og forhold i marken.
Landinspektører er  

 i denne henseende repræsentanter for matrikelvæsenet.
I EF-regie betragtes  

 landinspektørers virksomhed som udøvelse af offentlig myndighed.
For denne  

 offentligretlige side af arbejdet får landinspektører ikke vederlag fra  

 matrikeldirektoratet, men må indregne vederlaget i honoraret fra klienten.
Da  

 det som nævnt ikke er muligt at forudse, hvilke matrikulære problemer, der  

 vil rejse sig, og da dette vil medføre, at der enten indregnes et  

 risikotillæg i tilbudet eller at registreringsarbejdet forringes til skade  

 for matrikeldirektoratet, finder klagerne, at licitationsforbudet må  

 opretholdes.
Matrikeldirektoratet, der er den øverste faglige instans, har i  

 udgangspunktet også erklæret sig enig med klagerne i, at matrikulære arbejder  

 ikke er egnede til licitation.
Klagerne har herved henvist til følgende  

 afsnit i matrikeldirektoratets skrivelse af 24. juni 1982 til  

 monopoltilsynet:
»Matrikulære arbejder har en særlig karakter, idet de danner grundlag  

 for matriklens registrering af landets ejendomme og af de forandringer, der  

 sker ved udstykning m.v.
Matriklens oplysninger er samtidig grundlaget for  

 tinglysnings- og vurderingsregister m.m.
Der henvises til gældende regler i  

 landinspektørlovens bestemmelser (lovbekendtgørelse nr. 390 af 12-7-1977) og  

 til udstykningslovens og udstykningsbekendtgørelsens forskrifter  

 (lovbekendtgørelse nr. 6 af 7-1-1977 og bekendtgørelse nr. 129 af 23-3-1982).
I matrikulære arbejder indgår både tekniske arbejder i form af opmåling,  

 beregninger og kortarbejde m.v. og juridisk-matrikulære opgaver i forbindelse  

 med skelbestemmelse, herunder afsætning af ældre skel og afholdelse af  

 egentlige skelsætningsforretninger.
De juridisk-matrikulære dele af arbejdet  

 omfatter også stillingtagen til vejrets- og servitutforhold, behandling af  

 matrikulære sager i forhold til arealanvendelseslovgivningen og rådgivning af  

 klienter og naboejere.
 Det vil ikke altid være muligt på forhånd at vide, hvilke arbejder der  

 skal udføres, idet f.eks. problemer omkring afsætning af ældre skel og  

 eventuel berigtigelse af matriklens dokumenter i visse tilfælde først vil  

 vise sig i forbindelse med de øvrige arbejders udførelse og i givet fald også  

 vil påvirke omfanget af de tekniske arbejder.
 Det kan i øvrigt oplyses, at det matrikulære arbejde i Danmark i  

 forbindelse med overvejelser om fri etableringsret inden for EF-området har  

 været karakteriseret som udøvelse af en form for offentlig myndighed.
Direktoratet frygter at anvendelse af licitationsprincippet vil kunne føre  

 til nedsættelse af kvaliteten af matrikulære arbejder.
Direktoratets kontrol  

 af landinspektørernes arbejde omfatter ikke en markkontrol, og fejl eller  

 forsømmelighed ved markarbejderne vil derfor ikke altid kunne kontrolleres i  

 forbindelse med sagernes behandling i direktoratet.
Hvis fejl og mangler konstateres ved direktoratets behandling af sagen,  

 vil direktoratet stille krav til landinspektøren om ændring og forbedring af  

 arbejdet.
Fører dette ikke til et tilfredsstillende resultat, må direktoratet  

 afvise at notere de matrikulære forandringer i matriklen.
Fejl og mangler, der ikke kan konstateres ved direktoratets behandling af  

 sagen, vil føre til en forringelse af ejendomsregistreringen.
Det bemærkes i  

 denne forbindelse, at hvis fejlene opdages på et senere tidspunkt kan det på  

 grund af omkostningerne for grundejerne og det offentlige være vanskeligt at  

 få dem berigtiget.
Direktoratet finder på denne baggrund, at matrikulære arbejder i  

 almindelighed ikke er egnede til at udbydes i licitation.
Det kan dog ikke  

 afvises, at nogle matrikulære arbejder, f.eks. visse vejudskillelsessager,  

 kan være så veldefinerede, at licitationsprincippet kan anvendes.
Efter  

 direktoratets opfattelse må dette dog forudsætte, at der foreligger et  

 kvalificeret og fyldestgørende udbudsmateriale, at udbudsmaterialet tager  

 hensyn til de krav, der fra matrikeldirektoratets side stilles til  

 matrikulære arbejders udførelse, og at der fra landinspektørens side kan  

 tages forbehold om særskilt betaling for ordning af skelproblemer m.v., der  

 opstår under arbejdets udførelse.« Matrikeldirektoratet har således betænkeligheder ved licitation, men har  

 dog fundet, at licitation kunne forsvares anvendt i forbindelse med større  

 vejudskillelsesarbejder og lignende på visse betingelser.
Selv denne  

 begrænsede licitationsadgang anser foreningen for betænkelig, men erklærede  

 sig dog indforstået med den for at undgå, at der ellers generelt blev åbnet  

 for licitationer.
Matrikeldirektoratet kan imidlertid ikke selv påse  

 opfyldelsen af de stillede betingelser, og foreningen er nærmest til at føre  

 denne kontrol, som - i hvert fald i en overgangsperiode - vil være nødvendig.
Den licitationsadgang, der er foreslået, angår alene bestående vejanlæg.  

 Efter § 89 i lov om offentlige veje, lovbekendtgørelse nr. 585 af 20.  

 november 1975, påhviler det vejbestyrelserne at drage omsorg for, at samtlige  

 hovedlandeveje, landeveje og kommuneveje udskilles i matriklen som offentlige  

 vejarealer, medmindre særlige forhold gør sig gældende.
Når  

 matrikeldirektoratet er gået med til licitation i disse tilfælde, beror dette  

 på, at de tekniske arbejder her har overvægt fremfor de matrikulære.
 På ovennævnte baggrund finder klagerne, at faglige grunde taler for  

 opretholdelse af licitationsforbudet og i modsat fald kun bør anerkendes i  

 det foreslåede omfang under de angivne kauteler.
 Klagerne har endvidere gjort gældende, at monopoltilsynets pålæg om  

 ophævelse af § 6 i de kollegiale vedtægter er ugyldigt såvel af formelle  

 grunde som af materielle, idet tilsynets pålæg er for vidtgående i forhold  

 til monopolrådets afgørelse.
Klagerne har i denne forbindelse anført, at monopolrådets afgørelse  

 indebar en accept af licitationsforbudet på grundlag af det foreslåede  

 udkast, idet rådet dog bl.a. ønskede en ophævelse af bestemmelsen i den  

 bestående § 6, 2. pkt., om pligt for foreningens medlemmer til at indberette  

 licitationer og lignende honorarkonkurrence samt af bestemmelsen i det  

 foreslåede nye § 6, stk. 2, om foreningens godkendelse af et foreliggende  

 udbuds forenelighed med vedtægtsbestemmelsens krav hertil.
Direktoratet blev  

 af rådet bemyndiget til at optage forhandlinger med landinspektørforeningen  

 herom og om fornødent meddele foreningen pålæg i medfør af monopollovens §  

 12, stk. 2. Det fremgår aldeles klart af bemyndigelsen, at den refererede sig  

 til de kollegiale vedtægters § 6, således som denne bestemmelse var tilbudt  

 modificeret ved tilføjelse af et nyt stk. 2, og således som nævnt ganske  

 klart accepterede den af foreningen foreslåede afgrænsning mellem forbudt og  

 tilladt licitation.
De herefter stedfundne forhandlinger med tilsynet fandt i  

 nøje overensstemmelse med de af monopolrådet anlagte synspunkter sted på  

 basis af bestemmelsen i § 6, således som bestemmelsen ville fremtræde efter  

 den af foreningen tilbudte tilføjelse.
Da der ikke opnåedes enighed med  

 monopoltilsynet om ændringerne, bebudede tilsynet, at der ville blive udstedt  

 pålæg vedrørende vedtægternes § 6, 2. pkt., samt udkastets stk. 2, sidste  

 afsnit.
De herefter givne pålæg var efter klagernes opfattelse præget af  

 forvirring.
Det første pålæg var dateret den 30. marts 1983 (onsdag før  

 påske) og fremkom påskelørdag.
Det gik ud på ophævelse af 2. punktum i § 6  

 med et forbehold om, at hvis § 6 blev udbygget med et nyt stk. 2 som det  

 foreslåede, ville tilsynet udstede pålæg om ophævelse af sidste afsnit.
 Dette pålæg refererede sig således alene til den gældende § 6 og ville  

 føre til det resultat, det gældende forbud mod licitation og lignende blev  

 opretholdt fuldt ud men uden indberetningspligt for medlemmerne.
Den næste arbejdsdag, nemlig den 5. april 1983 (tirsdag efter påske) blev  

 udfærdiget to skrivelser.
Den ene gik ganske kort ud på en tilbagekaldelse af  

 det i skrivelsen af 30. marts 1983 meddelte pålæg, og den anden indeholdt det  

 nu påklagede pålæg, der må betragtes som det endelige, og som kort går ud på,  

 at foreningen senest den 1. maj 1983 skal ophæve § 6 i de kollegiale  

 vedtægter.
Pålægget af 5. april 1983 henviser ikke til en ny beslutning af  

 monopolrådet, der også vanskeligt kunne tænkes indhentet i påsken, men  

 angiver, at monopolrådets afgørelse af 19. januar 1983 skulle forstås  

 således, at accepten af det, der er kaldt det materielle indhold, var sket  

 under forudsætning af, at kautelerne i § 6, stk. 1, 2. punktum, og stk. 2,  

 sidste afsnit, udgik.
Heri hævdes at ligge et grundlag for en fuldstændig  

 ophævelse af § 6 med den virkning, at licitation tillades inden for alle  

 områder af landinspektørvirksomhed.
Denne forståelse af monopolrådets afgørelse forekommer åbenbart urigtig.  

 Der er intet forbehold taget om under nogen omstændighed at forlade den  

 godkendelse af det materielle indhold som monopolrådet havde meddelt.
De  

 pålæg, som direktoratet bemyndigedes til eventuelt at give vedrører kun  

 kautelerne.
Det givne pålæg må således anses som værende i åbenbar strid med  

 monopolrådets afgørelse, hvorfor pålægget af denne grund er ugyldigt.
Monopoltilsynet har anført, at tilsynets pålæg blev tiltrådt af  

 monopolrådet i dets møde den 20. april 1983. Der kan på dette møde ikke have  

 været tale om en ny behandling af sagen.
Pålægget af 5. april 1983 lider  

 herefter af en kompetencemangel, der må medføre, at pålægget også af denne  

 grund er ugyldigt.
Denne kompetencemangel vil kun kunne afhjælpes ved en ny  

 forvaltningsakt efter den 20. april 1983, men en sådan har tilsynet ikke  

 udsendt.
Klagerne har endvidere anført, at pålægget er materielt urimeligt, idet  

 det går ud over det, der var foreslået af klagerne og godkendt af  

 monopolrådet.
Allerede fordi monopoltilsynet har taget bekræftende til  

 genmæle over for udkastet er pålægget urimeligt og må ophæves.
Dersom der ikke vil kunne gives klagerne medhold i, at licitation helt  

 forbydes, men der indrømmes en licitationsadgang i begrænset omfang, lægger  

 klagerne afgørende vægt på, at kautelerne, såvel indberetningspligten som  

 foreningens godkendelse, anerkendes.
Der er behov for kautelerne, da den  

 foreslåede licitationsordning vil indebære en ny retstilstand på området.  

 Licitation har været ukendt inden for landinspektørvirksomhed indtil Skjern  

 kommune i 1980 indbød en begrænset kreds til licitation vedrørende et  

 vejudskillelsesarbejde.
Ved at tillade licitation i disse tilfælde får man en  

 ny sondring mellem tilladte og ikke-tilladte licitationer.
Inden for de  

 tilladte licitationer skal endvidere visse betingelser være opfyldt.
Der skal  

 således danne sig en ny praksis omkring § 6, og det må tilstræbes, at denne  

 bliver klar og utvetydig.
Klagerne finder det uforsvarligt at overlade  

 praksisdannelsen til licitationernes parter.
De udbydende kommuner vil være  

 inkompetente, da de er uden ansvar for arbejdets kvalitet og alene har  

 økonomiske interesser i at gennemføre arbejderne så billigt som muligt.
De  

 kan derved fristes til at forenkle udbudsmaterialet.
Omvendt vil  

 landinspektørerne kunne fristes til at se bort fra udbudsmaterialets kvalitet  

 med den følge, at det bliver de mindre nøjeregnende landinspektører, der vil  

 få licitationerne.
Foreningen vil derimod se det som sin opgave at værne om  

 kvaliteten til fordel for matrikeldirektoratets registreringer.
De midler  

 foreningen i denne henseende foreslår er dels en underretningspligt, der  

 alene angår den omstændighed, at en licitation er udbudt, og som muliggør, at  

 foreningen vil kunne gribe ind over for overtrædelse af vedtægten, dels en  

 godkendelsesregel, der ikke indebærer en honorargodkendelse, men alene sigter  

 til at påse matrikeldirektoratets krav, at udbudsmaterialet er fagligt  

 forsvarligt, og at de deltagende landinspektører har et ensartet grundlag for  

 afgivelse af tilbud.
 Der er ikke det mindste grundlag for at nære mistillid til en faglig,  

 landsomfattende organisation, hvis afgørelser er undergivet monopoltilsynets  

 kontrol.
Set i forhold til monopollovens § 11 må klagerne således bestride, at  

 indberetningspligten og den foreslåede godkendelsesordning indebærer  

 urimelige indskrænkninger i den frie erhvervsudøvelse.
Der er i øvrigt heller  

 ikke indgivet klage fra noget medlem af foreningen.
For så vidt monopoltilsynet har anført, at foreningens krav om  

 forhåndsgodkendelse er i strid med licitationslovens § 4, stk. 3, har  

 klagerne anført, at licitationsloven forbyder aftaler om tilbudene.
Der er  

 imidlertid ingen forbindelse mellem § 4, stk. 3, og foreningens godkendelse  

 af udbudsmaterialet.
 Klagerne henstiller herefter til nævnet, at dersom licitationsforbudet  

 ikke kan opretholdes, at nævnet da godkender de ovennævnte kauteler til  

 sikring af de faglige forudsætninger for licitation.
 Monopoltilsynet har til støtte for sin påstand indledningsvis påpeget, at  

 tilsynet har accepteret foreningens udkast til ny § 6 bortset fra de  

 bestemmelser, hvorigennem foreningen ønsker kontrol med licitationsudbudene  

 d.v.s. § 6, stk. 1, 2. pkt., og stk. 2, sidste afsnit.
 Uenigheden angår om foreningen alene af alle skal kunne kræve underretning  

 om licitation samt forbeholde sig at godkende licitationer og herigennem  

 bestemme, hvorledes udbudsmaterialet skal formuleres ved at foretage  

 rettelser og tilføjelser hertil.
Af de adspurgte organisationer og styrelser har ingen afvist, at  

 matrikulære arbejder alt efter deres indhold kan udbydes i licitation.
Det  

 forslag foreningen herefter har fremsat til uddybning af § 6 forudsatte  

 imidlertid, at foreningen skulle administrere og kontrollere landinspektørers  

 deltagelse i licitationer.
Monopoltilsynet finder denne udbygning uforenelig  

 med bestemmelserne i monopolloven og i øvrigt uden sidestykke inden for andre  

 brancher.
Endvidere er foreningens afgørelser inappellable.
Den kontrol  

 foreningen ønsker at udøve er ikke blot en markkontrol, men vedrører også de  

 krav til udbudsmaterialet som matrikeldirektoratet stiller.
Foreningen vil  

 således indtræde på linie med matrikeldirektoratet.
Det er tilsynets opfattelse, at kommuner og andre efterspørgere efter  

 landinspektørers arbejde har sådanne medarbejdere til rådighed, som fagligt  

 vil kunne vurdere matrikulære arbejder.
På samme måde er foreningens  

 medlemmer fagligt kvalificerede.
Medlemmernes ret og frihed til selv at  

 vurdere et matrikulært arbejde bør derfor ikke undergives foreningens  

 kontrol.
Matrikeldirektoratet har da heller ikke kunnet støtte foreningen i  

 dens krav om forudgående kontrol i konkrete licitationssager.
 Der er i øvrigt intet som hindrer kommuner eller medlemmer af foreningen i  

 at indhente råd og vejledning hos landinspektørforeningen i forbindelse med  

 udbudsmateriale ved licitationer i det omfang der måtte være behov herfor.
 Landinspektører har i medfør af landinspektørloven eneret på udførelse af  

 matrikulære arbejder, og praktisk talt alle landinspektører er medlemmer af  

 Den danske Landinspektørforening.
Foreningen har benyttet denne eneret til at hindre en kommune i at få  

 tilbud på betaling for udførelse af matrikulære arbejder.
Af klagernes indlæg  

 fremtræder det klart, at landinspektørforeningens modstand mod licitation  

 inden for området er begrundet i ønsket om at undgå priskonkurrence mellem  

 medlemmerne.
Det kan ikke bestrides, at licitation vil medføre besparelser.
Tilsynet  

 har eksempelvis fremhævet, at det for Skjern kommune som følge af de  

 indhentede overslag blev muligt for det budgetterede beløb at udvide  

 vejstrækningen fra 17,6 km til 25,1 km.
Ved en licitation i Esbjerg udgjorde  

 det laveste bud mindre end en trediedel af det højeste bud.
Det må derfor  

 anses for at være af væsentlig betydning, at landinspektørerne selv får lov  

 til at bedømme et udbudsmateriale og her ud fra egenhændigt fastsætte sine  

 tilbud på udbudte licitationer.
 Licitationsprincippet bryder den konkurrencebegrænsende kutyme, at den  

 lokale landinspektør fortrinsvis bør have de lokale opgaver, og at afregning  

 finder sted efter medgået tid og foreningstarif.
Konkurrence er det grundlag andre erhverv eksisterer på, og herigennem  

 åbnes også op for indførelse af ny teknik.
Ny teknik medfører nye former for  

 arbejde.
Det må efter tilsynets opfattelse overlades til erhvervenes udøvere  

 selv at bestemme disse forhold under hensyn til nye omkostningsbesparende  

 metoder.
 Foreningens krav om medlemmers indberetningspligt og om  

 forhåndsgodkendelse af brugeres udbudsmateriale medfører således de i  

 monopollovens § 11, stk. 1, nævnte skadelige virkninger såvel i relation til  

 foreningens medlemmer i form af urimelig indskrænkning i erhvervsudøvelsen  

 som i relation til brugerne af matrikulære arbejder, bl.a. i form af  

 urimelige priser.
 For så vidt klagerne har gjort gældende, at pålægget er ugyldigt som  

 værende i strid med monopolrådets afgørelse, har tilsynet anført, at  

 direktoratets bemyndigelse til at optage forhandlinger tog sigte på en  

 liberalisering af vedtægterne, herunder også de foreslåede, da de fandtes at  

 medføre de i monopollovens § 11, stk. 1, nævnte skadelige virkninger.  

 Tilsynets pålæg måtte derfor også tilsigte en liberalisering.
 Da indgreb efter monopollovens § 12, stk. 2, ikke kunne benyttes over for  

 foreningens forslag, som endnu ikke er vedtaget af foreningen og heller ikke  

 anmeldt som ændring til det allerede anmeldte, og da et isoleret indgreb over  

 for de anmeldte vedtægters § 6, 2. pkt., ville medføre en stramning og ikke  

 en liberalisering af bestemmelsen, meddelte tilsynet foreningen pålæg om en  

 fuldstændig ophævelse af vedtægternes § 6. Denne afgørelse blev tiltrådt af  

 monopolrådet i dets møde den 20. april 1983.
 I tilknytning hertil har tilsynet endvidere gjort gældende, at de  

 omhandlede bestemmelser i § 6 (indberetningspligten og forhåndsgodkendelsen)  

 er i strid med licitationslovens § 4, stk. 3, hvorefter der forud for en  

 licitation af de bydende kun må afholdes møder vedrørende licitationen til  

 drøftelse af udbudsgrundlaget, herunder spørgsmål om teknisk begrundede  

 forhold, og kun såfremt udbyderne opfordres til at komme til stede og såvel  

 organiserede som uorganiserede bydende på lige vilkår har adgang til mødet.
 Tilsynet har endelig anført, at man ligesom matrikeldirektoratet finder,at  

 problemerne ved anvendelse af licitationsprincippet på sager om udskillelse  

 af offentlige veje i givet fald bør søges løst ved et nærmere samarbejde  

 mellem de berørte myndigheder, de kommunale organisationer og Den danske  

 Landinspektørforening med henblik på udarbejdelse af en generel vejledning.
 Til det således foreliggende skal nævnet udtale:
 Indledningsvis bemærkes, at ankenævnet ikke i det af klagerne anførte kan  

 finde grundlag for at anse monopoltilsynets omhandlede afgørelse for ugyldig  

 på grund af manglende kompetence eller lignende.
 Hvad angår sagens realitet bemærkes:
Monopoltilsynet har i overensstemmelse med matrikeldirektoratets skrivelse  

 af 24. juni 1982 lagt til grund, at anvendelse af licitation som hovedregel  

 må anses for uhensigtsmæssig med hensyn til matrikulære arbejder, men  

 licitation dog kan accepteres inden for et nærmere angivet område.
Nævnet kan  

 tiltræde denne vurdering.
 Parterne har drøftet et udkast til vedtægtsbestemmelse, der åbner adgang  

 til licitation i det af matrikeldirektoratet angivne omfang.
 Med hensyn til de punkter, hvor man ikke har kunnet opnå enighed, finder  

 nævnet, at foreningen ikke kan være afskåret fra at fastsætte bestemmelser,  

 hvorefter medlemmerne har pligt til at indberette licitationer, som de bliver  

 bekendt med.
 Derimod finder nævnet, at en bestemmelse i vedtægterne, hvorefter  

 medlemmerne ikke må deltage i licitationer uden at foreningen på forhånd har  

 godkendt licitationsudbudet, vil kunne have de i monopollovens § 11  

 omhandlede skadelige virkninger.
 Herefter bestemmes:
 Det af monopoltilsynet ved skrivelse af 5. april 1983 meddelte pålæg  

 stadfæstes, dog således at en affattelse af § 6 i klagernes vedtægter  

 overensstemmende med klagernes forslag, men med udeladelse af reglen om  

 foreningens forhåndsgodkendelse af licitationer, ikke skal anses som  

 stridende mod monopolloven.
