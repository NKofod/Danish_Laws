Landsskatteretskendelse Hobbyvirksomhed - folkeskolelærer/frikøb af arbejdstid gennem  

 "Lej en lærer" - salg af antikke quilts - fradrag for underskud A klagede for indkomstårene 1994, 1995 og 1996 over,  

 at skatteankenævnet ikke havde godkendt fradrag for underskud ved  

 virksomheden B, hhv. 59.090 kr., 51.715 kr. og 20.601 kr.
Det fremgik af sagens oplysninger, at klageren var  

 uddannet Cand.
Pæd., og havde haft fuldtidsarbejde som sådan  

 indtil den 1. juni 1995. Endvidere påbegyndte hun med startdato den 1.  

 januar 1991 virksomheden B, som hun drev fra bopælen.
Virksomheden  

 forhandlede antikke amerikanske quilts, opkøbt i U.S.A af venner til  

 klageren.
Klageren solgte tæpperne fra sit private hjem, samt ved  

 udstillinger rundt om i Danmark.
Af klagerens regnskaber for 1994 og 1995 fremgik bl.a., at  

 hun havde fratrukket henholdsvis 40.000 kr. og 40.205 kr. for betalingen af  

 en "Lej en lærer" ordning.
Klageren havde lejet sin egen arbejdskraft  

 hos X Kommune for en udgift svarende til Kommunens lønudgift til  

 klageren i lejetiden.
Skatteankenævnet havde ved den påklagede  

 ansættelse nægtet klageren fradrag for underskud ved virksomheden  

 B i de omhandlede år, jf. statsskattelovens § 6, stk. 1, litra a.
Som  

 begrundelse herfor havde nævnet bl.a. anført, at virksomheden  

 ikke kunne anses for værende anlagt og opretholdt med forsvarlig drift  

 for øje med det ene formål at indvinde økonomisk udbytte.  

 Der havde været underskud af betydelig størrelse, der  

 primært skyldtes en beskeden omsætning set i forhold til de store  

 kapacitetsomkostninger.
Med hensyn til klagerens udgift til "Lej en  

 lærer" i de omhandlede indkomstår havde nævnet anset  

 udgiften som en driftsudgift i virksomheden, som indgik i beregningen af  

 virksomhedens resultat.
Klageren havde over for Landsskatteretten nedlagt  

 påstand om, at der blev godkendt fradrag for underskud i virksomheden  

 B.
Til støtte herfor var bl.a. anført, at  

 indtægtserhvervelse var virksomhedens primære formål, og at  

 udsigten til rentabilitet var realistisk.
De tidligere ejere af samlingen  

 havde et lille overskud, som klageren håbede på at kunne bevare.  

 Grundet stærkt stigende priser på antikke Quilts i U.S.A., var  

 det danske marked ikke længere købedygtigt.
Klageren havde  

 henvist til kopier af nogle artikler og anmeldelser, og endvidere til hendes  

 egen skrivelse til revisor af 18. januar 1998, hvor hun redegjorde for  

 aktiviteterne i virksomheden.
 Klageren havde gjort gældende, at udgiften til "Lej  

 en lærer" ordningen var hovedårsagen til, at virksomheden gav  

 underskud i de omhandlede år, og at underkendelse af hendes virksomhed  

 som erhvervsmæssig ville medføre en helt urimelig  

 dobbeltbeskatning, som krænkede hendes retsbevidsthed.
 Klageren havde redegjort for baggrunden for ordningen "Lej  

 en lejer" således:
"..... vedrørende ordningen "Lej en Lærer",  

 som folkeskolens lærere blev opfordret af Danmarks Lærerforening  

 til at benytte sig af på grund af arbejdsløshed i  

 lærerstanden.
Denne ordning som jeg tiltrådte efter  

 rådslagning med revisor og Y skole, går i grove træk ud  

 på, at min virksomhed en dag om ugen lejede min arbejdskraft af X  

 Kommune og som betaling herfor indbetalte til kommunen et beløb, der  

 svarede til 1/5 af min løn.
Jeg modtog således uændret min  

 fulde løn fra X Kommune.
..Mine eneste fordele ved "Lej en lærer" ordning  

 var, at min anciennitet ikke blev nedsat, samt at jeg havde krav på, at  

 de 5 timer ugentlig, som det drejede sig om, blev placeret  

 sammenhængende på en dag.
Under forudsætning af, at min  

 virksomhed kunne fratrække lejebetalingen til kommunen, ville  

 lej-en-lærer ordningen stille mig skattemæssigt på samme  

 måde som, hvis jeg havde valgt i stedet at gå på nedsat tid  

 og dermed arbejde "uden løn" for virksomheden en dag om ugen. ..." Landsskatteretten fandt Retten fandt ikke, at klagerens ansættelse af sin  

 egen person i en af hende personligt ejet virksomhed kunne betragtes som en  

 driftsomkostning, jf. statsskattelovens § 6, stk. 1, litra a.
Efter en samlet bedømmelse af virksomheden B, fandt  

 retten, at virksomheden i 1994, 1995 og 1996 ikke var erhvervsmæssigt  

 drevet.
Retten henså herved til, at der i forhold til omsætningen  

 var betydelige underskud i virksomheden før udgiften til "Lej en  

 lærer" i de omhandlede år, og at virksomheden ikke var drevet med  

 den fornødne intensitet.
Der kunne ikke herefter indrømmes  

 klageren fradrag for de ved virksomheden fremkomne underskud, jf.  

 statsskattelovens § 6, stk. 1, litra a.
