1. Indledning Ved Finansministerens bekendtgørelse nr. 517 af 23. juni 1995 er §§ 4 - 5  

 i lov nr. 1093 af 21. december 1994 om begrænsning af skyldneres muligheder  

 for at deltage i offentlige udbudsforretninger og om ændring af visse andre  

 love trådt i kraft den 1. august 1995.
Herved er der i lov om offentlige myndigheders registre indsat en ny § 1,  

 stk. 4, og et nyt kapitel 5 a (§§ 20 a-d), der omhandler offentlige  

 myndigheders videregivelse til private kreditoplysningsbureauer af  

 oplysninger om gæld til det offentlige.
Endvidere er der i lov om private  

 registre kapitel 3, der vedrører kreditoplysningsbureauer, foretaget en  

 tilføjelse til § 12, stk. 3, der omhandler private kreditoplysningsbureauers  

 videregivelse af summariske oplysninger. Ændringen i lov om private registre  

 vedrører oplysninger, modtaget fra offentlige myndigheder.
 Lov om offentlige myndigheders registre kapitel 5 a m.v. og lov om private  

 registre kapitel 3 vedlægges som henholdsvis bilag 1 og 2.
2. Vejledningens formål Formålet med denne vejledning er at lette myndighedernes administration af  

 loven.
I det følgende belyses spørgsmål om bl.a.:
- betingelserne for at en offentlig myndighed kan videregive oplysninger  

 om skyldnere til private kreditoplysningsbureauer, - hvilke oplysninger en offentlig myndighed må videregive til private  

 kreditoplysningsbureauer, - myndighedens pligt til at underrette skyldneren om den påtænkte  

 videregivelse til kreditoplysningsbureauet, - kreditoplysningsbureauets registrering og videregivelse af oplysninger  

 om gæld, og - Registertilsynets behandling af klagesager.
3. Generelle bemærkninger Lovens formål er at tilskynde skyldnere til betaling af gæld til  

 det offentlige, også afdragsvis betaling.
Det har været tilsigtet i videst  

 muligt omfang at tilvejebringe en større lighed i behandlingen af gæld til  

 det offentlige i forhold til gæld til private, hvad angår muligheden for at  

 videregive oplysninger om gæld til kreditoplysningsbureauer.
Ved lovændringen har offentlige myndigheder fået adgang til at videregive  

 oplysninger om gæld fra offentlige myndigheders edb-registre til private  

 kreditoplysningsbureauer.
Loven regulerer ikke spørgsmålet om videregivelse af sådanne oplysninger fra  

 manuelle akter.
 Offentlige myndigheder har fået adgang til at videregive oplysninger om  

 såvel virksomheder som privatpersoner.
 Udtrykket "virksomheder m.v." omfatter alle former for  

 erhvervsvirksomheder, erhvervsdrivende institutioner, foreninger og lignende,  

 uanset om der er tale om en juridisk person eller ej.
Offentlige myndigheder skal være opmærksomme på, at udnyttelse af adgangen  

 til at videregive oplysninger om gæld fra edb-registre skal afspejle sig i de  

 forskrifter, der i henhold til lov om offentlige myndigheders registre måtte  

 være fastsat for de pågældende registre.
Videregivelse af oplysninger om gæld  

 kan derfor ikke finde sted, før eventuelle forskrifter for de relevante  

 registre er tilrettet med henblik herpå.
Myndigheden kan tillige i  

 forskrifterne for de registre, hvorfra der bliver tale om at videregive  

 oplysningerne, detailregulere videregivelsesadgangen.
Videregivelsen kan ske både skriftligt og via edb.
Videregivelsen kan  

 derimod ikke ske mundtligt (telefonisk).
Myndighederne er ikke forpligtet til at videregive oplysninger om  

 skyldnere til kreditoplysningsbureauet.
Der er med loven alene skabt en  

 mulighed herfor, og den enkelte myndighed kan fastsætte skærpede betingelser  

 for videregivelsen.
Dette skyldes ifølge forarbejderne til loven, at det er  

 den enkelte myndighed, der bedst kan vurdere, om en udnyttelse af muligheden  

 for at videregive de pågældende oplysninger vil have den ønskede  

 restanceinddrivelseseffekt.
Den enkelte myndighed har dog pligt til at behandle borgerne lige.
En  

 eventuel forskelsbehandling af skyldnere skal derfor kunne begrundes sagligt  

 af myndigheden.
4. Betingelserne for myndighedens videregivelse af  

 oplysninger Oplysninger om gæld til det offentlige kan i henhold til lovens § 20 b  

 videregives til et kreditoplysningsbureau, hvis I sidstnævnte situation er det tillige en betingelse for indberetning, at Såfremt ovennævnte betingelser er opfyldt, er det yderligere et krav, at  

 myndigheden med mindst 4 ugers varsel orienterer skyldneren om den påtænkte  

 indberetning til kreditoplysningsbureauet, før videregivelse kan finde sted,  

 jf. lovens § 20 c, stk. 1.
 Det er en betingelse, at gælden er forfalden, dvs. at det tidspunkt, på  

 hvilket fordringshaveren kan kræve betaling, skal være passeret.
Den gæld, der på videregivelsestidspunktet skal udgøre eller overstige  

 25.000 kr., består af en hovedfordring samt eventuelle renter og gebyrer m.v.  

 Ved "gæld" forstås en gæld, der udspringer af et konkret  

 retsforhold, der vedrører en bestemt form for ydelse, betaling m.v.
Det vil  

 ikke være muligt at kumulere en række mindre, selvstændige krav med henblik  

 på at opfylde beløbsgrænsen på 25.000 kr.
Men er der tale om manglende  

 betaling for en løbende ydelse, som f.eks. daginstitutionsbetaling, kan man  

 sammenlægge de enkelte restancer, også selv om de vedrører forskellige børn  

 og forskellige perioder.
På tilsvarende måde skal skatte- og afgiftskrav ses  

 under eet, for så vidt der er tale om samme inddrivelsesmyndighed, og uanset  

 om kravene udspringer af forskellige indtægter, dispositioner m.v. og/eller  

 eventuelt er påløbet i forskellige tidsrum.
 Med hensyn til den i § 20 b, stk. 2, nr. 1, indeholdte betingelse  

 vedrørende udpantningsret skal myndigheden være opmærksom på, at der udover  

 den omstændighed, at gælden kan inddrives ved udpantning, tillige skal være  

 fremsendt 2 rykkere til skyldneren.
Med hensyn til betingelsen i § 20 b, stk. 2, nr. 2, om, at der skal være  

 foretaget eller forsøgt foretaget udlæg, er det en forudsætning, at  

 skyldneren har været til stede under udlægsforretningen.
Det er således ikke  

 tilstrækkeligt, at inddrivelsesmyndigheden har tilsagt skyldneren til en  

 udlægsforretning, hvis skyldneren ikke er mødt op, eller hvis skyldneren ikke  

 er truffet hjemme ved en udgående forretning.
 Hvis kravet ikke er tillagt udpantningsret eller udlægget ikke er  

 foretaget eller forsøgt foretaget, vil videregivelse til et privat  

 kreditoplysningsbureau af oplysninger om gælden kun kunne ske, hvis kravet er  

 fastslået ved dom, jf. § 20 b, stk. 2, nr. 3, eller hvis skyldneren, efter at  

 kravet er forfaldent, skriftligt har erkendt den forfaldne gæld, jf. § 20 b,  

 stk. 2, nr. 4.
5. Myndighedens underretning til skyldneren om  

 videregivelsen Skyldneren skal mindst 4 uger før indberetningen have skriftlig meddelelse  

 om den påtænkte videregivelse af oplysningerne.
Skyldneren får herved  

 mulighed for at opklare og rette eventuelle fejl og misforståelser.
Endvidere  

 vil varslet give skyldneren mulighed for at undgå indberetning til  

 kreditoplysningsbureauet ved at betale gælden eller indgå en aftale om  

 afdragsvis betaling af gælden.
 Meddelelsen, som først kan afgives, når betingelserne for videregivelse i  

 lovens § 20 b er opfyldt, skal indeholde oplysning om:
1. hvilke oplysninger, der vil blive videregivet, 2. til hvilket kreditoplysningsbureau oplysninger vil  

 blive videregivet, 3. hvornår videregivelse vil finde sted, og 4. at videregivelse ikke vil ske, hvis betaling af  

 gælden sker inden videregivelsen, eller hvis der indrømmes henstand eller  

 indgås og overholdes en aftale om afdragsvis betaling.
 Når der er forløbet 4 uger fra meddelelsen, og såfremt aftale om betaling  

 af gælden ikke er kommet i stand, og videregivelsesbetingelserne i øvrigt er  

 opfyldt, kan myndigheden videregive oplysningerne til  

 kreditoplysningsbureauet.
Undlades videregivelse, fordi der på dette stadium opnås en aftale, skal  

 der ikke udsendes ny meddelelse, hvis aftalen misligholdes.
Men hvis  

 myndigheden i øvrigt undlader at videregive oplysningerne til et  

 kreditoplysningsbureau, og dette ikke er foranlediget af skyldnerens forhold,  

 skal der gives meddelelse på ny, hvis myndigheden senere ønsker at videregive  

 oplysningerne.
Myndighedens videregivelse skal derfor i givet fald ske  

 snarest efter 4-ugers periodens udløb.
6. Hvilke oplysninger må myndigheden videregive Omfattet af udtrykket "oplysninger om gæld" er edb-registrerede  

 oplysninger om skyldnerens identitet (eksempelvis navn, adresse, SE-nummer og  

 telefonnummer samt fødselsdato og år) og gældens størrelse.
Disse oplysninger  

 samt oplysninger om kreditors identitet vil kunne videregives.
Der må ikke videregives oplysninger om personnummer.
Dette er imidlertid  

 ikke til hinder for, at der benyttes et særligt kontrolnummer - eller for  

 virksomheders vedkommende SE-nummeret - hvis dette kan medvirke til at sikre  

 en entydig identifikation, hvilket bl.a. er vigtigt i forbindelse med  

 sletning.
 Ligeledes må der ikke videregives oplysninger om hemmelige telefonnumre,  

 afdøde personer samt beskyttede adresser.
I § 20 a, stk. 2, er det direkte nævnt, at oplysninger som nævnt i lovens  

 § 9, stk. 2, om enkeltpersoners rent private forhold, herunder oplysninger om  

 race, religion og hudfarve, om foreningsmæssige, seksuelle og strafbare  

 forhold samt oplysninger om helbredsforhold, væsentlige sociale problemer og  

 misbrug af nydelsesmidler og lignende, ikke må videregives fra den offentlige  

 myndighed.
Myndigheden kan der derfor ikke videregive oplysninger om gældens  

 art, f.eks. om gælden udspringer af et krav efter sociallovgivningen.
Af § 20 a, stk. 3, fremgår endvidere, at fortrolige oplysninger  

 videregivet efter reglerne i kapitel 5 a ikke af den grund anses for  

 offentligt tilgængelige i øvrigt.
Med en videregivelse efter lovens  

 bestemmelser er der tale om en videregivelse til en lukket kreds bestående af  

 kreditoplysningsbureauet og dets abonnenter, i det omfang disse forespørger  

 på den pågældende person.
Abonnenterne vil være kontraktligt forpligtet til  

 at hemmeligholde de modtagne oplysninger.
De offentlige myndigheder, som  

 abonnerer på kreditoplysningsbureauet, er således forpligtet til at behandle  

 oplysningerne som fortrolige.
For alle oplysninger om skyldneren, herunder  

 oplysninger om at skyldneren er registreret i et kreditoplysningsbureau og  

 oplysninger, som myndigheden indhenter ved forespørgsel til et  

 kreditoplysningsbureau, gælder bestemmelserne i forvaltningsloven, den  

 borgerlige straffelov, lov om offentlige myndigheders registre samt  

 lovgivningen i øvrigt.
Det er således med bestemmelsen i § 20 a, stk. 3,  

 angivet, at oplysninger om gæld til det offentlige ikke mister sin karakter  

 af fortrolighed, uanset at oplysningerne er videregivet til et  

 kreditoplysningsbureau.
 Efter lov om private registre § 9, stk. 1, må kreditoplysningsbureauer  

 registrere og videregive oplysninger, som efter deres art er af betydning for  

 bedømmelse af økonomisk soliditet og kreditværdighed.
 Det fremgår endvidere af lovens § 13, at oplysninger eller bedømmelser,  

 der viser sig urigtige eller vildledende, snarest muligt skal slettes af  

 registeret eller berigtiges.
 Endelig fremgår det af lovens § 14, at er en oplysning eller bedømmelse,  

 der viser sig urigtig eller vildledende, forinden blevet videregivet, skal  

 bureauet straks give skriftlig underretning om berigtigelsen til den  

 registrerede og til alle, der har modtaget oplysningen eller bedømmelsen  

 inden for de sidste 6 måneder, før bureauet er blevet bekendt med forholdet.  

 Den registrerede skal tillige have meddelelse om, hvem der har modtaget  

 underretning, og hvorfra oplysningen eller bedømmelsen stammer.
 Af de nævnte regler følger bl.a., at det er særdeles vigtigt, at  

 myndigheden ikke indberetter fordringer, som viser sig af den ene eller anden  

 grund ikke at bestå.
Det fremgår i den forbindelse af forarbejderne til loven om offentlige  

 myndigheders indberetning af skyldnere, at den omstændighed, at skyldneren  

 har indgivet klage over kravets eksistens eller størrelse, ikke er til hinder  

 for videregivelsen, i det omfang kravet er eksigibelt, dvs. at kravet  

 umiddelbart kan tvangsfuldbyrdes.
Medmindre klagen er åbenbart grundløs,  

 vil det dog oftest være hensigtsmæssigt at udskyde beslutningen om at  

 videregive oplysningerne, indtil klagesagen er behandlet og afgørelsen  

 meddelt skyldneren.
 Efter lov om private registre må oplysninger om forhold, der taler imod  

 kreditværdighed, og som er mere end 5 år gamle, ikke registreres eller  

 videregives.
En registreret skyldner skal derfor som udgangspunkt slettes senest 5 år  

 efter det tidspunkt, hvor videregivelsesbetingelserne i lovens § 20 b, stk.  

 2, for krav over 25.000 kr. første gang var opfyldt.
I de tilfælde, hvor en  

 indberetning udskydes på grund af en klage fra skyldneren over fordringens  

 eksistens eller størrelse, begynder 5 års fristen dog først at løbe fra  

 klagesagens afgørelse.
 I bilag 3 er givet en række vejledende eksempler på sletningsfristens  

 beregning.
For så vidt angår beregning af den 5-årige sletningsfrist for  

 gældsforhold, som vedrører perioden før loven trådte i kraft den 1.  

 august 1995, må myndigheden i de enkelte tilfælde foretage en vurdering af,  

 hvornår betingelserne i lovens § 20 b, stk. 2, for videregivelse af  

 oplysningerne første gang ville have været opfyldt, såfremt loven havde været  

 gældende.
For så vidt angår beløbsstørrelsen på 25.000 kr., er det dog de  

 nuværende forhold, der er afgørende for, om indberetning kan finde sted.
 For at sikre, at sletning sker til tiden, skal myndigheden, samtidig med  

 at indberetning foretages, give kreditoplysningsbureauet meddelelse om,  

 hvornår den 5-årige sletningsfrist skal beregnes fra.
Såfremt fuld og endelig betaling af det beløb, skyldneren er registreret  

 for, finder sted, skal myndigheden, der har forestået indberetningen, straks  

 give bureauet meddelelse herom, så bureauet kan markere, at fordringen er  

 betalt samt slette registreringen.
Uanset om der sker betaling eller ej kan  

 myndigheden dog til enhver tid anmode bureauet om at slette registreringen  

 straks.
Det fremgår af lovens § 20 b, stk. 1, nr. 2, at gælden på  

 videregivelsestidspunktet skal overstige 25.000 kr.
Heri ligger, at det kun  

 er på selve videregivelsestidspunktet, at gælden skal overstige 25.000 kr.  

 Såfremt skyldneren - efter at vedkommende er blevet registreret i et privat  

 kreditoplysningsbureau - betaler gælden ned under 25.000 kr., er myndigheden  

 således ikke forpligtet til at trække indberetningen tilbage.
I den situation, hvor den skyldner på grund af restance er blevet  

 indberettet til et kreditoplysningsbureau, men derefter indgår og overholder  

 en afdragsordning, er der ingen pligt for myndigheden til at trække  

 indberetningen tilbage.
Myndigheden er dog altid berettiget til at trække  

 indberetningen tilbage i sådanne situationer.
Hvis der er bevilliget henstand eller indgået en aftale om afdragsvis  

 betaling, og denne aftale overholdes, kan videregivelse af oplysninger om  

 gælden ikke ske.
Denne begrænsning er ifølge forarbejderne til loven i  

 overensstemmelse med lovens formål, nemlig at tilskynde til betaling af  

 gælden, herunder afdragsvis betaling.
Derimod forhindrer den omstændighed, at forhandlinger om en afdragsaftale  

 er indledt inden videregivelsen, ikke, at oplysninger om gælden kan  

 videregives.
I sådanne tilfælde, særligt hvor myndigheden skønner, at aftalen  

 vil kunne indgås inden for kort tid, vil det dog ofte være hensigtsmæssigt at  

 udskyde beslutningen om at videregive de pågældende oplysninger.
7. Kreditoplysningsbureauets registrering og  

 videregivelse - lov om private registre kapitel 3 Registrering hos bureauet vil sædvanligvis ske samme dag, som oplysningen  

 modtages, og der sendes herefter en kvittering til myndigheden.
Fra  

 registreringstidspunktet vil oplysningerne være tilgængelige for samtlige  

 bureauets abonnenter - såvel private som offentlige.
Når oplysningerne om gældsforholdet er registreret i  

 kreditoplysningsbureauet, finder bestemmelserne i kapitel 3 i lov om private  

 registre om kreditoplysningsbureauer anvendelse.
Bureauet skal således bl.a.  

 tilsende debitor en registreringsmeddelelse (§ 10-meddelelse), iagttage den  

 5-årige sletningsfrist (§ 9, stk. 3), give registerindsigt efter begæring (§  

 11), ligesom der skal ske sletning eller berigtigelse af oplysninger, der  

 viser sig at være urigtige eller vildledende (§§ 13 og 14).
 I den i lov om private registre § 10 nævnte registreringsmeddelelse  

 oplyser kreditoplysningsbureauet om adgangen til at klage over registreringen  

 til Registertilsynet, der herefter træffer afgørelse om, hvorvidt der skal  

 foretages slettelse eller berigtigelse, jf. lov om private registre § 15.
 I lov om private registre § 12, stk. 3, er foretaget en tilføjelse,  

 således at det direkte fremgår af bestemmelsen, at oplysninger, der er  

 indberettet af en offentlig myndighed efter reglerne i kapitel 5 a i lov om  

 offentlige myndigheders registre, kan videregives af kreditoplysningsbureauet  

 i summarisk form.
8. Registertilsynets behandling af klagesager Af forarbejderne til loven vedrørende offentlige myndigheders indberetning  

 af skyldnere fremgår, at udgangspunktet i lov om private registre kapitel 3,  

 hvorefter kreditoplysningsbureauet er ansvarlig for de af bureauet  

 registrerede oplysningers rigtighed og derfor som hovedregel skal være i  

 besiddelse af den fornødne dokumentation herfor, har måttet fraviges, når det  

 drejer sig om registrering foretaget på baggrund af en offentlig myndigheds  

 videregivelse af oplysninger om gæld.
Dette skyldes, at  

 kreditoplysningsbureauet, såfremt bureauet over for Registertilsynet skulle  

 dokumentere registreringens rigtighed m.v., i givet fald måtte have nærmere  

 adgang til oplysninger om gældsforholdets karakter, herunder oplysninger der  

 tillige kunne afsløre oplysninger om eksempelvis væsentlige sociale problemer  

 m.v.
Derfor forudsættes det, at en klage til Registertilsynet over en offentlig  

 myndigheds videregivelse af oplysninger om gæld til et kreditoplysningsbureau  

 i videst muligt omfang behandles som en sag mellem Registertilsynet og den  

 myndighed, der har videregivet oplysningerne.
Det er således myndigheden, der  

 over for Registertilsynet skal kunne dokumentere, at betingelserne for  

 indberetning er opfyldt, og myndigheden skal derfor ikke medsende  

 dokumentation til bureauet for, at videregivelsesbetingelserne er opfyldt.
 Klagesagen kan resultere i, at Registertilsynet meddeler bureauet et pålæg  

 om at slette den pågældende oplysning, ligesom tilsynet - i tilfælde af  

 gentagne overtrædelser af reglerne fra myndighedens side - har mulighed for  

 at meddele bureauet pålæg om at ophøre med at anvende den pågældende  

 myndighed som abonnent.
P.
R.
V.
Henrik Waaben BILAG 1 Lov nr. 1093 af 21. december 1994 indeholder i §§ 4 og 5 følgende  

 bestemmelser vedrørende ændringer i lov om offentlige myndigheders registre  

 og lov om private registre Indberetning af skyldnere til private kreditoplysningsbureauer § 4.  I lov om offentlige myndigheders registre, jf.  

 lovbekendtgørelse nr. 654 af 20. september 1991, som ændret ved lov nr. 337  

 af 14. maj 1992 og lov nr. 430 af 1. juni 1994, foretages følgende ændringer:
 1. I § 1 indsættes efter stk. 3 som nyt stykke:
»Stk. 4.  Kapitel 5 a gælder også for edb-registre,  

 der føres for den offentlige forvaltning, og som indeholder oplysninger om  

 virksomheder m.v.« Stk. 4-8 bliver herefter stk. 5-9.
 2. Efter kapitel 5 indsættes:
»Kapitel 5 a Videregivelse til kreditoplysningsbureauer af oplysninger om gæld til  

 det offentlige § 20 a.  Oplysninger om gæld til det offentlige kan  

 efter bestemmelserne i dette kapitel videregives til  

 kreditoplysningsbureauer, jf. kapitel 3 i lov om private registre.
 Stk. 2.  Oplysninger som nævnt i § 9, stk. 2, må ikke  

 videregives.
 Stk. 3.  Fortrolige oplysninger videregivet efter  

 reglerne i dette kapitel anses ikke af den grund for offentligt tilgængelige  

 i øvrigt.
§ 20 b.  Oplysninger om gæld til det offentlige kan  

 videregives til et kreditoplysningsbureau, hvis Stk. 2.  Det er endvidere en betingelse for  

 videregivelse efter stk. 1, nr. 2, at § 20 c.  Myndigheden skal give skyldneren skriftlig  

 meddelelse herom, forinden videregivelse finder sted.
Videregivelse må  

 tidligst ske 4 uger efter, at denne meddelelse er givet.
Stk. 2.  Den i stk. 1 nævnte meddelelse skal indeholde  

 oplysninger om, § 20 d.  Vedkommende minister kan efter indhentet  

 udtalelse fra Registertilsynet fastsætte nærmere regler om fremgangsmåden ved  

 videregivelse til kreditoplysningsbureauer af oplysninger om gæld til det  

 offentlige.
Det kan i den forbindelse bestemmes, at oplysninger om visse  

 former for gæld til det offentlige ikke må videregives eller kun må  

 videregives, hvis yderligere betingelser end de i § 20 b nævnte er  

 opfyldt.« 3. I § 28, stk. 2, ændres »§ 1, stk. 5« til:  

 »§ 1, stk. 6«.
 § 5.  I lov om private registre, jf. lovbekendtgørelse  

 nr. 622 af 2. oktober 1987, som ændret ved lov nr. 386 af 20. maj 1992 og lov  

 nr. 430 af 1. juni 1994, indsættes i § 12, stk. 3, efter  

 »Statstidende«:, er indberettet af en offentlig myndighed efter  

 reglerne i kapitel 5 a i lov offentlige myndigheders registre'.
BILAG 2 Lovbekendtgørelse nr. 622 af 2. oktober 1987, som ændret ved lov nr.  

 386 af 20. maj 1992 og lov nr. 430 af 1. juni 1994 Uddrag af Lov om private registre m.v.
Kreditoplysningsbureauer § 8.  Den, som ønsker at drive virksomhed med  

 registrering af oplysninger til bedømmelse af økonomisk soliditet og  

 kreditværdighed med henblik på videregivelse (kreditoplysningsbureau), skal  

 inden virksomheden begyndes, foretage anmeldelse til registertilsynet.
 § 9.  Kreditoplysningsbureauer må kun registrere og  

 videregive oplysninger, som efter deres art er af betydning for bedømmelse af  

 økonomisk soliditet og kreditværdighed.
 Stk. 2.  Oplysninger som nævnt i § 3, stk. 2, må ikke  

 registreres eller videregives.
 Stk. 3.  Oplysninger om forhold, der taler imod  

 kreditværdighed, og som er mere end 5 år gamle, må ikke registreres eller  

 videregives, medmindre det i det enkelte tilfælde er åbenbart, at forholdet  

 er af afgørende betydning for bedømmelsen af den pågældendes økonomiske  

 soliditet og kreditværdighed.
§ 10.  Kreditoplysningsbureauer skal inden 4 uger  

 efter registreringen give meddelelse til den, der første gang optages i  

 registeret med oplysninger om andet end navn, adresse, stilling, erhverv  

 eller oplysninger, der fremgår af Statstidende eller frit kan indhentes fra  

 erhvervsregisteret.
Meddelelsen skal indeholde oplysning om den registreredes  

 adgang til at få oplysninger fra registeret efter bestemmelserne i § 11.
 Stk. 2.  Justitsministeren kan efter indhentet udtalelse  

 fra registertilsynet fastsætte, at andre typer af oplysninger kan  

 registreres, uden at der skal gives meddelelse efter stk. 1.
 § 11.  Kreditoplysningsbureauet skal til enhver tid på  

 begæring af den registrerede inden 4 uger meddele denne indholdet af de  

 oplysninger og bedømmelser, bureauet har videregivet om den pågældende inden  

 for de sidste 6 måneder, samt af de øvrige oplysninger, som bureauet på  

 tidspunktet for begæringens fremsættelse har på kartotekskort, hulkort,  

 magnetbånd eller på anden måde i bearbejdet form, herunder af foreliggende  

 bedømmelser af den pågældende.
 Stk. 2.  Er bureauet i besiddelse af yderligere  

 materiale om den registrerede, skal dette samtidig meddeles den pågældende  

 med oplysning om materialets art samt om, at den registrerede kan få adgang  

 til at gennemgå det ved personlig henvendelse til bureauet.
 Stk. 3.  Den registrerede kan ikke forlange at blive  

 gjort bekendt med, hvorfra oplysningerne stammer, jf. dog § 14.
Stk. 4.  Den registrerede kan forlange, at bureauet  

 giver meddelelse som nævnt i stk. 1 skriftligt.
Justitsministeren fastsætter  

 regler om betaling for skriftlige meddelelser.
 § 12.  Oplysninger om økonomisk soliditet og  

 kreditværdighed må kun meddeles skriftligt, jf. dog § 11, stk. 1 og 2.  

 Bureauet kan dog til abonnenter meddele summariske oplysninger mundtligt  

 eller på lignende måde, såfremt spørgerens navn og adresse noteres og  

 opbevares i mindst 6 måneder.
Stk. 2.  Kreditoplysningsbureauers publikationer må kun  

 indeholde oplysninger i summarisk form og kun udsendes til personer eller  

 virksomheder, der abonnerer på meddelelser fra bureauet.
Publikationerne må  

 ikke indeholde oplysninger om de registreredes personnummer.
Stk. 3.  Summariske oplysninger om skyldforhold må kun  

 videregives, hvis oplysningerne hidrører fra Statstidende, eller hvis  

 oplysningerne vedrører skyldforhold til samme kreditor på mere end 1.000 kr.  

 og kreditor har erhvervet den registreredes skriftlige erkendelse af en  

 forfalden gæld, eller hvis der er foretaget retslige skridt mod den  

 pågældende.
Oplysninger om endeligt godkendt gældssanering må dog ikke  

 videregives.
Stk. 4.  Videregivelse af summariske oplysninger om  

 enkeltpersoners skyldforhold må kun ske på en sådan måde, at oplysningerne  

 ikke kan danne grundlag for vurderingen af økonomisk soliditet og  

 kreditværdighed for andre end de pågældende enkeltpersoner, § 13.  Oplysninger eller bedømmelser, der viser sig  

 urigtige eller vildledende, skal snarest muligt slettes af registeret eller  

 berigtiges.
§ 14.  Er en oplysning eller bedømmelse, der viser sig  

 urigtig eller vildledende, forinden blevet videregivet, skal bureauet straks  

 give skriftlig underretning om berigtigelsen til den registrerede og til  

 alle, der har modtaget oplysningen eller bedømmelsen inden for de sidste 6  

 måneder, før bureauet er blevet bekendt med forholdet.
Den registrerede skal  

 tillige have meddelelse om, hvem der har modtaget underretning efter 1. pkt.,  

 og hvorfra oplysningen eller bedømmelsen stammer.
 § 15.  Henvendelser fra en registreret om slettelse  

 eller berigtigelse af oplysninger eller bedømmelser, der angives at være  

 urigtige eller vildledende, eller om slettelse af oplysninger, der ikke må  

 registreres eller videregives, skal snarest og inden 4 uger efter modtagelsen  

 besvares skriftligt af bureauet.
Stk. 2.  Nægter bureauet at foretage den begærede  

 slettelse eller berigtigelse, kan den registrerede inden 4 uger efter  

 modtagelsen af bureauets svar eller efter udløbet af den i stk. 1 nævnte  

 svarfrist indbringe spørgsmålet for registertilsynet, der træffer afgørelse  

 om, hvorvidt der skal foretages slettelse eller berigtigelse.
Bestemmelsen i  

 § 14 gælder tilsvarende.
 Stk. 3.  Bureauets svar skal i de i stk. 2 nævnte  

 tilfælde indeholde oplysninger om adgangen til at indbringe spørgsmålet for  

 registertilsynet og om fristen herfor.
 § 16.  Overdragelse eller overgivelse i øvrigt af  

 registre må kun ske til anmeldt kreditoplysningsbureau og skal anmeldes til  

 registertilsynet uden ugrundet ophold.
BILAG 3 Vejledende eksempler på  Beregning af den 5-årige sletningsfrist Den myndighed, der forestår indberetningen af en skyldner til  

 kreditoplysningsbureauet, skal samtidig med indberetningen angive, hvornår  

 den 5-årige sletningsfrist skal beregnes fra.
Sletningsfristen beregnes som  

 udgangspunkt fra det tidspunkt, hvor videregivelsesbetingelserne første gang  

 var opfyldt.
Nedenfor er givet en række vejledende eksempler på sletningsfristens  

 beregning.
Registertilsynet skal understrege, at tilsynet forbeholder sig ret  

 til i konkrete klagesager at fravige de anførte vejledende retningslinier for  

 sletningsfristens beregning, såfremt klagesagens konkrete omstændigheder  

 tilsiger det.
Eksempel 1 Hvis indberetning sker på baggrund af lovens § 20 b, stk. 2, nr. 1, dvs. i  

 de tilfælde, hvor gælden kan inddrives ved udpantning, og der er fremsendt 2  

 rykkere til skyldneren, skal sletningsfristen beregnes fra datoen for  

 afsendelsen af 2. rykker.
I de tilfælde hvor myndigheden vælger først at  

 indberette skyldneren efter, at udpantningsforretning er afholdt, skal  

 sletningsfristen dog først beregnes fra datoen for afholdelsen af  

 udpantningsforretningen.
Eksempel 2 Hvis indberetning sker på baggrund af lovens § 20 b, stk. 2, nr. 2, dvs. i  

 de tilfælde, hvor udlæg er foretaget eller forsøgt foretaget for kravet, skal  

 sletningsfristen beregnes fra den dato, hvor udlægget er foretaget eller  

 forsøgt foretaget.
Det bemærkes i den forbindelse, at hvis et udlæg foretages  

 på baggrund af en forudgående dom, beregnes sletningsfristen fra  

 domstidspunktet, uanset om der senere måtte være foretaget udlæg eller  

 lignende for kravet.
Eksempel 3 Hvis indberetning sker på baggrund af lovens § 20 b, stk. 2, nr. 3, dvs. i  

 de tilfælde, hvor kravet er fastslået ved endelig dom, skal sletningsfristen  

 beregnes fra datoen for afsigelsen af den endelige dom.
Eksempel 4 Hvis indberetning sker på baggrund af lovens § 20 b, stk. 2, nr. 4, dvs. i  

 de tilfælde, hvor myndigheden har erhvervet skyldnerens skriftlige erkendelse  

 af den forfaldne gæld, skal sletningsfristen beregnes fra datoen for  

 skyldnerens skriftlige erkendelse af den forfaldne gæld.
Eksempel 5 I de tilfælde, hvor indberetningen er blevet udskudt på grund af klage  

 over fordringens eksistens eller størrelse, skal sletningsfristen beregnes  

 fra datoen for klagesagens afgørelse.
Eksempel 6 I de tilfælde, hvor skyldneren - efter udsendelse af den i lovens § 20 c  

 omhandlede meddelelse, men forinden videregivelse til  

 kreditoplysningsbureauet har fundet sted - har indgået aftale om betaling af  

 gælden, og denne aftale ikke overholdes, hvorefter skyldneren indberettes til  

 kreditoplysningsbureauet, skal sletningsfristen beregnes fra datoen for  

 betalingsaftalens misligholdelse.
