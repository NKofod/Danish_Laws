Fremsat den 22. februar 2000 af Erik Larsen (V),  

 Else Winther Andersen (V), Tove Fergo (V),  

 Eva Kjer Hansen (V), Gyda Kongsted (V),  

 Lars Løkke Rasmussen (V), Jens Heimburger (KF  

 ) og Knud Erik Kirkegaard (KF) Forslag til folketingsbeslutning om praktiserende lægers tilsyn med plejesektoren i  

 kommunerne Folketinget ønsker at sikre en god og forsvarlig  

 pleje og omsorg for alle borgere, som har dette behov.
Folketinget  

 pålægger derfor regeringen inden 1. maj 2000 at fremsætte  

 lovforslag, der forpligter kommunerne til at lade en praktiserende læge  

 rapportere til kommunalbestyrelsen 2 gange årligt om kvaliteten af  

 plejeindsatsen på de enkelte områder.
Rapporteringen til  

 kommunalbestyrelsen skal være ledsaget af en udtalelse fra  

 embedslægen.
Den udpegede praktiserende læge kan kun have opgaven  

 i 2 år, hvorefter en ny skal udpeges.
Folketinget pålægger desuden regeringen at  

 sikre, at ansvaret for kommunens plejeindsats og gennemførelse af  

 tilsyn placeres hos kommunalbestyrelsen.
Det skal ske på en sådan  

 måde, at kommunalbestyrelsen ikke kan uddelegere sin tilsynspligt til  

 den kommunale forvaltning eller til de politiske udvalg.
Bemærkninger til forslaget Det var tidligere overladt til  

 embedslægerne at føre tilsyn med alle forhold af  

 sundhedsmæssig interesse på bl.a. pleje- og  

 behandlingsinstitutioner.
Med virkning fra 1. juni 1992 blev denne  

 tilsynspligt imidlertid afgrænset til kun at omfatte sundhedsfaglig  

 rådgivning på konkret anmodning.
Loven blev ændret, idet  

 embedslægernes tilsyn i praksis havde udviklet sig til at være  

 mere et formelt end et reelt tilsyn.
 På det seneste har engagerede embedslæger og  

 pårørende påvist talrige eksempler på  

 nedværdigende og direkte beskæmmende behandling af vore  

 ældre medborgere på flere af landets plejehjem.
 Der er derfor behov for igen at stramme tilsynet med  

 landets plejehjem og plejeboliger ved at etablere et lovpligtigt,  

 regelmæssigt, uanmeldt og uafhængigt tilsyn med disse hjem og  

 boliger.
For denne gang at sikre et mere reelt tilsyn med  

 kvaliteten af ældreomsorgen foreslår forslagsstillerne, at de  

 praktiserende læger får overdraget opgaven med at føre  

 tilsyn.
De praktiserende læger har i forvejen deres gang på  

 plejehjemmene og i plejeboligerne og har gennem jævnlig dialog kendskab  

 til beboerne.
 Den praktiserende læge skal halvårligt  

 rapportere direkte til kommunalbestyrelsen om forholdene inden for kommunens  

 ældrepleje.
Rapporteringen til kommunalbestyrelsen skal være  

 ledsaget af en udtalelse fra embedslægen.
Herved sikres habiliteten  

 over for andre praktiserende læger.
I de tilfælde, hvor  

 rapporteringen til kommunalbestyrelsen nævner kritisable forhold inden  

 for kommunens plejesektor, har embedslægen efter indstilling fra  

 kommunalbestyrelsen ansvaret for at foretage det videre fornødne i  

 sagen.
Rapporten skal behandles på et åbent  

 møde i kommunalbestyrelsen.
For at undgå habilitetsproblemer kan  

 den enkelte praktiserende læge kun have ansvaret for tilsynet for en  

 toårig periode ad gangen.
Socialministeren fastsætter de  

 overordnede retningslinjer for tilsynet.
For at styrke ledelsen på de enkelte plejehjem  

 ønsker forslagsstillerne ligeledes, at der bliver en generel pligt for  

 den enkelte plejehjemsleder/områdeleder til halvårligt at afgive  

 en skriftlig selvstændig rapportering til kommunalbestyrelsen.
Denne  

 rapportering skal i kommunalbestyrelsen behandles samtidig med rapporten fra  

 den praktiserende læge.
I henhold til lov om retssikkerhed og administration  

 på det sociale område skal kommunalbestyrelsen høre  

 ældrerådet om ældrepolitiske spørgsmål.
Det  

 betyder i dette tilfælde, at ældrerådet skal inddrages i  

 forbindelse med kommunalbestyrelsens behandling af rapporten fra den  

 praktiserende læge.
Forslagsstillerne er opmærksomme på, at et  

 skærpet tilsyn i sig selv ikke her og nu vil løse de problemer  

 af ledelses-, uddannelses- og holdningsmæssig karakter, som er  

 årsagen til den utilfredsstillende pleje på flere af landets  

 plejehjem.
Men et skærpet tilsyn vil have en forebyggende effekt til  

 gavn for landets ældre medborgere.
Samtidig skal kommunalbestyrelsens ansvar for forholdene  

 inden for ældreomsorgen præciseres.
Det skal ikke være  

 muligt for kommunalbestyrelsen gennem delegation af ansvaret til kommunens  

 forvaltning eller politiske udvalg at fralægge sig ansvaret for  

 kvaliteten af ældreomsorgen.
Uanset om kommunen har valgt at udlicitere  

 driften af plejehjem til private operatører/selvejende institutioner  

 eller selv driver plejehjemmene, skal det præciseres, at  

 kommunalbestyrelsen og kun kommunalbestyrelsen har ansvaret for kommunens  

 plejehjem og ældreboliger.
Skriftlig fremsættelse Erik Larsen (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om praktiserende  

 lægers tilsyn med plejesektoren i kommunerne.
(Beslutningsforslag nr.
B 103).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
