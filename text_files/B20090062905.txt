Bekendtgørelse om uddannelser der undtager fra prøvekrav (næringsprøven) I medfør af § 5, stk. 2, i lov nr. 486 af 9. juni 2004 om næringsbrev til fødevarebutikker, som senest ændret ved lov nr. 391 af 25. maj 2009, fastsættes:
 § 1. Følgende uddannelser, gennemført efter de herom af Undervisningsministeriet fastsatte regler, undtager fra kravet om prøve i § 4, stk. 1, i lov om næringsbrev til visse fødevarevirksomheder:
1) Detailslagter med underliggende speciale i enten butik, delikatesse, fisk og vildt, eller slagtning 2) Bager 3) Konditor 4) Chokolade- og konfektureassistent 5) Ferskvareassistent 6) Kok, smørrebrødsjomfru, cater mv. (gastronomuddannelse) 7) Tjener 8) Salgsassistent 9) Butiksmedhjælperuddannelsen 10) Hotel- og fritidsassistent 11) Ernæringsassistent 12) Mejerist, mejeriteknolog eller mejeriingeniør 13) Receptionist 14) Økonoma 15) Cafeteria- og kantineassistent 16) Serviceøkonom med speciale i hotel- og restaurationsledelse 17) Professionsbachelor i ernæring og sundhed 18) Kandidat i fødevarevidenskab 19) Levnedsmiddeltekniker Stk. 2. Tidligere uddannelser, som er blevet afløst af, og som indholdsmæssigt svarer til en af de uddannelser, der er nævnt i stk. 1, fritager ligeledes fra kravet om næringsprøve.
 Stk. 3. Derudover undtager følgende uddannelser og prøver fra kravet om næringsprøve:
1) brygmesteruddannelsen fra Den Skandinaviske Bryggerhøjskole ApS, 2) diplombryggeruddannelsen fra Den Skandinaviske Bryggerhøjskole ApS, og 3) godsvognmandsprøven.
 § 2. Erhvervs- og Selskabsstyrelsen kan undtage fra prøvekravet for andre uddannelser end de i § 1 nævnte, hvis styrelsen vurderer, at uddannelsen giver de fornødne kvalifikationer.
 § 3. Bekendtgørelsen træder i kraft den 1. juli 2009. Samtidig ophæves bekendtgørelse nr. 364 af 19. april 2007 om erhvervsuddannelser, der undtager fra prøvekrav (næringsprøven).
