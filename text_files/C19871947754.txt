(Til kommunalbestyrelserne og de  

 sociale udvalg) Ved optagelse i plejehjem bør der tages hensyn til pågældendes eget ønske  

 om anbringelsessted, når dette er muligt, også når optagelse, f.eks. af  

 hensyn til at opretholde forbindelse med pårørende, ønskes i et andet hjem  

 end dem, vedkommende kommune sædvanligt benytter.
 Dette er senest fremhævet i Socialministeriets cirkulære af 22. december  

 1986 om institutioner under kommunerne.
 Princippet har været fulgt i mange kommuner, der således har vist  

 imødekommenhed over for kommende plejehjemsbeboeres ønsker og dermed har  

 bidraget til at modvirke en følelse af isolation hos ældre, der ikke længere  

 selv kan skabe sig en hverdag i eget hjem, og som har deres pårørende i andre  

 kommuner.
Det er nu konstateret, at der i en række kommuner er ønsker om at flytte  

 plejehjemsbeboerne »hjem« igen til kommunen, hvis der måtte være  

 plads i et af kommunens egne plejehjem.
Ved alene at tillægge rent økonomiske  

 hensyn vægt kan man måske komme til dette resultat.
 For den ældre plejehjemsbeboer kan en sådan afgørelse imidlertid totalt  

 ændre tilværelsen og skære båndene til slægt og venner over og føles helt  

 umenneskelig.
 Dette er så stort et indgreb i den enkeltes tilværelse, at  

 Socialministeriet vil foreslå en ændring af regelgrundlaget på dette område.
Socialministeriet skal pege på muligheden for, at kommuner med ubenyttet  

 kapacitet i plejehjem kan udnytte denne til alternative tilbud til ældre.
Der  

 kan f.eks. etableres kombinerede dag- og nathjemspladser, midlertidige  

 plejehjemsophold, ikke blot som aflastning, men også med henblik på  

 genoptræning, så den ældre herefter kan fungere bedre i eget hjem.
Der er  

 således flere muligheder for - også når økonomiske hensyn tages i betragtning  

 - at undgå at skulle skride til en hjemtagelse af de ældre, der har fundet  

 deres hjem i et plejehjem uden for kommunen, hvor de selv ønsker at blive.
