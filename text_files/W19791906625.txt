 Udtalt, at en studerende, som blev syg under sommerferiearbejde,  

 skulle have beregnet dagpenge på grundlag af sin aktuelle indtægt.
 Ankestyrelsen fandt herefter, at dagpengene burde beregnes på grundlag  

 af den gennemsnitlige indtægt i de sidste 4 uger.
 MEDDELELSE OM AFGØRELSEN:
 En studerende indankede en afgørelse truffet af amtsankenævnet, hvorved  

 nævnet havde tiltrådt det sociale udvalgs beregning af sikredes sygedagpenge  

 til 58 kr. brutto under sygefravær den 3. august 1978.
 Det fremgik af sagen, at sikrede levede af Statens Uddannelsesstøtte samt  

 arbejde i sommerferien.
 Sikrede traf i 1978 aftale om ansættelse i en virksomhed fra 3. juli til  

 1. september 1978. Sikrede var sygemeldt den 3. august 1978.
 Af anmodning om dagpenge fremgik, at sikrede var ansat som løsarbejder,  

 idet arbejdsgiveren havde indbetalt særligt bidrag i henhold til  

 dagpengelovens § 13.
 Endvidere fremgik, at sikredes gennemsnitlige ugeløn de sidste 4 uger  

 udgjorde 1.818,20 kr.
 Socialforvaltningen beregnede sikredes dagpenge på grundlag af den årlige  

 registrerede indkomst for 1977 på 15.517 kr. reguleret med 8% = 16.758 kr.,  

 jfr. dagpengelovens §§ 21 og 23, nr. 2.
 Dagpengene udgjorde 58 kr. brutto.
 Ifølge skattevæsenet var sikredes A-indkomst på 15.517 kr. indtjent i  

 perioden 23. maj - 29. juli 1977.
 Socialudvalget og amtsankenævnet havde begrundet afslaget med, at man ikke  

 fandt, at der var tale om en varig ændring af sikredes indtægtsforhold, og at  

 der derfor ikke kunne anvendes en skønnet indtægt.
Sikrede gjorde gældende, at han fandt det urimeligt, at han af et  

 indkomsttab på 363 kr. kun fik en dækning på 58 kr.
Sikrede ønskede  

 dagpengene beregnet på grundlag af den gennemsnitlige ugeløn på 1.818,20 kr.
 Socialforvaltningen havde oplyst, at såfremt sikredes dagpenge blev  

 beregnet på grundlag af den gennemsnitlige indtægt de sidste 4 uger, ville  

 sikrede have været berettiget til maksimum dagpenge med 270 kr. brutto pr.  

 dag.
 Efter dagpengelovens § 23, nr. 3, sammenholdt med socialministeriets  

 bekendtgørelse nr. 67 af 19. januar 1973 § 8, fastsættes den dagpengegivende  

 indtægt efter et skøn, såfremt indtægtsforholdene mere end forbigående og  

 ikke blot tilfældigt ved uarbejdsdygtighedens indtræden har ændret sig mindst  

 10% i forhold til den regulerede årlige indtægt.
 Efter dagpengelovens § 1 ydes dagpenge efter loven som erstatning for tab  

 af indtægt ved uarbejdsdygtighed på grund af sygdom, herunder tilskadekomst  

 eller fødsel.
 I betragtning af, at sikrede måtte antages at have et fast arbejdsmønster  

 som sæsonarbejder, der på den anden side medførte, at sikrede alene ville  

 have været berettiget til at oppebære dagpenge for et tidsrum svarende til  

 den indgåede arbejdsaftale, fandt ankestyrelsen, at sikrede var berettiget  

 til dagpenge beregnet på grundlag af en indtægt svarende til den  

 gennemsnitlige indtægt de sidste 4 uger, jfr. dagpengelovens § 1.
