Konkurrenceankenævnet har stadfæstet Konkurrencerådets afgørelse om,  

 at der ikke var grundlag for at gribe ind over for Miele A/S'  

 leveringsstandsning over for Lærernes Indkøbscentral (LIC) vedrørende store  

 husholdningsmaskiner.
Konkurrencerådet havde fundet (* 2), at Miele ikke for  

 tiden udøvede eller ville kunne udøve dominerende indflydelse på det  

 relevante markedsområde, der efter rådets opfattelse ikke kunne afgrænses som  

 et særligt delmarked for »luksus hårde hvidevarer«.
 1.Ved skrivelse af 1. april 1992 har advokat Hans Severin Hansen på vegne  

 Lærernes Indkøbscentral (LIC) klaget over en af KonkurrenceRådet den 5. marts  

 1992 truffet afgørelse, hvorved rådet fandt, at indgrebsbeføjelserne i §§ 11  

 og 12 i konkurrenceloven ikke kunne finde anvendelse over for Miele A/S, der  

 havde standset leveringen af store husholdningsmaskiner til LIC.
 Klageren har påstået, at der skal udstedes pålæg over for Miele A/S om at  

 genoptage den direkte levering af hårde hvidevarer til klageren.
 KonkurrenceRådet har påstået afgørelsen stadfæstet.
 Sagen har været mundtligt forhandlet.
 2. Rådets skrivelse af 5. marts 1992 er sålydende:
 »Ved brev af 13. februar 1992 oplyste KonkurrenceRådet, at man havde  

 bedt Miele A/S redegøre for standsningen af den direkte levering af store  

 husholdningsprodukter til LIC.
 Rådet har nu modtaget Miele A/S's redegørelse. ...
 Som tidligere meddelt er det en forudsætning for indgreb efter  

 konkurrencelovens §§ 11 og 12 mod skadelige virkninger af en  

 konkurrencebegrænsning, at der udøves eller ville kunne udøves dominerende  

 indflydelse på det relevante markedsområde.
Rådet finder ikke, at Miele A/S for tiden opfylder disse betingelser.
De  

 indsendte oplysninger viser, at selskabets markedsandel for store  

 husholdningsprodukter er af en beskeden størrelsesorden.
På den baggrund  

 finder Rådet ikke at kunne foretage indgreb over for Miele A/S's  

 leveringsnægtelse over for LIC. ...«.
 3. Klagerens argumentation.
 Klageren har anført, at årsagen til Miele A/S' leveringsnægtelse alene er,  

 at klageren ikke har villet efterkomme Miele A/S' krav om forhøjelse af  

 udsalgsprisen.
Klageren har gennem en årrække ført og solgt produkter fra Miele A/S til  

 en pris ca. 10% under priserne på markedet i øvrigt.
Der har i branchen været  

 utilfredshed hermed, men klageren og Miele A/S havde hidtil kunnet blive  

 enige om, at klageren kunne sælge til priser, der var lavere end hos de  

 øvrige forhandlere.
Denne enighed mellem klageren og Miele A/S har imidlertid  

 ikke kunnet opnås i 1992 af »forretningspolitiske årsager«.
Miele  

 A/S har herefter henvist klageren til at indkøbe selskabets store  

 husholdningsmaskiner hos grossister for hvidevarer.
Heraf kan ses, at  

 klageren opfylder de betingelser, der stilles af Miele A/S til deres  

 forhandlere.
Eneste grund til leveringsnægtelsen er således klagerens priser.
Miele A/S udøver en helt dominerende indflydelse inden for det  

 markedssegment, der kan betegnes som »luksus hårde hvidevarer«.
På  

 dette marked indtager Miele A/S en særstilling både med hensyn til kvalitet  

 og pris.
For en forbruger, der efterspørger produkter af særlig kvalitet, og  

 for hvem prisen er forholdvis underordnet, er der ikke mange produkter at  

 vælge imellem.
Miele A/S' produkter hører under dette luksus-/delmarked, og  

 der er kun få andre produkter, om overhovedet nogen, en forbruger i stedet  

 kan efterspørge.
 4. KonkurrenceRådets argumentation.
Rådet har anført, at det er en forudsætning for at anvende §§ 11 og 12 i  

 konkurrenceloven om indgreb imod skadelige virkninger af en  

 konkurrencebegrænsning, at der udøves eller vil kunne udøves dominerende  

 indflydelse på det relevante marked.
Denne forudsætning om dominerende  

 indflydelse er efter rådets opfattelse ikke opfyldt for Miele A/S'  

 vedkommende, idet selskabets markedsandel i 1991 for hårde hvidevarer var af  

 beskeden størrelse.
Rådet finder ikke, det er muligt at afgrænse et marked for »luksus  

 hårde hvidevarer.« På det samlede marked findes 15 - 20 leverandører, og  

 nogle af disse er koncernforbundne.
Leverandørerne markedsfører et bredt  

 sortiment af maskiner i forskellig kvalitet og med forskellige  

 udstyrsfaciliteter og dermed også i forskellige prisklasser.
Det er således  

 muligt at finde forskellige kombinationer af kvalitet og udstyr i de  

 forskellige prisklasser.
Følgelig kan der ikke foretages en entydig  

 afgrænsning mellem de enkelte markedssegmenter.
 5. Ankenævnets bemærkninger.
Efter de oplysninger, der er forelagt ankenævnet, er der ikke grundlag for  

 at antage, at Miele A/S udøver nogen særlig dominans på det af klageren  

 anførte delmarked for »luksus hårde hvidevarer«.
Herefter og i  

 øvrigt af de grunde, der er anført af KonkurrenceRådet, stadfæster ankenævnet  

 rådets afgørelse.
 (* 1) Konkurrencerådet:
Dokumentation 1992-3, s. 210-212 (* 2) Konkurrencerådet:
