Fremsat den 21. december 2020 af Kim Valentin (V), Britt Bager (V), Bertel Haarder (V), Karsten Lauritzen (V), Morten Messerschmidt (DF), Charlotte Broman Mølbæk (SF), Birgitte Bergman (KF), Lars Boje Mathiesen (NB) og Henrik Dahl (LA) Forslag til folketingsbeslutning om etablering af en bestyrelse for Det Kongelige Danske Kunstakademi Folketinget opfordrer regeringen til at fremsætte lovforslag inden udgangen af folketingsåret 2020-21 om etablering af en bestyrelse for Det Kongelige Danske Kunstakademi med henblik på at normalisere ledelsesforholdene og rette op på det indlysende ledelsessvigt, der har præget håndteringen af det aktuelle hærværk mod en buste og trusler fra studerende om yderligere vandaliseringer.
Etableringen af en bestyrelse skal ske som led i at sikre fremtiden for Kunstakademiet, der blev stiftet i 1754 som et enestående eksempel på offensiv og fremsynet kulturpolitik, hvor kongen og de mennesker, der omgav ham, ønskede at skabe de bedste rammer for udviklingen af en dansk kunsttradition, som vi ikke havde set tilsvarende tidligere.
Med grundlæggelsen af Det Kongelige Danske Kunstakademi i 1754 gav man kunsten sit eget slot, Charlottenborg, hvorfra den kunne trives og udvikle sig.
Etablering af en bestyrelse skal som en normalisering af ledelsen bidrage til, at kunsten også kan trives og udvikle sig på Kunstakademiet i fremtiden.
Bemærkninger til forslaget Det er i sig selv en anomali, at Kunstakademiet ikke i lighed med næsten alle andre offentligt finansierede uddannelsessteder har en bestyrelse med ansvar for overholdelse af gældende lov og ansættelser og afskedigelser af ledelsen.
Som det er i dag, er det i princippet kulturministeren, der har ansvaret for alt, hvad der foregår på Kunstakademiet, idet det er kulturministeren, der har ansvaret for overholdelse af gældende lov samt ansættelse og afskedigelse af ledelsen.
Den aktuelle skandale om hærværk af en buste af Frederik V bekræfter, at dette er en dårlig ledelsesform, som da også for længst er afskaffet i stort set hele uddannelsessektoren.
Den strider også mod armslængdeprincippet, idet Folketinget ikke har andre at holde sig til end kulturministeren, når der er tale om ledelsessvigt som i det aktuelle tilfælde.
 Ved etablering af en bestyrelse får både kulturministeren, Folketinget, offentligheden, de ansatte og studerende et naturligt sted at gå hen, når der opstår uholdbare tilstande, som kræver indgreb fra ledelsen.
Med en bestyrelse sker der en demokratisk styrkelse af Kunstakademiet, der er vigtig for at skabe de nødvendige ændringer af kulturen og for at vedligeholde en god kultur.
En bestyrelse vil desuden styrke elevdemokratiet, idet eleverne får repræsentation i bestyrelsen ligesom på andre uddannelsesinstitutioner.
Det er forslagsstillernes opfattelse, begrundet i erfaringen fra selvejende institutioner, at et flertal i bestyrelsen skal være udefrakommende medlemmer for at forebygge interne stridigheder og klikedannelser m.v.
Bestyrelsen skal udpege Kunstakademiets rektor i modsætning til i dag, hvor Kunstakademiets rektor bliver udpeget af kulturministeren.
Bestyrelsen skal holde institutionen fast på det formål, der er angivet i loven, og repræsentere det omgivende samfund og de bevilgende myndigheder.
Den skal rumme medlemmer med kunstneriske kompetencer, ledelseserfaring og indsigt i de krav, der skal stilles, for at de studerende efter endt uddannelse kan bidrage til samfundets kunstneriske udvikling og forsørge sig selv.
Skriftlig fremsættelse Kim Valentin (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om etablering af en bestyrelse for Det Kongelige Danske Kunstakademi.
(Beslutningsforslag nr.
B 109) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
