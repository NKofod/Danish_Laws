 Bekendtgørelse af   

 lov om museer m.v.
(Museumsloven) Herved bekendtgøres lov om museer m.v., jf.  

 lovbekendtgørelse nr. 584 af 31. august 1989, med de ændringer,  

 der følger af lov nr. 1104 af 29. december 1999.
Kapitel 1 Formål m.v.
 § 1. Lovens formål er at sikre Danmarks  

 kulturarv og at fremme museernes virke og samarbejde.
 Stk. 2. Medmindre andet er fastsat, finder lovens regler om  

 museer anvendelse på de statslige museer, der henhører under  

 Kulturministeriet, og på de ikke-statslige museer, der modtager  

 statstilskud efter loven.
§ 2. Museerne har til opgave gennem indsamling,  

 registrering, bevaring, forskning og formidling 1)	at virke for sikring af Danmarks kulturarv, 2)	at belyse kultur-, natur- og kunsthistorien, 3)	at udbygge samlingerne inden for deres ansvarsområde, 4)	at gøre samlingerne tilgængelige for offentligheden og 5)	at stille samlingerne til rådighed for forskningen og udbrede  

 kendskabet til forskningens resultater.
 § 3. Museerne samarbejder inden for deres  

 fælles arbejdsområder med henblik på fremme af de opgaver,  

 der er nævnt i § 2.
 Stk. 2. Museerne samarbejder inden for deres  

 ansvarsområde med de myndigheder, der varetager fredning og fysisk  

 planlægning.
Kapitel 2 Statslige museer § 4. De statslige museer deltager i det nationale  

 og regionale samarbejde med andre museer.
De udarbejder arbejdsplaner, som  

 hvert 4. år indsendes til vedkommende museumsråd og til Statens  

 Museumsnævn.
 Stk. 2. De statslige museer indberetter løbende til det  

 kulturhistoriske centralregister, jf. § 7, stk. 5, og til det  

 centrale register over kunstværker, jf. § 8, stk. 4.
 § 5. De statslige museer kan i særlige  

 tilfælde efter indstilling af direktør og eventuel styrelse og  

 efter godkendelse af kulturministeren udskille genstande fra samlingerne.
Stk. 2. De statslige museer kan deponere genstande fra  

 samlingerne, medmindre andet er fastsat.
Kulturministeren kan fastsætte  

 nærmere regler for sådanne deponeringer.
 § 6. De statslige museer kan modtage tilskud fra  

 anden side end statskassen og kan oprette fonde og legater for sådanne  

 tilskudsmidler.
§ 7. Nationalmuseet er Danmarks kulturhistoriske  

 hovedmuseum.
Museet har til opgave at indsamle, registrere, bevare, udforske  

 og formidle kendskab til genstande og andre vidnesbyrd, der kan belyse  

 kulturens udvikling fra dens oprindelse til vor tid.
 Stk. 2. For den danske kulturs vedkommende skal Nationalmuseet  

 anlægge og opretholde repræsentative samlinger.
 Stk. 3. Nationalmuseets samlinger danner grundlag for  

 forskning og for museets alment oplysende virksomhed.
 Stk. 4. Nationalmuseet varetager de arkæologiske  

 undersøgelser efter kapitel 6, som ikke af rigsantikvaren overdrages  

 til andre museer.
 Stk. 5. Nationalmuseet fører det kulturhistoriske  

 centralregister i Danmark.
§ 8. Statens Museum for Kunst er Danmarks  

 nationalgalleri og hovedmuseum for billedkunst.
Museet har til opgave at  

 indsamle, registrere, bevare, udforske og formidle den danske billedkunst og  

 udenlandsk billedkunst, fortrinsvis fra den vestlige kulturkreds efter  

 år 1300.
 Stk. 2. For den danske kunsts vedkommende skal Statens Museum  

 for Kunst anlægge og opretholde repræsentative samlinger.
 Stk. 3. Museets samlinger danner grundlag for forskning og for  

 museets alment oplysende virksomhed.
 Stk. 4. Statens Museum for Kunst fører det centrale  

 register over kunstværker i de museer, der er omfattet af loven.
 § 9. Nationalmuseet og Statens Museum for Kunst  

 yder museumsfaglig bistand til de øvrige museer efter regler fastsat  

 af kulturministeren.
Stk. 2. Nationalmuseet og Statens Museum for Kunst  

 udfører særlige konserveringsopgaver for de øvrige museer  

 efter regler fastsat af kulturministeren.
Udgifterne hertil afholdes af de  

 pågældende museer.
Kapitel 3 Tilskudsberettigede museer § 10. Kulturministeren godkender et museum som  

 tilskudsberettiget efter indhentet udtalelse fra Statens Museumsnævn.
 § 11. For at opnå og bevare tilskud efter  

 §§ 12 og 13 skal museet opfylde følgende bestemmelser:
 1)	Museet skal være kommunalt, amtskommunalt eller selvejende,  

 eller det skal ejes af en forening, hvis formål er museets drift.  

 Kulturministeren kan kræve, at museet i det omfang, hvori det er  

 foreneligt med kommunallovgivningen, administrativt og økonomisk, skal  

 være adskilt fra andre institutioner.
 2)	Museet skal påtage sig ansvaret for en nærmere beskrevet  

 del af Danmarks kulturarv eller for varetagelse af andre angivne  

 museumsopgaver.
3)	Museets vedtægter skal godkendes af den kommune eller  

 amtskommune, der driver museet eller er hovedtilskudsyder til museet, i  

 særlige tilfælde af Kulturministeriet.
Museets  

 ansvarsområde skal fremgå af vedtægterne.  

 Vedtægtsudkast, der vedrører museets ansvarsområde,  

 forelægges Statens Museumsnævn til udtalelse forinden  

 godkendelse.
De godkendte vedtægter indsendes til Statens  

 Museumsnævn.
4)	Museets bestyrelse skal omfatte mindst 1 repræsentant for de  

 lokale tilskudsgivende myndigheder.
Bestyrelsen kan ikke være  

 selvsupplerende.
 5)	Museet skal have en rimelig standard og et økonomisk  

 grundlag, der gør det muligt at opretholde standarden.
 6)	Museet må ikke udskille genstande fra samlingerne til andre  

 end statslige og statsstøttede museer.
 7)	Museets leder skal være faguddannet og  

 heltidsbeskæftiget.
 8)	Museet skal årligt indsende budget, regnskab og beretning til  

 den kommune eller amtskommune, der driver museet eller er hovedtilskudsyder  

 til museet, i særlige tilfælde til Kulturministeriet.
9)	Museet skal deltage i det nationale og regionale samarbejde med  

 andre museer.
Det skal udarbejde en arbejdsplan, hvoraf det skal  

 fremgå, hvilke opgaver museet vil forpligte sig til at udføre,  

 herunder i hvilken udstrækning museet ønsker at deltage i  

 udførelsen af de opgaver, der er nævnt i kapitel 6. Planen  

 indsendes hvert 4. år til vedkommende museumsråd og til Statens  

 Museumsnævn.
Planen sendes endvidere hvert 4. år til den kommune  

 eller amtskommune, der driver museet eller er hovedtilskudsyder til museet, i  

 særlige tilfælde til Kulturministeriet.
 10)	Museet skal løbende indberette til det kulturhistoriske  

 centralregister og til det centrale register over kunstværker.
 11)	Museet skal være tilgængeligt for offentligheden  

 på forud bekendtgjorte åbningstider.
 12)	Museet skal vederlagsfrit give adgang for skoleelever, der  

 besøger museet som led i undervisningen.
 Stk. 2. Kulturministeren kan efter forelæggelse for  

 Statens Museumsnævn fravige bestemmelserne i stk. 1, nr. 6, 7 og  

 12, når særlige omstændigheder taler derfor.
 Stk. 3. Kulturministeren kan fastsætte nærmere  

 regler om gennemførelse af bestemmelserne i stk. 1.
 Stk. 4. Kulturministeren kan bestemme, at tilskud bortfalder,  

 og at allerede udbetalte tilskud skal tilbagebetales, hvis et museum  

 tilsidesætter reglerne i stk. 1, regler udfærdiget efter  

 stk. 3 eller vilkår for tilladelser, der er meddelt efter disse  

 regler eller efter stk. 2.
§ 12. Til godkendte museer ydes et almindeligt  

 statstilskud, der fastsættes på grundlag af de ikkestatslige  

 tilskud, jf. stk. 2 og 3, og den på finansloven afsatte bevilling  

 til dette formål.
Der beregnes på grundlag heraf årligt en  

 statstilskudsprocent, som anvendes ved fastsættelsen af statstilskuddet  

 til hvert enkelt museum på grundlag af de ikkestatslige tilskud, der er  

 ydet til museets drift ifølge det senest reviderede regnskab.
 Stk. 2. Huslejeudgifter, prioritetsrenter og afdrag modregnes  

 i de ikkestatslige tilskud, der lægges til grund for beregningen af  

 statstilskuddet efter stk. 1.
 Stk. 3. Der fastsættes årligt på finansloven  

 et maksimum for, hvor stort et beløb statstilskuddet til det enkelte  

 museum kan udgøre.
 Stk. 4. Drives museet af flere primærkommuner i  

 fællesskab, kan statstilskuddet, uanset stk. 3, dog udgøre  

 et beløb, der svarer til summen af de statstilskud, som det enkelte  

 tilskud fra en tilsluttet kommune kan udløse.
 Stk. 5. Statstilskuddet skal anvendes til museets drift.  

 Statstilskud må ikke henlægges.
 § 13. Til godkendte museer, der af særlige  

 grunde ikke kan oppebære fornødent tilskud efter § 12, ydes  

 statstilskud som særlig bevilling på finansloven.
 Stk. 2. Såfremt det samlede statstilskud udgør  

 mindst halvdelen af museets driftsudgifter, skal fastsættelsen af  

 løn- og ansættelsesforhold ske efter samme regler som for  

 statsansatte.
 Stk. 3. Kulturministeren kan i forbindelse med indgåelse  

 af regionale kulturaftaler fravige bestemmelserne i stk. 1 og i  

 § 11, stk. 1, nr. 3, 1. pkt., nr. 4 og nr. 8, § 11,  

 stk. 3 og § 12.
§ 14. (Ophævet) § 15. (Ophævet) § 16. Såfremt et selvejende eller  

 foreningsejet museum må ophøre, overgår museets ejendele  

 til kommunen eller amtskommunen, såfremt disse myndigheder vil overtage  

 museets drift.
I modsat fald bestemmer kulturministeren, hvorledes der skal  

 forholdes med de pågældende ejendele. 1. og 2. punktum finder  

 ikke anvendelse, hvis andet er bestemt i museets vedtægter.
 Stk. 2. Såfremt et kommunalt eller amtskommunalt museum  

 må ophøre, afgør kulturministeren efter forhandling med  

 de kommunale myndigheder, hvorledes der skal forholdes med museets samlinger,  

 medmindre andet er bestemt i vedtægterne.
 Stk. 3. Stk. 1 og 2 finder efter ministerens bestemmelse  

 tilsvarende anvendelse, såfremt et godkendt museum ikke længere  

 opfylder betingelserne for at bevare statstilskud.
Kapitel 4 Museumsråd § 17. I hvert amt oprettes et museumsråd.  

 Rådets medlemmer er følgende:
1)	samtlige statslige og statsstøttede museer i amtskommunen  

 udpeger hver 2 medlemmer, 2)	amtsrådet udpeger 2 medlemmer, og 3)	kommuneforeningen henholdsvis kommunalbestyrelserne i amtskommunen  

 udpeger 2 medlemmer.
 Stk. 2. Rådet kan efter nærmere regler fastsat af  

 kulturministeren tiltrædes af indtil 2 repræsentanter for hvert  

 af de museer i amtet, som ikke er repræsenteret efter stk. 1.
 Stk. 3. Det enkelte amtsråd og kommuneforeningen  

 henholdsvis kommunalbestyrelserne kan hver for deres vedkommende beslutte  

 ikke at lade sig repræsentere i museumsrådet.
 Stk. 4. Kulturministeren kan fravige stk. 1,  

 såfremt de, der skal udpege medlemmerne efter stk. 1, jf.  

 stk. 3, er enige derom.
 Stk. 5. Medlemmerne udpeges for 4 år ad gangen.  

 Rådenes funktionsperiode indledes 3 måneder efter hver ny  

 kommunal valgperiodes begyndelse.
§ 18. Museumsrådet har til opgave at  

 samordne og fremme museumsarbejdet i amtet.
Det varetager tillige samarbejdet  

 med Statens Museumsnævn om fælles museumsanliggender.
Stk. 2. Museumsrådet modtager arbejdsplaner fra museerne  

 i amtet og udarbejder på grundlag heraf en samlet, regional  

 arbejdsplan.
Museumsrådets arbejdsplan skal omfatte forslag til en  

 opgavefordeling mellem de museer, som forpligter sig til inden for det  

 pågældende amt at varetage en nærmere angivet del af de  

 opgaver, der er nævnt i kapitel 6. Arbedsplanen indsendes hvert 4.  

 år til Statens Museumsnævn.
 § 19. For museer i Københavns og  

 Frederiksberg kommuner nedsætter kulturministeren et museumsråd.  

 Ministeren fastsætter regler for rådets sammensætning.  

 § 17, stk. 5, og § 18, stk. 1, finder tilsvarende  

 anvendelse på dette råd.
 Stk. 2. Museumsrådet modtager arbejdsplaner for museerne  

 i Københavns og Frederiksberg kommuner.
 § 20. Til varetagelse af de opgaver, der er  

 nævnt i §§ 18 og 19, yder kulturministeren inden for en  

 beløbsramme fastsat på finansloven et årligt tilskud til  

 hvert museumsråd.
 Stk. 2. Museumsrådet indsender årligt budget,  

 regnskab og beretning til Statens Museumsnævn.
 § 21. Kulturministeren kan fastsætte  

 nærmere regler for museumsrådenes virksomhed.
 Stk. 2. Kulturministeren kan i forbindelse med indgåelse  

 af regionale kulturaftaler fravige bestemmelserne i stk. 1 og i  

 §§ 17-20.
Kapitel 5 Statens Museumsnævn § 22. Statens Museumsnævn har til  

 opgave:
1)	at virke som samarbejdsorgan på landsplan, 2)	at rådgive kulturministeren og andre offentlige myndigheder i  

 museumsanliggender, herunder at rådgive ministeren om godkendelse af  

 museer som tilskudsberettigede, 3)	at indberette til kulturministeren, såfremt nævnet  

 bliver bekendt med, at et museum ikke opfylder betingelserne for at bevare  

 statstilskud efter § 11, 4)	at beregne statens tilskud til museer, der er omfattet af § 12,  

 på grundlag af senest reviderede regnskaber, 5)	at fordele tilskud efter § 34, 6)	at yde museumsteknisk og anden faglig rådgivning og 7)	at formidle og koordinere internationalt samarbejde for  

 museerne.
 Stk. 2. Statens Museumsnævn kan på eget initiativ  

 tage fælles anliggender for museerne op.
 § 23. Statens Museumsnævn består af 12  

 medlemmer, der udpeges således:
1)	Nationalmuseet udpeger 2 medlemmer, 2)	Statens Museum for Kunst udpeger 1 medlem, 3)	de naturvidenskabelige centralmuseer udpeger 1 medlem, 4)	museumsrådene vælger af og blandt medlemmerne, jf.  

 § 17, stk. 1 og 4, 8 medlemmer, heraf 5 repræsentanter for de  

 kulturhistoriske museer, 2 repræsentanter for kunstmuseerne og 1  

 repræsentant for de naturvidenskabelige museer.
Stk. 2. Nævnets medlemmer og suppleanter for disse  

 beskikkes af kulturministeren for 4 år ad gangen begyndende 6  

 måneder efter hver ny kommunal valgperiodes begyndelse.
For de  

 medlemmer, der er udpeget af museumsrådene, beskikkes dog kun 3  

 suppleanter.
 Stk. 3. Nævnet vælger blandt medlemmerne en  

 formand og en næstformand.
 Stk. 4. Kulturministeren fastsætter efter  

 forelæggelse for nævnet en forretningsorden for dette.
 § 24. Kulturministeren kan fastsætte  

 nærmere regler for nævnets virksomhed.
 § 25. Statens Museumsnævns daglige arbejde  

 varetages af et sekretariat.
Kapitel 6 Arkæologiske opgaver § 26. Findes der under jordarbejder grave,  

 gravpladser, bopladser, ruiner eller andre jordfaste fortidsminder, skal  

 arbejdet standses i det omfang, det berører fortidsmindet.
Fundet skal  

 straks anmeldes til rigsantikvaren, og fundne genstande, der ikke skal  

 afleveres efter § 27, stk. 2, skal efter anmodning afleveres til  

 denne.
 Stk. 2. Rigsantikvaren beslutter snarest, om arbejdet kan  

 fortsætte, eller om det skal indstilles, indtil der er foretaget en  

 undersøgelse, eller indtil spørgsmålet om en erhvervelse  

 efter stk. 5 er endeligt afgjort. 1 år efter anmeldelsen kan  

 arbejdet genoptages, medmindre rigsantikvaren forinden har afgivet  

 indstilling om erhvervelse af fortidsmindet efter stk. 5.
 Stk. 3. Undersøgelsen bekostes af rigsantikvaren.  

 Udføres arbejdet for en offenltig myndighed, afholdes udgifterne dog  

 af denne myndighed.
Stk. 4. Private grundejeres tab ved ikke at kunne  

 fortsætte den hidtidige drift, medens undersøgelsen foretages,  

 eller indtil spørgsmålet om en erhvervelse efter stk. 5 er  

 endeligt afgjort, erstattes af rigsantikvaren.
Kan der ikke opnås  

 enighed om erstatningen, fastsættes denne af den taksationskommission,  

 der er nævnt i naturfredningslovens § 5.
Stk. 5. Finder rigsantikvaren, at det pågældende  

 fortidsminde bør bevares på stedet for eftertiden, afgiver  

 rigsantikvaren, såfremt en aftale om en anden ordning ikke kan  

 opnås, senest ved undersøgelsens afslutning indstilling til  

 kulturministeren om erhvervelse af fortidsmindet og eventuelt omkringliggende  

 areal. 1 år efter at rigsantikvaren har afgivet indstilling til  

 ministeren, kan arbejdet genoptages, medmindre der forinden er truffet  

 afgørelse om erhvervelse af fortidsmindet.
Erhvervelsen kan ske ved  

 ekspropriation efter reglerne i lov om fremgangsmåden ved  

 ekspropriation vedrørende fast ejendom.
 Stk. 6. Rigsantikvaren eller den, rigsantikvaren bemyndiger  

 dertil, har uden retskendelse adgang til steder, hvor der foretages  

 jordarbejder, og hvor der kan formodes under arbejdet at fremkomme fund som  

 nævnt i stk. 1. Legitimation skal forevises mod forlangende.  

 Politiet yder bistand efter regler, der fastsættes efter aftale mellem  

 kulturministeren og justitsministeren.
 § 27. Genstande fra fortiden, herunder  

 mønter, der er fundet i Danmark, og hvortil ingen kan godtgøre  

 sin ret som ejer, er danefæ, såfremt de er forarbejdet af  

 værdifuldt materiale eller har særlig kulturhistorisk  

 værdi.
Stk. 2. Danefæ tilhører staten.
Den, der finder  

 danefæ, og den, der får danefæ i sin besiddelse, skal  

 straks aflevere det til rigsantikvaren.
Stk. 3. Rigsantikvaren udbetaler en godtgørelse til  

 finderen.
Godtgørelsen fastsættes under hensyn til det fundnes  

 materialeværdi og sjældenhed samt til den omhu, hvormed finderen  

 har sikret fundet.
Stk. 4. Såfremt danefæ findes ved en  

 arkæologisk undersøgelse, der forestås af en statslig  

 eller statsstøttet institution eller i øvrigt finansieres helt  

 eller delvis af offentlige midler, udbetales der ikke  

 danefægodtgørelse til finderen.
Rigsantikvaren kan dog i  

 særlige tilfælde udbetale godtgørelse til ejer eller  

 bruger af det areal, hvor undersøgelsen finder sted.
 Stk. 5. Danefæ indgår i Nationalmuseet og kan af  

 rigsantikvaren deponeres i andre statslige eller i statsstøttede  

 museer efter anmodning fra disse.
 § 28. Genstande, herunder vrag af skibe, som  

 må antages at være gået tabt for til enhver tid mere end  

 100 år siden, tilhører staten, medmindre nogen godtgør  

 sin ret som ejer, hvis genstanden befinder sig i territorialfarvandet samt  

 på kontinentalsoklen, dog ikke ud over 24 sømil fra de  

 basislinjer, hvorfra bredden af det ydre territorialfarvand måles,  

 eller befinder sig i vandløb eller søer.
 Stk. 2. Rigsantikvaren træffer bestemmelse om  

 arkæologiske undersøgelser af de genstande, der tilhører  

 staten efter stk. 1.
Stk. 3. Den, der optager en genstand, som efter stk. 1  

 tilhører staten, og den, der får en sådan genstand i sin  

 besiddelse, skal straks aflevere den til rigsantikvaren.
Den, der har  

 foretaget optagningen, har ikke krav på bjærgeløn, men  

 rigsantikvaren kan udbetale en godtgørelse til den  

 pågældende.
 Stk. 4. Uanset bestemmelsen i stk. 1 finder  

 følgende af strandingslovgivningens regler om optagning af vrag eller  

 andre genstande fra havbunden anvendelse:
1)	bestemmelserne om, hvem der er berettiget til at foretage  

 optagningen, herunder bestemmelserne om forudgående indhentning af  

 tilladelse, 2)	bestemmelserne om anmeldelse vedrørende optagne genstande og 3)	bestemmelserne om indkaldelse af ejeren til de optagne  

 genstande.
 § 29. På de årlige finanslove  

 opføres bevilling til varetagelse af rigsantikvarens opgaver efter  

 §§ 26, 27 og 28.
 § 30. Det Arkæologiske Nævn har  

 følgende opgaver:
1)	at samordne det arkæologiske undersøgelsesarbejde i  

 Danmark og 2)	at udarbejde vejledende retningslinier for indsamling og  

 undersøgelse af arkæologisk materiale samt for fordeling af  

 disse arbejdsopgaver.
 Stk. 2. I forbindelse med administrationen af bestemmelserne i  

 § 26 har Det Arkæologiske Nævn følgende opgaver:
1)	at prioritere undersøgelsesopgaverne, 2)	at rådgive rigsantikvaren om anvendelse af de midler, der er  

 til rådighed, 3)	at rådgive rigsantikvaren om fordeling af  

 undesøgelsesopgaverne mellem de tilskudsberettigede museer og  

 Nationalmuseet, 4)	at træffe afgørelse om fordeling af fund og andet  

 dokumentationsmateriale fra diverse undersøgelser og 5)	at fastsætte de betingelser, de tilskudsberettigede museer  

 skal opfylde for at kunne påtage sig arkæologisk  

 undersøgelsesarbejde.
 Stk. 3. Bestemmelserne i stk. 2, nr. 3, 4 og 5, finder  

 tilsvarende anvendelse ved administrationen af bestemmelserne i § 28.
 Stk. 4. I tilfælde, hvor der ikke kan opnås  

 enighed mellem rigsantikvaren og et museum om deponering af et nyt  

 danefæfund, træffer nævnet afgørelse derom.
§ 31. Det Arkæologiske Nævn  

 består af 9 medlemmer.
Rigsantikvaren er formand for nævnet.
De  

 øvrige medlemmer udpeges således:
1)	De universiteter, der har forhistorisk-arkæologiske og  

 middelalder-arkæologiske fagområder, udpeger 2 medlemmer, 2)	Nationalmuseet udpeger 2 medlemmer repræsenterende henholdsvis  

 den forhistorisk-arkæologiske og den middelalder-arkæologiske  

 sagkundskab, 3)	Statens Museumsnævn udpeger 3 medlemmer repræsenterende  

 de tilskudsberettigede museer, som varetager et arkæologisk  

 ansvarsområde, og 4)	miljøministeren udpeger 1 medlem.
 Stk. 2. Nævnets medlemmer og suppleanter for disse  

 beskikkes af kulturministeren for 4 år ad gangen.
 Stk. 3. Kulturministeren fastsætter efter  

 forelæggelse for nævnet en forretningsorden for dette.
 § 32. Kulturministeren fastsætter  

 nærmere regler for Det Arkæologiske Nævns virksomhed.
 § 33. Rigsantikvaren varetager  

 sekretariatsfunktionerne for Det Arkæologiske Nævn.
 Stk. 2. I sager, der er henlagt til Det Arkæologiske  

 Nævn, og som ikke tåler udsættelse, træffer  

 rigsantikvaren eller en stedfortræder, der er udpeget af  

 rigsantikvaren, afgørelse med efterfølgende orientering af  

 nævnet.
Kapitel 7 Særlige bestemmelser § 34. På de årlige finanslove  

 opføres under Kulturministeriet en rådighedssum til fremme af  

 museernes virksomhed i Danmark.
 Stk. 2. Rådighedssummen anvendes til følgende  

 formål:
1)	indkøb af kunst og anskaffelse af museumsgenstande, 2)	særlige konserveringsarbejder og museumstekniske forbedringer, 3)	løsning af fællesopgaver, 4)	enkelte museers løsning af særlige opgaver, 5)	undersøgelser, indsamling, registreringer og bevaringsopgaver  

 inden for det naturvidenskabelige område, 6)	midlertidig støtte til enkelte museer og 7)	undersøgelser, indsamling, registreringer og  

 bevaringsarbejder inden for nyere tids kulturhistorie.
 Stk. 3. Statens Museumsnævn træffer den endelige  

 administrative afgørelse om fordelingen af rådighedssummen.
 Stk. 4. Kulturministeren kan fastsætte regler for  

 rådighedsssummens fordeling.
 Stk. 5. Kulturministeren kan i forbindelse med indgåelse  

 af regionale kulturaftaler fravige bestemmelserne i stk. 3 og 4.
 § 35. Der ydes årlig driftstilskud til  

 følgende selvejende institutioner:
1)	Museumstjenesten, 2)	Weilbachs Kunstnerleksikon, 3)	Museumshøjskolen og 4)	værket »Danmarks Kirker«.
 Stk. 2. Tilskud efter 1. stk. fastsættes på  

 grundlag af et budget, der er godkendt af kulturministeren. § 13,  

 stk. 2, finder tilsvarende anvendelse.
 § 36. Kulturministeren kan godkende, at staten  

 påtager sig den forsikringsmæssige risiko for udenlandske  

 udlån af værker til kunstnerisk eller kulturelt set betydelige  

 udstillinger på danske museer og udstillingssteder, som specielt er  

 godkendt i dette øjemed.
§ 36 a.
Kommunalbestyrelsen skal underrette de  

 kulturhistoriske museer, der har ansvaret for det etnologiske arbejde i  

 området, når der udfærdiges en lokalplan eller meddeles  

 ombygnings- eller nedrivningstilladelser, der vil medføre  

 afgørende ændring i brug eller funktion af bygninger,  

 bebyggelser eller andre kulturlevn.
§ 36 b.
Den, der i Danmark finder et botanisk  

 eller en zoologisk genstand af fossil eller subfossil oprindelse eller en  

 geologisk genstand af enestående videnskabelig eller  

 udstillingsmæssig værdi, skal tilbyde staten genstanden.
 Stk. 2. Genstanden skal afleveres til enten Botanisk,  

 Geologisk eller Zoologisk Museum i København eller til et andet  

 statsligt eller statsstøttet naturvidenskabeligt museum.
Stk. 3. Ønsker staten at erhverve genstanden,  

 fastsættes en godtgørelse til finderen eller den, der besidder  

 genstanden, af Statens Museumsnævn.
Godtgørelsen  

 fastsættes under hensyn til genstandens værdi og sjældenhed  

 samt til den omhu, hvormed finderen har sikret genstanden.
Kapitel 8 Straffebestemmelser § 37. Med bøde straffes den, der:
 1)	overtræder § 26, stk. 1, § 27, stk. 2, 2.  

 pkt., § 28, stk. 3, 1. pkt., eller § 36 b, stk. 1 og 2.
 2)	tilsidesætter en beslutning efter § 26, stk. 2, om,  

 at et arbejde skal indstilles.
 Stk. 2. Er en overtrædelse af § 27, stk. 2, 2.  

 pkt., § 28, stk. 3, 1. pkt., eller § 36 b, stk. 1 og 2,  

 begået med fortsæt, og foreligger der i øvrigt  

 særlig skærpende omstændigheder, kan straffen stige til  

 hæfte eller fængsel i indtil 1 år.
 Stk. 3. Retsmidlerne i retsplejelovens kapitel 72 og 73 kan  

 anvendes i samme omfang som i statsadvokatsager.
 Stk. 4. Er overtrædelsen begået af et  

 aktieselskab, andelsselskab eller lignende, kan der pålægges  

 selskabet som sådan bødeansvar.
 Stk. 5. Forældelsesfristen for strafansvar efter  

 stk. 1, nr. 1, og stk. 2 er 5 år.
Kapitel 9 Ikrafttrædelses- og overgangsbestemmelser m.v.
 § 38. Loven træder i kraft den 1. juli 1984.
 Stk. 2. § 16, stk. 2 og 3, har virkning for museer,  

 der modtager tilskud efter den 1. januar 1985.
 § 39. Kulturministeren udfærdiger  

 nærmere bestemmelser om lovens gennemførelse.
 § 40. Loven medfører ingen ændring i  

 de hidtil gældende særlige regler for De Danske Kongers  

 Kronologiske Samling på Rosenborg.
 § 41. Medlemmerne af Statens Museumsnævn,  

 jf. § 23, stk. 1, beskikkes første gang for perioden indtil  

 den 30. juni 1986.
 § 42. Følgende love og bestemmelser  

 ophæves:
1)	Danske Lov 5-9-3, 2)	Forordning af 22. marts 1737, 3)	Plakat af 17. august 1752, 4)	Lov nr. 304 af 10. juni 1976 om statstilskud m.v. til museer, 5)	Lov nr. 95 af 31. marts 1954 om tilskud af statkassen til Ny  

 Carlsberg Glyptotek og 6)	Lov nr. 203 af 31. maj 1963 om beskyttelse af historiske skibsvrag  

 m.v.
 § 43. Forslag til revision af loven  

 fremsættes for Folketinget senest i folketingsåret 1987-88.
 § 44. Loven gælder ikke for  

 Færøerne og Grønland.
 Lov nr. 948 af 23. december 1986 indeholder  

 følgende ikrafttrædelsesbestemmelse:
 § 18. Loven træder i kraft 1. januar 1987.
 Lov nr. 380 af 7. juni 1989 indeholder følgende  

 ikrafttrædelsesbestemmelse:
 § 2. Loven træder i kraft den 1. januar  

 1990.
 Lov nr. 1104 af 29. december 1999 indeholder  

 følgende ikrafttrædelsesbestemmelse:
 § 5. Loven træder i kraft den 1. januar  

 2000.
