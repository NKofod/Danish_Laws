Skriftlig fremsættelse (8. oktober  

 1998) Finansministeren (Lykketoft):
 Herved tillader jeg mig for Folketinget at  

 fremsætte:
 Forslag til lov om ændring af lov om pensionering  

 af civilt personel m.v. i forsvaret. (Ændring af lovens  

 anvendelsesområde m.v.).
(Lovforslag nr.
L 25).
Formålet med lovforslaget er at ændre  

 civilarbejderlovens anvendelsesområde, således at loven ikke  

 gælder for personer, der ansættes pr. 1. januar 1999 eller senere  

 i forsvaret.
Det er i overensstemmelse med finansministerens tilkendegivelse  

 i forbindelse med overenskomstfornyelsen i 1997.
 Civilarbejderloven giver ret til pension og  

 efterindtægt efter regler svarende til tjenestemandspensionslovens.  

 Hvis afskedigelsen ikke skyldes sygdom eller alder, udbetales egenpensionen  

 dog først fra det 60. år.
 Under forudsætning af lovforslagets  

 gennemførelse blev det som led i overenskomstfornyelsen i 1997 aftalt  

 mellem Finansministeriet og centralorganisationerne, at personer, der  

 fremover ansættes i forsvaret, omfattes af pensionsbestemmelserne i  

 vedkommende overenskomst eller aftale, og at der indbetales 12 pct. eller 15.  

 pct. i samlet pensionsbidrag til vedkommende pensionsordning.
Lovforslaget indebærer ingen ændringer i  

 pensionsretten for civilarbejdere, som var ansat pr. 31. december 1998 og  

 forbliver ansat i civilarbejderstilling i forsvaret uden afbrydelse af  

 ansættelsesforholdet.
Civilarbejdere, som overgår mellem  

 civilarbejderstillinger, eller som har tjenestefrihed med eller uden  

 løn i henhold til lovgivningen eller vedkommende overenskomst/aftale,  

 vil fortsat være omfattet af civilarbejderloven.
 Lovforslaget indeholder desuden ændringer af  

 redaktionel karakter samt konsekvensrettelser, der ikke blev  

 gennemført i forbindelse med ændringen af  

 tjenestemandspensionsloven i 1993 (overgangsbestemmelserne i forbindelse med  

 omlægningen af beregningssystemet for tjenestemandspensioner).
Lovforslaget svarer til lovforslag nr.
L 180, der blev  

 fremsat den 5. februar 1998, men bortfaldt som følge af valget til  

 Folketinget den 11. marts 1998. Som konsekvens heraf er virkningstidspunktet  

 i forslagets § 1, nr. 1, ændret fra 1. april 1998 til 1. januar 1999.  

 Desuden foreslås, at visse tekstanmærkningshjemler  

 vedrørende civilt personel, som tidligere er overført til  

 institutioner uden for det militære forsvar, indarbejdes i loven.
 Idet jeg henviser til lovforslagets bemærkninger,  

 tillader jeg mig at anbefale lovforslaget til velvillig behandling i det  

 høje Ting.
