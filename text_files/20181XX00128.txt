Skriftlig fremsættelse (4. oktober 2018) Miljø- og fødevareministeren (Jakob Ellemann-Jensen):
 Herved tillader jeg mig for Folketinget at fremsætte:
Forslag til lov om ændring af lov om hold af dyr (Smittebeskyttelse, forenkling af reglerne om sundhedsrådgivning og påbud om rådgivning om Salmonella Dublin) (Lovforslag nr.
L 53) Lovforslaget fremsættes på baggrund af den politiske aftale om Veterinærforlig III 2018-2021, samt som en del af fortsat indsats til bekæmpelse af Salmonella Dublin godkendt af kredsen bag Fødevareforlig 3, 2015-2018 En del af veterinærforliget har til hensigt at forebygge smitte af husdyr-MRSA fra svinestalde til det omgivende samfund.
Formålet med forslaget er derfor at skabe hjemmel i om lov hold af dyr til at fastsætte regler om og meddele påbud om gennemførsel af særlig smitteforebyggende foranstaltninger i andre tilfælde end ved udbrud eller mistanke om udbrud.
Hensigten er at anvende bemyndigelsen til bl.a. at fastsætte smitteforebyggende foranstaltninger i besætninger, således at risikoen for, at husdyr-MRSA bæres ud af svinestaldende til det omgivende samfund, reduceres.
Med bemyndigelsen vil der i første omgang blive fastsat regler om krav om opstilling af badefaciliteter samt krav om, at der i den zoonotiske smittebeskyttelsesplan for svinebesætninger er en plan for brug af badet efter endt arbejdsdag samt procedure for smittebeskyttelse til personer, der hyppigt kommer kortvarigt i staldene.
Endvidere foreslås reglerne om sundhedsrådgivningsaftaler for svine- og kvægbesætninger samt minkfarme forenklet som følge af Veterinærforliget så den nuværende ordning med forskellige rådgivningskategorier afskaffes.
Det foreslås derfor, at ophæve bestemmelsen i lovens § 34 a, stk. 1, 2. pkt.
Efter bestemmelsen kan ministeren fastsætte regler om op- og nedrykning i rådgivningskategorier for svine- og kvægbesætninger, for hvilke der er indgået sundhedsrådgivningsaftale.
Med ønsket om ophævelse af ordningen med forskellige rådgivningskategorier bliver bestemmelsen overflødig.
Det er endvidere hensigten at ophæve den tilsvarende ordning med forskellige rådgivningskategorier i forhold til sundhedsrådgivningsaftaler i minkfarme.
Formålet med lovforslaget er endvidere at skabe hjemmel til at fastsætte regler om påbudt veterinærfaglig rådgivning om Salmonella Dublin til den besætningsansvarlige på ejendomme med kvæg.
Hensigten er at bekæmpe Salmonella Dublin.
Udmøntningen af den veterinærfaglige Salmonella Dublin rådgivning er et af indsatsområderne i den samlede indsats overfor Salmonella Dublin, der løber frem til 2020. Indsatsen skal supplere den første Salmonellahandlingsplan fra 2008 samt de supplerende initiativer fra 2013, og formålet er at udrydde Salmonella Dublin fra kvægproduktionen i Danmark.
 De foreslåede bemyndigelsesbestemmelser er udformet i lighed med tilsvarende bestemmelser i en række andre love på Miljø- og Fødevareministeriets område.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
