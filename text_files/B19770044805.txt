 »I medfør af den ved § 11 i lov nr. 196 af 7. juni 1958 om  

 autorisation af elektroinstallatører, m.v. givne bemyndigelse fastsættes  

 efter forhandling med de interesserede organisationer følgende:  

 Elektroinstallatørværksteder skal opfylde bestemmelserne i  

 arbejdsmiljølovgivningen med hensyn til arbejdsstedets indretning m.v.
 Herudover kan elforsyningerne som betingelse for at udfærdige de i  

 elektroinstallatørlovens § 4, stk. 1, omhandlede autorisationer  

 (hjemstedsautorisationer) stille følgende krav til  

 elektroinstallatørværkstedets indretning og udstyr:
 1. Elektroinstallatørværkstedet skal være indrettet i  

 rum, hvis gulvareal udgør mindst 10 kvadratmeter, og vedkommende installatør  

 skal dokumentere at have retmæssig rådighed over lokalet.
 2. Til værkstedet skal foruden fornødent  

 elektrikerhåndværktøj og -udstyr høre:
 Spændingssøger og transportabel prøvelampe, instrument eller instrumenter  

 til måling af strøm og spænding, prøvetavle for prøve af sikringer, lamper  

 m.m., isolationsprøveapparat (megger), hvis anvendelse er lovlig i henhold  

 til stærkstrømsreglementet og apparater til foreskreven kontrol af  

 ekstrabeskyttelse.
 3. Såfremt arbejde udføres på luftledninger, skal der  

 til værkstedet desuden høre følgende:
Det for luftledningsarbejde fornødne værktøj, mastesko og -bælte, isolerende handsker og kortslutningsudstyr.
4. Dersom vedkommende installatør udfører reparation  

 af brugsgenstande, som i henhold til stærkstrømsreglementets bestemmelser  

 skal spændingsprøves efter reparationen, skal der ud over det under 2. nævnte  

 udstyr til værkstedet høre et højspændingprøveapparat.« Denne bekendtgørelse træder i kraft den 1. oktober 1977. Samtidig ophæves  

 ministeriet for offentlige arbejders bekendtgørelse af 9. april 1959 om  

 bestemmelser for elektroinstallatørværksteders indretning og udstyr.
 Ministeriet for offentlige arbejder, den  

 31. august 1977.
 Kjeld Olesen.
 /Ebbe Nielsen.
