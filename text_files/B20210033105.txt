Bekendtgørelse om henlæggelse af visse opgaver og beføjelser til Bolig- og Planstyrelsen efter lov om planlægning, lov om udlejning af fast ejendom til ferie- og fritidsformål m.v. og campering m.v., lov om kolonihaver, lov om anvendelse af Frøstruplejren, lov om testcentre for store vindmøller ved Høvsøre og Østerild, lov om sommerhuse på fremmed grund, lov om Landdistriktsfonden og lov om Hav- og Fiskerifonden I medfør af § 52, stk. 3 og 4, i lov om planlægning, jf. lovbekendtgørelse nr. 1157 af 1. juli 2020, § 10 d i lov om udlejning af fast ejendom til ferie- og fritidsformål m.v. og campering m.v., jf. lovbekendtgørelse nr. 949 af 3. juli 2013, som ændret ved lov nr. 1658 af 20. december 2016, § 13 a i lov om kolonihaver, jf. lovbekendtgørelse nr. 790 af 21. juni 2007, § 6 a, stk. 1 og 2, i lov om anvendelse af Frøstruplejren, jf. lovbekendtgørelse nr. 791 af 21. juni 2007, § 25, stk. 1 og 2, i lov om testcentre for store vindmøller ved Høvsøre og Østerild, jf. lovbekendtgørelse nr. 1069 af 21. august 2018, § 11, stk. 1 og 3, i lov om Landdistriktsfonden, jf. lovbekendtgørelse nr. 114 af 6. februar 2020, og § 11, stk. 1 og 3, i lov om Hav- og Fiskerifonden, jf. lovbekendtgørelse nr. 19 af 4. januar 2017, fastsættes:
Bolig- og Planstyrelsens opgaver § 1. Bolig- og Planstyrelsen varetager administrationen af lov om planlægning, lov om udlejning af fast ejendom til ferie- og fritidsformål m.v. og campering m.v., lov om kolonihaver, lov om anvendelse af Frøstruplejren, lov om testcentre for store vindmøller ved Høvsøre og Østerild, lov om sommerhuse på fremmed grund samt dele af lov om Landdistriktsfonden og lov om Hav- og Fiskerifonden.
Lov om planlægning (planloven) § 2. Følgende opgaver og beføjelser, som er tillagt indenrigs- og boligministeren efter lov om planlægning, udøves af Bolig- og Planstyrelsen:
 1) Yde økonomisk støtte til forsøg, der tilsigter at fremme lovens formål, jf. lovens § 4, stk. 1.
 2) Stille oplysninger om udviklingen i hovedstadsområdet til rådighed for den kommunale planlægning, jf. lovens § 5 i, stk. 2.
 3) I særlige tilfælde at tillade mindre fravigelser fra lovens § 15 a, stk. 1, for visse lokalplaner efter indhentet udtalelse fra Forsvarsministeriet, jf. lovens § 15 a, stk. 5.
 4) Give samtykke til dispensation fra visse lokalplaner, jf. lovens § 19, stk. 3.
 5) Afgive udtalelse ved væsentlige ændringer af planforslag, jf. lovens § 27, stk. 2.
 6) Fremsætte indsigelse over for forslag til en kommuneplan og ændringer til en kommuneplan, jf. lovens § 29, stk. 1.
 7) Tiltræde mindelig overenskomst om størrelsen af erstatning, jf. lovens § 46, stk. 4.
 8) Forestå registrering af oplysninger til brug for vurderingsmyndighedens ejendomsvurdering om anvendelses- og udnyttelsesmuligheder på jordstykkeniveau i planer og afgørelser samt fastsætte bestemmelser om, at kommunalbestyrelsen skal validere og korrigere de registrerede oplysninger, jf. lovens § 54 b, stk. 6 og 7.
 9) Meddele pålæg til regionsråd og kommunalbestyrelser om at tilvejebringe oplysninger til brug for landsplanarbejdet og oplysninger, som er nødvendige for at sikre det samlede overblik over hovedstadsområdets udvikling, jf. lovens § 57 a, stk. 1.
 10) Anmode myndigheder, koncessionerede og tilsvarende virksomheder om at give de oplysninger, der er nødvendige for landsplanlægningen, jf. lovens § 57 a, stk. 2.
 11) Klage til Planklagenævnet efter lovens § 58, jf. § 59, stk. 1.
 Stk. 2. Indsendelse og underretning efter lovens § 23 a, stk. 1 og 7, § 25, stk. 1, § 29 a, stk. 2, § 30, stk. 1, § 31, stk. 1, § 33, stk. 6, § 33 a, stk. 4, § 45, stk. 4, § 46, stk. 3, og § 57 a, stk. 3, skal ske til Bolig- og Planstyrelsen.
 Lov om udlejning af fast ejendom til ferie- og fritidsformål m.v. og campering m.v.
 § 3. Følgende opgaver og beføjelser, som er tillagt indenrigs- og boligministeren efter lov om udlejning af fast ejendom til ferie- og fritidsformål m.v. og campering m.v., udøves af Bolig- og Planstyrelsen:
 1) Meddele tilladelse til udlejning eller fremleje m.v., jf. lovens § 2, stk. 1, jf. § 1.
 2) Modtage meddelelse om kommunalbestyrelsens beslutning, jf. lovens § 6, stk. 3.
 3) Meddele tilladelse til selskabers og foreningers m.v. erhvervelse af fast ejendom, jf. lovens § 8, stk. 1.
 4) Begære tinglysning og aflysning af et lovliggørelsespåbud, jf. lovens § 10, stk. 2.
 5) Adgang til at foretage det fornødne på ejerens bekostning til berigtigelse af et ulovligt forhold, jf. lovens § 10, stk. 4.
 6) Påse, at loven og regler udstedt efter loven overholdes, jf. lovens § 10 a, stk. 1.
 7) Indhente oplysninger fra forsyningsselskaber, jf. § 10 a, stk. 4, nr. 1.
 8) Opsøge udvalgte husstande, jf. § 10 a, stk. 4, nr. 2.
 9) Modtage anmeldelse om en formodet overtrædelse, jf. lovens § 10 a, stk. 5.
 10) Påse, at påbud og forbud efterkommes, og at vilkår fastsat i tilladelser overholdes, jf. lovens § 10 a, stk. 6, jf. stk. 1.
 11) Søge et ulovligt forhold lovliggjort, jf. lovens § 10 a, stk. 7, jf. stk. 1.
 12) Udstede bødeforelæg, jf. lovens § 10 c, stk. 1.
 Stk. 2. Indberetning efter lovens § 11 skal ske til Bolig- og Planstyrelsen.
 Stk. 3. Meddelelser i henhold til §§ 3 og 4 i bekendtgørelse nr. 182 af 29. marts 1973 om dokumentation og indberetningspligt ved tinglysning af dokumenter vedrørende fast ejendom for selskaber m.fl. skal ske til Bolig- og Planstyrelsen.
Lov om kolonihaver (kolonihaveloven) § 4. Følgende opgaver og beføjelser, som er tillagt indenrigs- og boligministeren efter lov om kolonihaver, udøves af Bolig- og Planstyrelsen:
 1) Modtage meddelelse fra ejeren om, at området skal være et varigt kolonihaveområde, jf. lovens § 3, stk. 1, nr. 1.
 2) Forlange at meddelelser om, at et kolonihaveområde skal være varigt, afgives i en bestemt form, jf. lovens § 3, stk. 4.
 3) Modtage underretning fra DSB om henholdsvis tilbud til lejerne og tilbud til indenrigs- og boligministeren om at overtage ejendommen, jf. lovens § 6 og § 7, stk. 3.
 4) Klage til Planklagenævnet over kommunalbestyrelsens afgørelser, jf. lovens § 10, stk. 1.
Lov om anvendelse af Frøstruplejren § 5. Følgende opgaver og beføjelser, som er tillagt indenrigs- og boligministeren efter lov om anvendelse af Frøstruplejren, udøves af Bolig- og Planstyrelsen:
 1) Meddele tilladelse til, at ejendommen kan anvendes til helårslejrplads for indtil 75 voksne faste beboere og deres børn, jf. lovens § 3, stk. 1, nr. 1.
 2) Meddele tilladelse til, at der kan afholdes sommerlejr, jf. lovens § 3, stk. 1, nr. 2.
 3) Meddele tilladelse til, at bygninger og konstruktioner kan opføres eller ombygges, jf. lovens § 3, stk. 1, nr. 3.
 4) Meddele tilladelse til, at skure, skurvogne eller andre genstande placeres på ejendommen, jf. lovens § 3, stk. 1, nr. 4.
 5) Stille vilkår for en tilladelse efter § 3, stk. 1, herunder om ombygning eller nedrivning af bygninger, der ikke må anvendes til beboelse eller andet formål, jf. lovens § 3, stk. 2.
 6) Tilbagekalde en tilladelse efter § 3, stk. 1, hvis vilkår for tilladelsen overtrædes, jf. lovens § 3, stk. 3, 1. pkt.
 7) Tidsbegrænse en tilladelse efter lovens § 3, stk. 1, jf. § 3, stk. 3, 2. pkt.
 8) Dispensere fra det i § 3, stk.1, nr. 1, fastsatte maksimum for antallet af voksne beboere i lejren, hvis en dispensation er nødvendig for, at personer med særlig tilknytning til lejren kan bosætte sig i lejren, jf. lovens § 3, stk. 4.
 9) Påse overholdelsen af vilkår i en tilladelse og meddele påbud eller forbud, hvis beføjelsen efter § 6, stk. 2, ikke er henlagt til kommunalbestyrelsen, jf. lovens § 5, stk. 1.
 10) Hvis påbud eller forbud ikke efterkommes, lade foranstaltningen udføre for den ansvarliges regning, hvis beføjelsen efter § 6, stk. 2, ikke er henlagt til kommunalbestyrelsen, jf. lovens § 5, stk. 2.
 11) I tilsynsøjemed og mod behørig legitimation til enhver tid at få adgang ejendommen uden retskendelse eller bemyndige andre personer hertil, jf. lovens § 5, stk. 3.
Lov om testcentre for store vindmøller ved Høvsøre og Østerild § 6. Følgende opgaver og beføjelser, som er tillagt indenrigs- og boligministeren efter lov om testcentre for store vindmøller ved Høvsøre og Østerild, udøves af Bolig- og Planstyrelsen:
 1) Sikre, at den driftsansvarlige udfører afværgeforanstaltninger af hensyn til naturbeskyttelse i anlægsfasen og indgå aftale med den driftsansvarlige om at tørlægge søer og nedlægge anden beskyttet natur mod at etablere erstatningsnatur herfor, jf. lovens § 2 a.
 2) Sikre, at der udføres nødvendige kompensationsforanstaltninger og pålægge den driftsansvarlige at udføre nødvendige kompensationsforanstaltninger, jf. lovens § 2 b, stk. 1, 1. pkt. og stk. 2.
 3) Underrette Europa-Kommissionen om, hvilke kompensationsforanstaltninger der udføres, jf. lovens § 2 b, stk. 1, 2. pkt.
 4) Beslutte skov- og bevoksningsrydning og etablering af erstatningsskov af hensyn til anlæg og drift af testcentret i Østerild, jf. lovens § 5.
 5) Stille krav til den driftsansvarlige om bygningers ydre udformning, jf. lovens § 11, stk. 1 og 3, samt tillade fravigelse fra lovens krav til bygninger m.v., jf. lovens § 11, stk. 4.
 6) Fastsætte regler om standsning af vindmøllerne i perioder med lave vindhastigheder eller lave nattemperaturer for at beskytte lokale ynglebestande af flagermus, jf. lovens § 14 a.
 7) Iværksætte ekspropriation af fast ejendom for den driftsansvarlige, når det er nødvendigt, jf. lovens § 15, stk. 2-3, og få adgang uden retskendelse mod behørig legitimation til den pågældende ejendom, jf. lovens § 15, stk. 4.
 8) Fastsætte frist for den driftsansvarliges gennemførelse af det offentlige møde, som er nævnt i § 9, stk. 1, i lov om fremme af vedvarende energi, jf. lovens § 19.
Lov om Landdistriktsfonden § 7. De beføjelser, der i henhold til lov om Landdistriktsfonden er tillagt indenrigs- og boligministeren, henlægges til Bolig- og Planstyrelsen.
Lov om Hav- og Fiskerifonden § 8. De beføjelser, der i henhold til lov om Hav- og Fiskerifonden er tillagt indenrigs- og boligministeren, henlægges til Bolig- og Planstyrelsen.
 Klage, ikrafttræden m.v.
 § 9. Afgørelser truffet af Bolig- og Planstyrelsen efter bekendtgørelsens §§ 2-8 kan ikke påklages til ministeren.
 § 10. Afgørelser truffet af lokale aktionsgrupper om at indstille eller ikke indstille ansøgninger til tilsagn om tilskud i medfør af lov om Landdistriktsfonden og lov om Hav- og Fiskerifonden og forskrifter udstedt i medfør heraf kan påklages til Bolig- og Planstyrelsen, for så vidt angår retlige spørgsmål.
 Stk. 2. Klagen skal indgives til den lokale aktionsgruppe, som har truffet afgørelsen, og være den lokale aktionsgruppe i hænde senest fire uger efter modtagelsen af den afgørelse, klagen vedrører.
 Stk. 3. Bolig- og Planstyrelsen kan genoptage en sag, herunder efter der er indgivet en klage.
 § 11. Bekendtgørelsen træder i kraft den 5. marts 2021.
 Stk. 2. Følgende bekendtgørelser ophæves:
 1) Bekendtgørelse nr. 187 af 6. marts 2018 om henlæggelse af visse opgaver og beføjelser til Erhvervsstyrelsen efter lov om planlægning, lov om sommerhuse og campering m.v. samt lov om kolonihaver.
 2) Bekendtgørelse nr. 772 af 8. juni 2018 om henlæggelse af visse af erhvervsministerens opgaver og beføjelser efter lov om testcentre for store vindmøller ved Høvsøre og Østerild til Erhvervsstyrelsen.
 3) Bekendtgørelse nr. 1811 af 22. december 2015 om henlæggelse af visse beføjelser til Erhvervsstyrelsen og afskæring af klageadgang efter lov om Landdistriktsfonden og lov om Hav- og Fiskerifonden.
