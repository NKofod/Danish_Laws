Bekendtgørelse af lov om visse  

 forbrugeraftaler (Dørsalg mv., fjernsalg og løbende  

 tjenesteydelser) Herved bekendtgøres lov nr 139 af 29. marts 1978 om visse  

 forbrugeraftaler, som ændret ved lov nr 862 af 23. december 1987.
Kapitel 1 Lovens område § 1. Loven finder anvendelse på  

 forbrugeraftaler og på erhvervsdrivendes henvendelser med henblik  

 på indgåelse af sådanne aftaler.
Stk. 2. Som en forbrugeraftale betegnes en aftale, som en  

 erhvervsdrivende indgår i sit erhverv, når den erhvervsdrivendes  

 ydelse hovedsagelig er bestemt til ikke-erhvervsmæssig anvendelse for  

 den anden part (forbrugeren) og den erhvervsdrivende vidste eller burde vide  

 dette.
Aftale om at udføre arbejde for en erhvervsdrivende anses dog  

 ikke for en forbrugeraftale.
 Stk. 3. Den erhvervsdrivende har bevisbyrden for, at en  

 aftale, han har indgået, ikke er en forbrugeraftale.
 Stk. 4. Under i øvrigt samme betingelser som  

 nævnt i stk. 2 finder kapitel 2 og 3 tillige anvendelse på  

 aftaler om køb fra ikke-erhvervsdrivende, hvis aftalen er  

 indgået eller formidlet for sælgeren af en erhvervsdrivende, samt  

 på erhvervsdrivendes henvendelser med henblik på indgåelse  

 af sådanne aftaler.
Kapitel 2 Forbud mod uanmodet henvendelse m.v.
 § 2. Erhvervsdrivende må ikke uden  

 forudgående anmodning herom rette personlig eller telefonisk  

 henvendelse til en forbruger på dennes bopæl, arbejdsplads eller  

 andet sted, hvortil der ikke er almindelig adgang, med henblik på  

 straks eller senere at opnå tilbud eller accept af tilbud om  

 indgåelse af aftale.
Stk. 2. Stk. 1 gælder ikke for henvendelser  

 om 1)	salg eller bestilling af varer, som efter næringslovens § 12,  

 stk. 1, litra a, og stk. 2, samt § 13 kan sælges ved  

 omførsel, 2)	bestilling af bøger, 3)	tegning af abonnement på aviser, ugeblade og tidsskrifter, 4)	tegning af forsikring eller 5)	tegning af abonnement, der omfatter redningstjeneste eller  

 sygetransport, hos en virksomhed, med hvilken een eller flere kommuner har  

 indgået aftale om udførelse af rednings- og slukningsarbejde ved  

 ildebrand.
 § 3. Et løfte afgivet af forbrugeren ved en  

 erhvervsdrivendes henvendelse i strid med § 2 er ikke bindende.
 § 4. Fremsender eller afleverer en  

 erhvervsdrivende en vare til en forbruger uden dennes forudgående  

 anmodning, og skyldes dette ikke en fejl, kan forbrugeren beholde varen  

 vederlagsfrit.
Kapitel 3 Fortrydelsesret ved aftaler indgået uden for fast  

 forretningssted § 5. Er en aftale om køb af vare eller om  

 tjenesteydelse indgået under et møde med den erhvervsdrivende  

 uden for dennes faste forretningssted, kan forbrugeren træde tilbage  

 fra aftalen i overensstemmelse med §§ 6-9 (fortrydelsesret). Det samme  

 gælder, hvis forbrugeren under tilsvarende omstændigheder har  

 afgivet et tilbud.
 Stk. 2. Under samme betingelser har forbrugeren  

 fortrydelsesret ved aftale om tegning af abonnement på aviser, ugeblade  

 og tidsskrifter eller løbende bogudgivelser af ikke forud fastlagt  

 omfang.
 Stk. 3. Stk. 1 og 2 gælder ikke:
1)	hvis en aftale om køb m.v. indgås i forbindelse med den  

 erhvervsdrivendes besøg hos forbrugeren eller en anden forbruger eller  

 på forbrugerens arbejdsplads, efter at forbrugeren forudgående  

 har anmodet herom under eller i tilslutning til en personlig henvendelse  

 på den erhvervsdrivendes forretningssted, og aftalen angår den  

 vare, i anledning af hvilken forbrugeren har anmodet om den erhvervsdrivendes  

 besøg, og en tjenesteydelse eller en vare, der er direkte forbundet  

 med denne, 2)	hvis aftalen angår en løbende forpligtelse for den  

 erhvervsdrivende til mod vederlag at foretage tilsyn eller vedligeholdelse af  

 fast ejendom eller løsøre, at udføre vagt- eller  

 redningstjeneste, at give undervisning, at udføre bogførings-,  

 regnskabs- eller revisionsvirksomhed, at yde legemspleje eller at yde andre  

 lignende tjenester eller angår abonnementstegning efter stk. 2 og  

 aftalen i øvrigt er indgået som nævnt under nr. 1, 3)	 hvis aftalen angår en tjenesteydelse m.v., som ikke er  

 nævnt under nr. 2, og aftalen indgås i forbindelse med den  

 erhvervsdrivendes besøg hos forbrugeren eller en anden forbruger eller  

 på forbrugerens arbejdsplads, efter at forbrugeren forudgående  

 har anmodet herom, og aftalen angår den tjenesteydelse, i anledning af  

 hvilken forbrugeren har anmodet om den erhvervsdrivendes besøg, og en  

 vare eller en tjenesteydelse, der er direkte forbundet med denne, 4)	ved aftaler om levering af fødevarer eller drikkevarer eller  

 andre varer til husholdningens løbende forbrug, som leveres af  

 personer, der regelmæssigt betjener faste ruter, 5)	 ved køb under omførsel af varer, som efter  

 næringslovens § 12, stk. 1 og 2, og § 13 kan sælges ved  

 omførsel, når købesummen ikke overstiger 400 kr., 6)	ved aftaler om opførelse, salg eller udlejning af fast  

 ejendom eller aftaler om stiftelse af andre rettigheder over fast  

 ejendom, 7)	ved aftaler om værdipapirer, 8)	ved køb på torve, markeder og dyrskuer af varer, som  

 efter næringslovens § 14 kan sælges sådanne steder, 9)	ved køb på købestævner og udstillinger,  

 jf. næringslovens § 15, stk. 1, når salgsgenstanden overgives og  

 købesummen betales samtidig med aftalens indgåelse, eller 10)	ved køb på auktion.
 Stk. 4. Forbrugeren har dog fortrydelsesret i de  

 tilfælde, der er nævnt i stk. 3, nr. 8-10, hvis købet er  

 indgået under en udflugt arrangeret af den erhvervsdrivende eller under  

 den erhvervsdrivendes besøg hos forbrugeren eller en anden forbruger  

 eller på forbrugerens arbejdsplads, uden at betingelserne i stk. 3, nr.  

 1, i øvrigt er opfyldt.
 § 6. Vil forbrugeren bruge fortrydelsesretten,  

 skal han underrette den erhvervsdrivende herom senest ugedagen efter det  

 møde, der er nævnt i § 5, stk. 1.
 Stk. 2. Ved køb af varer, ved forsikringsaftaler  

 samt ved de aftaler, som er nævnt i § 5, stk. 2, regnes fristen dog  

 først fra den dag, hvor forbrugeren har fået det købte,  

 forsikringsbetingelserne eller den første levering i hænde.  

 Dette gælder dog ikke ved køb af varer, som skal fremstilles  

 eller tilpasses efter køberens individuelle behov.
 Stk. 3. Det er tilstrækkeligt, at forbrugeren har  

 afsendt underretningen med post inden fristens udløb.
 Stk. 4. Forbrugeren kan også bruge  

 fortrydelsesretten ved at undlade at modtage eller indløse en  

 forsendelse fra den erhvervsdrivende, medmindre forsendelsen først  

 kommer frem til ham efter fristens udløb.
 Stk. 5. I de tilfælde, der er nævnt i § 1,  

 stk. 4, kan køberen afgive underretning til den erhvervsdrivende eller  

 til sælgeren.
§ 7. Den erhvervsdrivende skal på  

 mødet give forbrugeren tydelig skriftlig oplysning om  

 fortrydelsesretten.
I de tilfælde, der er nævnt i § 6, stk. 2,  

 skal oplysningen dog gives ved overgivelsen af varen eller  

 forsikringsbetingelserne eller ved den første levering til  

 forbrugeren.
 Stk. 2. Gives oplysning ikke i overensstemmelse med stk.  

 1, er aftalen ikke bindende for forbrugeren.
 Stk. 3. Justitsministeren kan fastsætte  

 bestemmelser om oplysningens form og indhold.
 § 8. Har forbrugeren ved køb fået  

 varen eller en del heraf i hænde, er hans fortrydelsesret betinget af,  

 at han holder det modtagne til disposition for sælgeren i  

 væsentlig samme stand og mængde, hvori det var, da han fik det i  

 hænde, jf. dog stk. 2. Har køberen taget varen i brug, kan  

 fortrydelsesretten ikke gøres gældende, såfremt det efter  

 varens art er åbenbart, at brugen medfører en formindskelse af  

 varens salgsværdi.
 Stk. 2. Er varen blevet beskadiget eller forringet, efter  

 at køberen har fået den i hænde, bevarer han sin  

 fortrydelsesret, hvis beskadigelsen eller forringelsen ikke skyldes  

 uagtsomhed eller manglende omsorg fra hans side.
 Stk. 3. Afhenter sælgeren ikke varen inden 3  

 måneder efter, at han fra køberen har modtaget underretning om  

 dennes tilbagetræden fra aftalen, tilfalder varen vederlagsfrit  

 køberen.
 Stk. 4. Ved de aftaler, som er nævnt i § 5, stk. 2,  

 og ved aftaler om tjenesteydelser efter § 5, stk. 1, kan forbrugeren  

 træde tilbage, selv om den erhvervsdrivende er begyndt at erlægge  

 sin ydelse.
 § 9. Har forbrugeren betalt helt eller delvis,  

 skal det betalte tilbagebetales inden rimelig tid efter modtagelsen af  

 forbrugerens underretning om tilbagetrædelsen.
 Stk. 2. Forbrugeren kan holde det modtagne tilbage,  

 indtil vederlaget eller den betalte del heraf tilbagebetales.
Kapitel 4 Fortrydelsesret ved fjernsalg § 10. Som fjernsalg betegnes aftale om salg af  

 varer, ifølge hvilken varen skal sendes til køberen, når  

 sælgeren i katalog, brochure, annoncer eller ved andet læsbart  

 medie har tilbudt at sende varen efter bestilling afgivet pr. telefon, brev  

 eller andet læsbart medie og køberen har afgivet bestilling  

 på denne måde.
Reglerne om fjernsalg finder tilsvarende  

 anvendelse ved bestilling af varer, tegning af abonnement eller forsikring  

 afgivet under eller i forbindelse med den erhvervsdrivendes telefoniske  

 henvendelse til forbrugeren uden dennes forudgående anmodning.
 Stk. 2. Ved fjernsalg kan køberen træde  

 tilbage fra aftalen i overensstemmelse med §§ 11-13 (fortrydelsesret).
Stk. 3. Stk. 2 gælder ikke ved køb  

 af 1)	varer, som skal fremstilles eller tilpasses efter køberens  

 individuelle behov, eller 2)	levnedsmidler og andre varer til forbrug i husholdningen.
 § 11. Vil køberen efter køb af  

 varer, jf. § 10, stk. 1, bruge fortrydelsesretten, skal han senest ugedagen  

 efter, at han har fået varen eller det første parti heraf i  

 hænde, tilbagesende eller tilbagegive det modtagne til sælgeren.  

 Benytter køberen forsendelse, er det tilstrækkeligt, at han  

 inden fristens udløb har overgivet det modtagne til en  

 fragtfører, som har påtaget sig forsendelsen til sælgeren.  

 Køberen kan endvidere bruge fortrydelsesretten ved at undlade at  

 modtage eller indløse sælgerens forsendelse.
 Stk. 2. Fortrydelsesretten er betinget af, at varen  

 overgives til sælgeren på dennes forretningssted i  

 væsentlig samme stand og mængde, hvori den var, da køberen  

 fik den i hænde. § 8, stk. 1, 2. pkt., og stk. 2, finder tilsvarende  

 anvendelse.
 Stk. 3. Har køberen betalt helt eller delvis, skal  

 sælgeren tilbagebetale det modtagne, så snart han har modtaget  

 varen og haft lejlighed til at undersøge den.
 Stk. 4. Omkostningerne ved varens tilbagesendelse til  

 sælgeren påhviler køberen.
 § 12. Har sælgeren påtaget sig at  

 afhente varen hos køberen, såfremt denne bruger sin  

 fortrydelsesret, skal køberen, hvis han vil bruge fortrydelsesretten,  

 underrette sælgeren herom senest ugedagen efter, at han har fået  

 varen eller det første parti heraf i hænde. § 6, stk. 3, § 8,  

 stk. 1-3, § 9 samt § 11, stk. 1, 3. pkt., finder tilsvarende anvendelse.
§ 12 a.
Vil forbrugeren efter tegning af  

 abonnement eller forsikring, jf. § 10, stk. 1, 2. pkt., bruge  

 fortrydelsesretten, skal han underrette den erhvervsdrivende herom senest  

 ugedagen efter, at han har fået forsikringsbetingelserne,  

 abonnementsaftalen eller den første levering i hænde. § 6, stk.  

 3-4, § 8, stk. 4, og § 9 finder tilsvarende anvendelse.
 § 13. Ved fremsendelsen af varen til  

 køberen skal sælgeren give denne tydelig skriftlig oplysning om  

 fortrydelsesretten.
 Stk. 2. Ved tegning af abonnement eller forsikring, jf. §  

 10, stk. 1, 2. pkt., skal sælgeren senest 3 dage efter den telefoniske  

 bestilling til køberen fremsende en skriftlig bekræftelse af  

 aftalen og tydelig oplysning om fortrydelsesretten.
 Stk. 3. Gives oplysning ikke i overensstemmelse med stk.  

 1 eller stk. 2, er aftalen ikke bindende for forbrugeren.
 Stk. 4. Justitsministeren kan fastsætte  

 bestemmelser om oplysningens form og indhold.
Kapitel 5 Ret til opsigelse af aftaler om løbende tjenesteydelser m.v.
 § 14. Ved aftaler om en løbende  

 forpligtelse for den erhvervsdrivende til mod vederlag at foretage tilsyn  

 eller vedligeholdelse af fast ejendom eller løsøre, at  

 udføre vagt- eller redningstjeneste, at give undervisning, at  

 udføre bogførings-, regnskabs- eller revisionsvirksomhed, at  

 yde legemspleje eller at yde andre lignende tjenester kan forbrugeren,  

 når der er gået 9 måneder efter aftalens indgåelse,  

 opsige aftalen med 3 måneders varsel til udgangen af en  

 måned.
 Stk. 2. Med samme varsel kan aftaler af den art, der er  

 nævnt i § 5, stk. 2, opsiges af forbrugeren, når der er  

 gået 3 måneder efter aftalens indgåelse.
 Stk. 3. Stk. 2 finder tilsvarende anvendelse på  

 aftale om køb af et bogværk, ifølge hvilken de enkelte  

 bind skal leveres efterhånden, såfremt aftalen er indgået  

 eller forbrugeren har afgivet tilbud uden for fast forretningssted, jf. § 5,  

 stk. 1.
Stk. 4. En aftale omfattet af stk. 1-3, der er  

 indgået ved anvendelse af en standardformular, skal indeholde en  

 bestemmelse, som tydeligt angiver, med hvilket varsel og i givet fald fra  

 hvilket tidspunkt aftalen kan opsiges af forbrugeren.
Bestemmelsen må  

 ikke være uforenelig med forbrugerens ret til opsigelse efter stk.  

 1-3.
 § 15. Har forbrugeren på tidspunktet for  

 opsigelsen betalt for en periode, som ligger efter tidspunktet for aftalens  

 ophør ifølge opsigelsen, skal vederlaget for denne periode  

 straks tilbagebetales.
Kapitel 6 Andre bestemmelser § 16. Loven kan ikke fraviges til skade for  

 forbrugeren.
 § 17. Falder i henhold til kapitel 3 og 4 den  

 sidste dag for udøvelse af fortrydelsesretten på en helligdag,  

 en lørdag eller grundlovsdagen, den 5. juni, udløber fristen  

 den følgende hverdag.
§ 18. Overtrædelse af § 2, stk. 1, straffes  

 med bøde.
Det samme gælder den erhvervsdrivendes  

 overtrædelse af § 14, stk. 4.
 Stk. 2. Er overtrædelsen begået af et  

 aktieselskab, anpartsselskab, andelsselskab eller lignende, kan  

 bødeansvar pålægges virksomheden som sådan.
 § 19. Loven træder i kraft den 1. januar  

 1979.
 Stk. 2. Kapitel 3 og 4 finder anvendelse, når  

 aftalen er indgået eller forbrugeren har afgivet tilbud efter lovens  

 ikrafttræden.
 Stk. 3. Med undtagelse af § 14, stk. 4, finder kapitel 5  

 også anvendelse på aftaler, som er indgået før  

 lovens ikrafttræden.
 § 20. § 11 i næringslov nr. 601 af 10.  

 december 1975 ophæves.
 § 21. Loven gælder ikke for  

 Færøerne og Grønland, men kan, bortset fra kapitel 2 for  

 så vidt angår Færøerne, ved kgl. anordning  

 sættes i kraft for disse landsdele med de afvigelser, som de  

 særlige færøske og grønlandske forhold  

 tilsiger.
 Lov nr. 862 af 23. december 1987 indeholder  

 følgende bestemmelser:
§ 2 Stk. 1. Loven træder i kraft den 1. januar  

 1988.
Stk. 2. Lovens § 1, nr. 2 og 71) , finder anvendelse, når aftalen er indgået eller forbrugeren har afgivet tilbud efter lovens  

 ikrafttræden.
§ 3 Loven gælder ikke for Færøerne og Grønland, men  

 kan ved kongelig anordning sættes ikraft for disse landsdele med de  

 afvigelser, som de særlige færøske eller  

 grønlandske forhold tilsiger.
Justitsministeriet, den 23. december  

 1987 Erik Ninn-Hansen /Walsted Hansen 1)   Ved § 1, nr. 2  

 og 7, ændredes § 5 og § 10, stk.1.
