 Ved opgørelsen af midlertidig formueafgift i henhold til lov nr. 696  

 af 21. december 1982 skulle basiskapitalen - omhandlet i lovens § 3, stk. 4 -  

 omregnes til kontantværdi, uanset om dennes faktiske størrelse i det konkrete  

 tilfælde bevirkede, at der skete maksimering til et beløb udgørende  

 mindstekravet.
 Livsforsikringsselskabet A klagede over, at Ligningsrådet havde forhøjet  

 den af selskabet i henhold til lov nr. 696 af 21. december 1982 om en  

 midlertidig formueafgift af visse pensionskapitaler m.v. opgjorte  

 midlertidige formueafgift med 320.242 kr.
 Forhøjelsen beroede på, at Ligningsrådet havde anset det fradrag, der i  

 henhold til nævnte lovs § 3, stk. 4, kunne foretages ved opgørelsen af  

 afgiftsgrundlaget, for at udgøre et beløb højst svarende til mindstekravet  

 til selskabets basiskapital, omregnet til kontantværdi med udgangspunkt i  

 mindstekravsbeløbet, jf. samme lovs § 4, stk. 5.
 Selskabets advokat påstod den foretagne ansættelse af afgiftsgrundlaget  

 nedsat med 320.242 kr.
Advokaten anførte bl.a., at fradrag efter lovens § 3, stk. 4, måtte kunne  

 foretages med et beløb svarende til mindstekravet til basiskapitalen uden  

 omregning til kontantværdi.
Kun hvis den kontantomregnede faktiske  

 basiskapital udgjorde et mindre beløb end mindstekravet, skulle fradraget for  

 basiskapitalen foretages med værdien af den kontantomregnede basiskapital.  

 Advokaten henviste til, at mindstekravet bestemmes ved beregning af  

 selskabets solvensmargen efter nærmere angivne retningslinier, og at det  

 derfor ikke kunne anses som et af de i lovens § 3, stk. 4, nævnte passiver,  

 der i henhold til bestemmelsen i § 4, stk. 5, skulle omregnes til  

 kontantværdi.
Efter advokatens opfattelse havde mindstekravet som sådan  

 principielt intet at gøre med en opgørelse af det enkelte selskabs indre  

 værdi.
Han henviste herved til, at Industriministeriet i en under sagens  

 behandling indhentet udtalelse havde anført, at både den beregnede  

 solvensmargen og mindstebeløb herfor var faste størrelser, som i henhold til  

 lov om forsikringsvirksomhed ikke kunne omregnes til kontantværdi.
Når det  

 således i § 3, stk. 4, nr. 1, er anført, at selskabets basiskapital kan  

 fratrækkes for et beløb, højst svarende til mindstekravet til selskabets  

 basiskapital, betød dette efter advokatens opfattelse, at basiskapitalen  

 efter en kontantvurdering skulle fragå i beregningsgrundlaget med det  

 maksimum, som lå i mindstekravet til selskabets basiskapital, dvs. selskabets  

 solvensmargen.
 Advokaten henviste tillige til lovmotiverne, hvor det til § 3, stk. 4, var  

 anført:
»Det er formålet med forslaget at belægge den del af  

 forsikringsselskabernes aktiver, som vedrører de forsikrede, med afgift.  

 Derimod skal den øvrige del af selskabets aktiver principielt ikke indgå i  

 afgiftsgrundlaget.
Af administrative grunde foreslås det derfor at give  

 fradrag for de reserver, der modsvarer den del af selskabets basiskapital,  

 som er nødvendig, for at selskabet kan opfylde sine forpligtelser i henhold  

 til lov om forsikringsvirksomhed.« I motiverne til § 4, stk. 5, anføres:
 »I stk. 5 er der fastsat særlige regler for, hvorledes  

 kontantværdiansættelsen af visse passiver og enkelte aktiver skal foretages.  

 Disse regler har særlig betydning for opgørelsen af basiskapitalen og den del  

 af præmiereserver og andre reserver, der vedrører forsikrings- og  

 pensionsaftaler, hvor løbende udbetalinger er påbegyndt inden den 1. januar  

 1983«.
 Bemærkningerne til stk. 5 havde sammenhæng med, at det i motiverne,  

 indledende til § 4, var anført:
»Både aktiver og passiver skal som udgangspunkt opgøres efter  

 reglerne for personers skattepligtige formue.« Advokaten udledte heraf, at det var uberettiget at foretage en  

 kontantværdiregulering af selskabets solvensmargen.
Dette støttedes efter  

 hans opfattelse yderligere af den skriftlige fremsættelse af lovforslaget,  

 hvori var anført, at den krævede basiskapital skulle fragå i  

 beregningsgrundlaget.
 Endelig anførte advokaten, at en kontantværdiregulering af  

 solvensmargenen, der var udfundet på grundlag af en ren matematisk beregning,  

 og hvis komponenter var dikteret af hensyntagen til, at selskabet kunne  

 opfylde sine forpligtelser over for forsikringstagerne, var begrebsmæssig  

 ubegrundet.
Landsskatteretten måtte ved sagens afgørelse lægge til grund, at reglen i  

 formueafgiftslovens § 3, stk. 4, nr. 1, angav, at der som et passiv ved  

 opgørelsen af afgiftsgrundlaget kunne fratrækkes reserver, der modsvarede  

 basiskapitalen, dog højst svarende til mindstekravet.
Af samme lovs § 4, stk.  

 5, fulgte, at basiskapitalen efter § 3, stk. 4, skulle omregnes til  

 kontantværdi.
Efter rettens opfattelse gav det af advokaten anførte ikke  

 holdepunkter for, at der a1ene skulle ske kontantomregning i tilfælde, hvor  

 basiskapitalen i et selskab var mindre end det opstillede mindstekrav.
Reglen  

 i § 4, stk. 5, måtte indebære, at basiskapitalen skulle omregnes til  

 kontantværdi uafhængig af, om dennes faktiske størrelse i det konkrete  

 tilfælde bevirkede, at der skete maksimering til et beløb udgørende  

 mindstekravet.
Den påklagede ansættelse af formueafgift blev herefter  

 stadfæstet.
