Skriftlig fremsættelse (6. februar 2019) Erhvervsministeren (Rasmus Jarlov):
 Herved tillader jeg mig for Folketinget at fremsætte:
Forslag til lov om ændring af selskabsloven, lov om kapitalmarkeder, lov om finansiel virksomhed og forskellige andre love (Gennemførelse af ændringer i aktionærrettighedsdirektivet om tilskyndelse til langsigtet aktivt ejerskab) (Lovforslag nr.
L 157) 2. aktionærrettighedsdirektiv blev vedtaget den 17. maj 2017. Lovforslaget gennemfører direktivet og medfører ændringer i en række love, herunder selskabsloven, lov om kapitalmarkeder, lov om finansiel virksomhed m.fl.
 Lovforslaget har til hovedformål at tilskynde aktionærerne til langsigtet aktivt ejerskab.
 Lovforslaget indeholder fire hovedpunkter.
For det første får børsnoterede selskaber bedre mulighed for at identificere deres aktionærer.
Dette forventes at fremme det aktive ejerskab, fordi selskaberne nemmere kan kommunikere med aktionærerne.
For det andet skal børsnoterede selskaber udarbejde og offentliggøre en politik for aflønning af bestyrelses- og direktionsmedlemmer, som fastsætter rammen for fast og variabel aflønning.
Endvidere skal selskabet udarbejde og offentliggøre en vederlagsrapport på individniveau for den faktiske aflønning af bestyrelses- og direktionsmedlemmer.
For det tredje skal væsentlige transaktioner mellem det børsnoterede selskab og dets nærtstående parter godkendes af selskabets bestyrelse inden transaktionerne gennemføres.
Oplysning om transaktionerne skal offentliggøres på selskabets hjemmeside.
 For det fjerde skal institutionelle investorer og kapitalforvaltere offentliggøre en politik for aktivt ejerskab/en adfærdskodeks eller forklare, hvorfor de ikke vil offentliggøre en sådan.
 Med disse bemærkninger, og idet jeg i øvrigt henviser til lovforslaget og bemærkningerne til dette, skal jeg hermed anbefale forslaget til Folketingets velvillige behandling.
