Bekendtgørelse om ændring af bekendtgørelse om Tilbudsportalen samt om godkendelse af og tilsyn med visse private tilbud § 1 I bekendtgørelse nr. 720 af 19. juni 2013 om Tilbudsportalen samt om godkendelse af og tilsyn med visse private tilbud foretages følgende ændring:
 1. I § 3 indsættes som stk. 2:
 »Stk. 2. Tilbudsportalen indeholder også oplysninger om:
 1) Behandlingstilbud til alkoholmisbrugere efter § 141 i sundhedsloven.
 2) Almene ældreboliger, der ejes af en region, en kommune, en almen boligorganisation eller en selvejende institution, og som er tilvejebragt med særligt henblik på at betjene personer med betydelig og varigt nedsat fysisk eller psykisk funktionsevne, jf. § 105, stk. 2, i lov om almene boliger m.v.
 3) Plejehjem efter § 192 i lov om social service.
4) Almene plejeboliger, der er omfattet af § 5, stk. 2, i lov om almene boliger m.v. eller lov om boliger for ældre og personer med handicap.
Ved en plejebolig med serviceareal forstås en udlejningsbolig i den kommunale boligforsyning, hvor der til den samlede bebyggelse hører servicearealer for personer med behov for omfattende service og pleje efter lov om social service.
