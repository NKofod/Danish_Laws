Nr BSF 14 Forslag til folketingsbeslutning om de længerevarende sundhedsuddannelser Fremsat af Rahbæk Møller (SF) Aage Frandsen (SF) Gade (SF) Hanne Thanning Jacobsen (SF) den 3. november 1992 Folketinget opfordrer regeringen til at organisere de længerevarende sundhedsuddannelser i fem tværfaglige regionale sundhedsfakulteter, der uddanner sundhedspersonale på bachelorniveau.
Tre af disse skal endvidere uddanne sundhedspersonale på kandidatniveau.
Bemærkninger til forslaget Beslutningsforslaget er en uændret genfremsættelse af et af Socialistisk  

 Folkeparti fremsat beslutningsforslag nr.
B 89 i folketingsåret 1991-92, se  

 Folketingstidende 1991-92, forhandlingerne sp. 9310 og 10852 samt tillæg A.  

 sp. 6667.
 Baggrunden for at fremsætte beslutningsforslaget er at sikre en sammenhæng  

 mellem de behov, befolkningen forventes at have i fremtiden, for  

 sundhedsfremmende, sygdomsforebyggende og behandlende foranstaltninger og  

 sundhedspersonalets kvalifikationer.
Allerede ved tilrettelæggelsen af sundhedsuddannelserne præger man et  

 kommende sundhedssystem.
De mere komplekse sygdomsbilleder er i stigning.
Det  

 er nødvendigt med en opprioritering af sundhedsfremmende foranstaltninger,  

 forebyggelse af sygdom og tværfaglig problemløsning og forskning for at  

 imødekomme et forståeligt ønske om god kvalitet.
De nuværende videregående sundhedsuddannelser er meget målrettede mod  

 bestemte stillinger i sundhedssektoren.
Det gælder både de mellemlange og  

 helt lange videregående sundhedsuddannelser.
Sundhedsuddannelserne er ligesom  

 de øvrige videregående uddannelser ufleksible og stive i deres opbygning.
 Med reformen vedrørende social- og sundhedsuddannelsernes niveau I og II  

 skete der efter mange års diskussioner en forenkling vedrørende rekruttering  

 og uddannelse, en forenkling af disse niveauers undervisning og dermed en  

 kvalificering af disse medarbejdergrupper.
Derimod er strukturen af de mellemlange videregående sundhedsuddannelser:  

 sygeplejerske, jordemoder, ergoterapeut, fysioterapeut og hospitalslaborant  

 stadig præget af, at disse uddannelser er rettet mod afgrænsede og bestemte  

 funktioner i sundhedsvæsenet.
De er endvidere præget af at foregå ved  

 institutioner, der er fagligt selvstændige og isolerede.
Uddannelserne er  

 næsten alle lukkede med manglende mulighed for meritoverførsel til andre  

 uddannelser.
De er også lukkede i deres mulighed for videreuddannelse.
Lukketheden er også gældende for de lange videregående  

 sundhedsuddannelser.
Med undtagelse af nogle få mindre ændringer er der ikke  

 sket ret meget med hensyn til faglige grænser og struktur af de  

 længerevarende sundheduddannelser de seneste 40-50 år.
Der er opbygget  

 forholdsvis vandtætte skotter mellem professionerne, som hverken fremmer  

 muligheden for et mere åbent uddannelsesnetværk eller fremmer muligheden for  

 en tværfaglig forståelse af de behov, som opstår i befolkningen.
Det hæmmer  

 udvikling af en helhedsforståelse af patientens situation.
Uddannelserne er  

 endvidere præget af en snæver naturvidenskabelig tradition.
Til de lange  

 videregående sundhedsuddannelser henregnes her læge, tandlæge, farmaceut,  

 idrætstræner og psykolog.
De længerevarende sundhedsuddannelser har ligeledes begrænsede  

 videreuddannelsesmuligheder.
Den eneste tværfaglige videreuddannelse, der (i  

 praksis) er tilgængelig for danske sundhedsprofessioner, er uddannelsen til  

 Master of Public Health i Gøteborg, som drives under Nordisk Råd.
Her betales  

 der i forhold til den politiske villighed i det enkelte land, og Danmarks  

 andel har indtil nu været ganske lille.
I stedet for de nuværende isolerede og isoleret placerede  

 uddannelsesinstitutioner ønskes de længerevarende sundhedsuddannelser  

 opbygget på to niveauer, niveau III og IV.
Terminologien er ikke ny og  

 anvendes hyppigt for at beskrive mulige uddannelsesmuligheder efter niveau  

 II.
De sundhedsfaglige uddannelser på niveau III vil være 31/2-årige  

 heltidsuddannelser med såvel uddannelses- som arbejdspraktik.
Uddannelserne  

 vil svare til bachelorniveau og vil kunne sidestilles med internationale  

 uddannelser.
Dele af bachelorniveauet kan være fælles for sygeplejersker,  

 tandlæger, læger, ergoterapeuter, fysioterapeuter, psykologer og andre.  

 Fælles for alle uddannelserne er, at de uddannede studerende skal have en  

 fælles viden om f.eks. kroppens og sjælens normale funktioner, menneskets  

 reaktioner over for overbelastning fysisk og psykisk og grundlæggende træning  

 og teori omkring samtalen og samarbejdet med et menneske i nød/krise.  

 Undervisningen kan gives på forskellige niveauer afhængig af de enkelte  

 faggruppers behov.
Derudover undervises de enkelte faggrupper i egne teorier  

 og metoder.
For de mellemlange videregående uddannelsers vedkommende er  

 bachelorgraden en afsluttet erhvervsuddannelse.
De sundhedsfaglige uddannelser på niveau IV vil være 2-3-årige  

 kandidatuddannelser inklusive praktik.
Enkelte undervisningsenheder kan  

 tilbydes flere faggrupper samtidig, men fortrinsvis tales der her om egen  

 faggruppeundervisning, f.eks. uddannelse til læge (basic doctor), tandlæge  

 eller psykolog.
Derudover vil der kunne udbydes kandidatuddannelser som  

 videreuddannelse til sundhedspersonale med en mellemlang videregående  

 uddannelse.
De fem sundhedsfakulteter tænkes placeret på de nuværende fem  

 universiteter.
De skoler, der befinder sig uden for universitetsbyerne,  

 tænkes knyttet til det nærmeste universitet.
Men det er væsentligt, at der på  

 alle skoler uanset placering kan gives brede bacheloruddannelser og ikke kun  

 de nuværende meget snævert erhvervsrettede.
Specielt hvad angår lægeuddannelsen, skal der lægges mere vægt på de  

 praktiske sider af lægegerningen.
En lægeuddannelse skal ikke være en  

 forberedelse til en forskergerning, men skal rettes mod praktisk  

 beskæftigelse med sundhed og sygdom i lokalsamfundet.
Og derfor skal  

 praktikken ikke kun finde sted på universitetshospitaler, men også på  

 almindelige sygehuse og lægehuse.
Uddannelsen skal som nu afsluttes med  

 tjeneste som fungerende reservelæge på et sygehus.
Specialistuddannelsen skal  

 i store træk foregå som nu.
Her er de store specialiserede hospitaler  

 naturlige uddannelsessteder.
For de sundhedsuddannede, der skal være forskere, skal der tilbydes  

 Ph.D.-uddannelser oven på kandidatuddannelserne med et væsentligt islæt af  

 metodekurser.
Ph.D.-uddannelserne skal finde sted på de samme fakulteter, der  

 udbyder kandidatuddannelser.
Denne del skal styrkes, så Danmark fortsat kan  

 være forrest internationalt.
Det er et centralt element i  

 beslutningsforslaget, at god sundhedsuddannelse og -forskning er tværfaglig  

 og fra grundlæggende praktik til forskning må bygge på både teoretisk og  

 praktisk erfaring.
Derfor må forskningens tyngdepunkt flytte sig fra  

 specialeforskning til forskning med udgangspunkt i sundhedsfremme og  

 forebyggelse.
En tilgang af forskere med udgangspunkt i f.eks. sygepleje og  

 ergoterapi vil bidrage til en bredere forskningsprofil end den traditionelle.
 Ved de foreslåede omlægninger af sundhedsuddannelserne vil Danmark kunne  

 leve op til WHO's retningslinjer for verdenssamfundets sundhedspolitik:
 - Lighed og retfærdighed i sundhed.
 - Opprioritering af sundhedsfremme og forebyggelse.
 - Lokalsamfundets behov skal være styrende.
 - Demokratisering af sundhedsvæsenet.
 - Tværfagligt samarbejde mellem professionerne.
 - Samordnet indsats på tværs af sektorerne.
 - Øget internationalt samarbejde.
