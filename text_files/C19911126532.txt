 1. Indledning.
 Efter drøftelser med Justitsministeriet og Miljøministeriet,  

 Miljøstyrelsen, og repræsentanter for politiet og anklagemyndigheden  

 fastsættes herved retningslinier for behandlingen af straffesager indenfor  

 miljøretsområdet.
 Meddelelsen bygger i øvrigt på de indstillinger, som Retsplejerådet har  

 fremsat i betænkningen om anklagemyndighedens struktur (nr. 1194/1990,  

 kapitel 6), og på Folketingets Miljø- og Planlægningsudvalgs betænkning af  

 22. maj 1991 over forslaget til en ny lov om miljøbeskyttelse, der træder i  

 kraft den 1. januar 1992.
 Retningslinierne har til formål, at der gennemføres en hurtigere og mere  

 effektiv behandling af miljøstraffesager, herunder således at  

 statsadvokaterne inddrages i sagsbehandlingen i videre omfang end hidtil.
side 2 rm 4/91 miljøret 0- 2 2. Efterforskningen.
 2.1. Efterforskning indledes i overensstemmelse med retsplejelovens  

 regler.
 Vedkommende miljømyndighed (tilsynsmyndigheden) underrettes altid af  

 politiet om sager, der anmeldes af andre end miljømyndigheden.
I tilknytning til, at der indledes politimæssig efterforskning, etableres  

 der forbindelse mellem politiet og miljømyndigheden.
Politiets samarbejde med  

 miljømyndigheden skal fortsætte under hele sagens forløb, herunder i takt med  

 fremkomsten af nye relevante oplysninger angående sagens bevistemaer.
 Kontakten skal i øvrigt bl.a. have til formål at afklare eventuelle  

 spørgsmål vedrørende den forvaltningsretlige, juridiske behandling af sagen  

 hos miljømyndigheden.
Endvidere skal der tages stilling til, om der skal tilvejebringes  

 yderligere oplysninger af faglig, erhvervsmæssig eller teknologisk art.
Disse  

 oplysninger kan, hvis det skønnes hensigtsmæssigt, indhentes med bistand fra  

 miljømyndigheden eller eventuelt ved en egentlig forelæggelse for  

 miljømyndigheden i form af et præciseret høringstema.
2.2. Når der foreligger mistanke om betydelige overtrædelser af  

 miljøbeskyttelseslovgivningen, som rejser særlige efterforskningsmæssige  

 spørgsmål af miljømæssig, teknologisk eller økonomisk karakter, vil sagen  

 eller spørgsmål i tilknytning hertil af politiet kunne forelægges direkte for  

 Miljøstyrelsen i form af en præciseret høring.
Statsadvokaten underrettes  

 herom, medmindre spørgsmålet forinden har været drøftet med denne.
2.3. I disse større og vanskelige sager bør politiet involvere  

 statsadvokaten på det tidligst mulige tidspunkt med henblik på fastlæggelse  

 af sigtelsens omfang, herunder eventuelt ved foretagelse af en hensigtsmæssig  

 beskæring.
Forelæggelse for Miljøstyrelsen sker efter statsadvokatens nærmere  

 bestemmelse.
2.4. I mere indviklede og omfangsrige sager bør der normalt på et tidligt  

 tidspunkt inddrages en forsvarer, eventuelt ved beskikkelse, således at  

 indsigelser fra sigtedes side og materiale til underbyggelse heraf kan  

 behandles sideløbende med andre undersøgelser og vurderinger i sagen.
Der bør  

 fastsættes tidsfrister for afgivelse af eventuelle høringssvar fra  

 forsvareren i den forbindelse.
 3. Tiltalerejsning, tiltalens udformning m.v.
3.1. Når sagens efterforskning er afsluttet, skal sagen i almindelighed  

 forelægges for vedkommende miljømyndighed med anmodning om en udtalelse,  

 forinden der tages stilling til spørgsmålet om tiltalerejsning, tiltalens  

 udformning og sanktionspåstanden.
Dette gælder dog ikke, hvis  

 miljømyndigheden tidligere under sagen - f.eks. ved indgivelse af  

 politianmeldelse - har udtalt sig om disse spørgsmål, og der ikke i  

 forbindelse med efterforskningen er fremkommet væsentlige nye oplysninger.  

 Forelæggelse er heller ikke nødvendig, hvis der er tale om kurante sager.
3.2. Sager om overtrædelse af miljøbeskyttelseslovgivningen bør - uanset  

 om sagen agtes fremmet eller sluttet - forelægges for statsadvokaten til  

 afgørelse af tiltale - og sanktionsspørgsmålet, - hvis der er voldt betydelig skade på miljøet eller fremkaldt fare  

 herfor, - hvis der er opnået en betydelig økonomisk fordel ved overtrædelsen eller  

 fremkaldt mulighed herfor, - hvis sagen påkalder sig særlig offentlig eller almen interesse, - hvis sagen giver anledning til tvivl om lovens fortolkning, om eventuel  

 forældelse eller om udformningen af anklageskriftet, herunder om  

 tilregnelsen, om ansvarets placering og om sanktionen, eller den i øvrigt  

 indeholder indviklede, tvivlsomme eller principielle spørgsmål, eller - hvis miljømyndighedens sagsbehandling må forventes at få betydning for  

 sagens behandling og udfald i retten.
3.3. Statsadvokaten træffer afgørelse om, hvorvidt sagen forelægges for  

 Miljøstyrelsen.
Forelæggelse bør navnlig ske i følgende tilfælde:
- Hvor Miljøstyrelsen har indgivet politianmeldelse i sagen eller selv er  

 tilsynsmyndighed, - hvor tilsynsmyndigheden har begået overtrædelsen, - hvor flertallet i tilsynsmyndigheden har besluttet ikke at indgive  

 politianmeldelse i sagen, - hvor sagen har været forelagt for Miljøstyrelsen under efterforskningen,  

 eller - hvor sagen - uanset dens omfang - er kontroversiel eller rummer faktiske  

 eller retlige tvivlsspørgsmål af væsentlig betydning.
3.4. Anklagemyndighedens påstand afpasses efter overtrædelsens art og  

 grovhed, således at der tages hensyn til de skadevirkninger, som  

 overtrædelsen har medført eller kan frygtes at medføre, og til  

 gerningsmandens subjektive forhold.
Er der grundlag herfor, bør der nedlægges  

 påstand om konfiskation af det udbytte, der er opnået ved lovovertrædelsen.  

 Påstande om bøder bør - selv om der tillige påstås konfiskation - formuleres  

 under hensyntagen til den opnåede eller tilsigtede økonomiske fordel,  

 herunder ved besparelser.
3.5. Er overtrædelsen begået af et selskab, bør ansvaret som regel  

 pålægges selskabet som sådant.
Har ledelsen af selskabet eller en overordnet  

 funktionær, herunder direktøren, handlet forsætligt eller udvist grov  

 uagtsomhed, bør tiltalen - foruden imod selskabet - rejses mod den eller de  

 personligt ansvarlige.
Dette vil der navnlig kunne være anledning til, når  

 overtrædelsen består i undladelse af at efterkomme påbud eller  

 tilsidesættelse af forbud eller vilkår.
Strafpåstanden mod den personligt  

 ansvarlige fastsættes i overensstemmelse med almindelig praksis efter  

 forholdets grovhed og tiltaltes økonomiske forhold, således at den eventuelt  

 opnåede eller tilsigtede økonomiske gevinst søges inddraget ved  

 konfiskations- og bødepåstanden over for selskabet.
Såfremt den daglige leder af selskabet tillige er hovedaktionær og må  

 antages at være enerådende med hensyn til selskabets forhold, rejses tiltalen  

 alene mod ham, der således ikke ved at drive virksomhed i selskabsform skal  

 kunne undgå det personlige ansvar.
Personligt ansvar gøres normalt ikke  

 gældende ved overtrædelser af underordnet betydning, som må antages at  

 skyldes såkaldt anonyme eller kumulerede fejl.
I så fald rejses tiltalen mod  

 selskabet og kun mod dette.
 4. Domsforhandling m.v.
 Vedkommende miljømyndighed underrettes om tidspunktet for sagens  

 foretagelse i retten.
 I sager, som er særligt indviklede eller tvivlsomme eller indeholder  

 principielle spørgsmål, eller hvor der i øvrigt skønnes at være behov herfor,  

 bør en repræsentant for miljømyndigheden være til stede med henblik på at yde  

 den fornødne bistand under domsforhandlingen.
Vedkommende lokale tilsynsmyndighed samt Miljøstyrelsen underrettes om  

 sagens udfald.
Afgøres sagen ved dom, skal domsudskrift hurtigst muligt inden  

 ankefristens udløb sendes til vedkommende lokale tilsynsmyndighed og  

 Miljøstyrelsen.
 5. Almindelige bestemmelser om sagsbehandlingen m.v.
 5.1. I sager, der ikke er kurante, bør der allerede fra efterforskningens  

 begyndelse inddrages en jurist i sagsbehandlingen, så der tidligst muligt kan  

 tages stilling til juridiske spørgsmål, f.eks. af forvaltningsretlig karakter  

 eller vedrørende forældelse, ansvarsforhold m.v., samt i større og mere  

 komplicerede sager til efterforskningens tilrettelæggelse og gennemførelse,  

 herunder med hensyn til spørgsmålet om miljømyndighedens inddragelse og  

 eventuel forelæggelse for Miljøstyrelsen og statsadvokaten.
 I politikredsene og i statsadvokaturerne bør sagsbehandlingen så vidt  

 muligt forestås af ansatte, der f.eks. gennem deltagelse i Politiskolens  

 kurser om behandling af miljøstraffesager og erfaring fra tidligere sager har  

 opnået en særlig sagkundskab på området.
Politimesteren bør, eventuelt i samvirke med andre politimestre i  

 amtskommunen, med passende mellemrum afholde møde med de stedlige  

 miljømyndigheder med henblik på drøftelse af generelle samarbejdsspørgsmål og  

 eventuelle konkrete sager.
Statsadvokaten deltager i drøftelsen.
 5.2. Politikredsene kan rekvirere assistance fra rejseafdelingens  

 miljøsektion til efterforskning af sager om formodede overtrædelser af  

 miljølovgivningen, jf. rigspolitichefens skrivelse af 22. august 1990.
 I store og komplicerede sager, hvis gennemførelse vil indebære en  

 betydelig ressourcemæssig belastning af politikredsen, kan politimesteren  

 endvidere aftale med statsadvokaten, at en medarbejder fra statsadvokaturen  

 yder politikredsen assistance under efterforskningen og/eller ved sagens  

 behandling i retten.
 5.3. Miljøstyrelsen har anmodet miljømyndighederne om at sende kopi af  

 politianmeldelser i større miljøstraffesager til vedkommende statsadvokat.
 I tilknytning hertil fastsættes, at politikredsen skal orientere  

 statsadvokaten om alle miljøstraffesager, der ikke er eller kan forventes  

 færdigbehandlet indenfor 1 år fra anmeldelsens indgivelse eller  

 efterforskningens indledning til afgørelsen af tiltalespørgsmålet og om  

 baggrunden for denne sagsbehandlingstid.
 Ikrafttræden m.v.
 Meddelelsen træder i kraft den 1. juli 1991.
 Efter aftale med Justitsministeriet ophæves samtidig ministeriets  

 cirkulæreskrivelser af 14. maj 1985, 18. september 1986 og 18. januar 1987 om  

 behandlingen af sager inden for miljøretsområdet.
 Asbjørn Jensen.
