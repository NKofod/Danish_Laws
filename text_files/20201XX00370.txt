Skriftlig fremsættelse (10. december 2020) Sundheds- og ældreminister (Magnus Heunicke):
 Herved tillader jeg mig for Folketinget at fremsætte:
 Forslag til lov om ændring af lov om godtgørelse til andenhåndseksponerede asbestofre (Udvidelse af godtgørelsesordningen).
(Lovforslag nr.
L 121) Med lovforslaget ønsker regeringen at udvide den eksisterende godtgørelsesordningen for andenhåndseksponerede asbestofre således, at det fremadrettet også bliver muligt at tilgodese personer med asbestudløst lungehindekræft, bughindekræft eller testikelhindekræft, der ikke selv har været udsat for erhvervsmæssig eksponering, men alligevel har været udsat for en industriel smittekilde.
 Som det er i dag, kan personer som er eller har været en del af husstanden til en person, der har været direkte erhvervsmæssigt udsat for asbestfibre, og som har fået diagnosticeret asbestudløst kræft som følge af indirekte eksponering for asbestfibre, ansøge om godtgørelse.
 Det er et krav, at ansøgeren er diagnosticeret med lungehindekræft (malignt pleura mesotheliom) bughindekræft (malignt mesotheliom i bughinden) eller testikelhindekræft (malignt mesotheliom i testikelhinden).
 Derudover skal ansøgeren have været udsat for indirekte eksponering med asbestfibre, være eller have været en del af husstanden til en person, der erhvervsmæssigt har været direkte udsat for asbestfibre, have haft en tidsmæssig relevant og tæt kontakt til en person, der erhvervsmæssigt har været direkte eksponeret for asbestfibre, og ikke med overvejende sandsynligt have været udsat for anden relevant egen-eksponering, der er årsag til sygdommens opståen, herunder ved egen direkte erhvervsmæssige eksponering.
Med lovforslaget udvides den eksisterende godtgørelsesordningen for andenhåndseksponerede asbestofre så flere personer bliver tilgodeset såfremt de har udviklet asbestudløst lungehindekræft, bughindekræft eller testikelhindekræft, Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
