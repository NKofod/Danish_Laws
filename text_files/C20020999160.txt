Vejledning om forbudet mod vildledende  

 mærkning og markedsføring af fødevarer Indledning Fødevaredirektoratet har tidligere udsendt  

 vejledningen »Vejledning om forbudet mod  

 vildledende markedsføring af fødevarer«1)  , hvor resultaterne fra  

 Fødevaredirektoratets landsdækkende kontrolkampagne mod  

 vildledende mærkning og markedsføring af fødevarer, der  

 blev afviklet i 1997-1998, blev indarbejdet.
Fødevareregionerne  

 foretager løbende kontrol med vildledning som en integreret del af det  

 almindelige kontrolarbejde, men det blev anset for nødvendigt at yde  

 en skærpet kontrolindsats på dette område i denne  

 periode.
Ved udgangen af år 2000 vurderede  

 Fødevaredirektoratet, at der trods den første kampagne stadig  

 fandtes adskillige fødevarer på markedet, der var vildledende  

 mærket og markedsført.
For at fastholde virksomhedernes og  

 fødevareregionernes fokus på vildledningsområdet,  

 gennemførte direktoratet derfor en mindre landsdækkende  

 kontrolkampagne i 2001.
 Resultaterne fra denne kampagne samt kampagnen i 1997-1998  

 indgår - sammen med direktoratets øvrige erfaringer på  

 området - i nærværende vejledning, som erstatter » Vejledning om forbudet mod vildledende  

 markedsføring af fødevarer« fra  

 2001.
 De regler, der omtales i vejledningen, er først og  

 fremmest § 19 i lov nr. 471 af 1. juli 1998 om fødevarer m.m.  

 (fødevareloven), som ændret ved lov nr. 279 af 25. april 2001,  

 samt §§ 14 og 15 i bekendtgørelse nr. 741 af 9. august 2000 om  

 mærkning m.v. af fødevarer, som ændret ved  

 bekendtgørelse nr. 243 af 3. april 2001  

 (mærkningsbekendtgørelsen)2) . Derudover findes relevante regler i  

 produktspecifikke bekendtgørelser og EU-forordninger  

 (varestandarder).
I kapitel 1 redegøres der bl.a. for indholdet af §  

 19 samt forholdet til andre regler, og i kapitel 2 foretages der en  

 gennemgang af forskellige typer af anprisninger, illustrationer m.m.
I  

 kapitel 3 er der opregnet eksempler på tilfælde, der henholdsvis  

 er fundet og ikke fundet vildledende.
Der skal altid foretages en konkret vurdering af de  

 samlede omstændigheder ved mærkningen og markedsføringen  

 af fødevaren.
Det bør derfor holdes for øje, at denne  

 vejledning ikke er en facitliste, men alene giver eksempler på hidtidig  

 praksis.
Endvidere er der tale om en begrænset række af  

 eksempler.
Der vil derfor kunne forekomme andre typer af anprisninger end  

 nævnt i denne vejledning, som efter omstændighederne vil kunne  

 være vildledende.
Kapitel 1 Forbudet mod vildledende markedsføring 1.1 § 19 i fødevareloven § 19 i fødevareloven har følgende  

 ordlyd:
 § 19. Fødevarer må ikke sælges under  

 omstændigheder, der er egnet til at vildlede, især med hensyn til  

 varens oprindelse, produktions- eller fremstillingsmåde,  

 fremstillingstidspunkt, beskaffenhed, art, identitet, mængde,  

 sammensætning, behandling, holdbarhed, egenskaber eller virkning.
 Stk. 2. Det er forbudt i forbindelse med markedsføring af  

 fødevarer at give indtryk af, at en fødevare har særlige  

 egenskaber, når alle lignende fødevarer har eller efter  

 lovgivningen skal have tilsvarende egenskaber.
Stk. 3. Ministeren for fødevarer, landbrug og fiskeri kan  

 fastsætte regler eller træffe bestemmelse om anvendelse af  

 anprisninger i forbindelse med salg eller reklame m.v. om egenskaber, som en  

 fødevare ikke er i besiddelse af.
Det kan herunder forbydes at anvende  

 sådanne negative anprisninger.
 Stk. 4. Ved bedømmelse af de forhold, der er nævnt i stk.  

 1-3, skal der særligt tages hensyn til den betegnelse, der anvendes for  

 varen, de mundtlige og skriftlige oplysninger, som gives om varen, de  

 tegninger, de billeder og den tekst, der er anbragt på varen, på  

 dens emballage, på reklame eller på skilt om varen, i annoncer  

 eller tilbud, eller forhold, som på anden måde er søgt  

 bragt til offentlighedens kendskab, herunder varens placering i forhold til  

 andre varer.
 Stk. 5. Den producent eller forhandler, der er ansvarlig for  

 mærkning eller markedsføring af en fødevare, skal kunne  

 dokumentere, at de fremsatte oplysninger og påstande er korrekte.
Formålet med § 19 er dels at oplyse og beskytte  

 køber, således at køber kan foretage valget af  

 fødevaren med fuldt kendskab til denne, dels at sikre virksomheder,  

 som afsætter fødevarer, lige konkurrencevilkår.
Overfor  

 dette står hensynet til den enkelte virksomhed, som skal have en  

 rimelig mulighed for at kunne markedsføre sine fødevarer  

 på en interessant og konkurrencedygtig måde.
Ønsket om at beskytte køber kommer desuden  

 til udtryk i § 20, der ikke er en bestemmelse om vildledning, men som  

 indeholder et forbud mod at sundhedsanprise, dvs. give indtryk af, at den  

 pågældende fødevare kan forebygge sygdomme mv.
Forbudet i  

 § 20 gælder, uanset om den pågældende anprisning er sand.  

 Fortolkningen af § 20 behandles ikke i denne vejledning, men i  

 Levnedsmiddelstyrelsens » Vejledning om  

 sundhedsanprisninger«3) .
Det følger af § 19, at der skal foretages en  

 vurdering af de samlede omstændigheder i hver enkelt sag, og der kan  

 derfor ikke opstilles faste retningslinier for, hvornår der er tale om  

 vildledning.
Af denne årsag kan både virksomheder og  

 fødevareregioner have behov for et brugbart arbejdsredskab, der  

 beskriver hidtidig administration og fortolkning af § 19, når  

 fødevarer henholdsvis skal mærkes, markedsføres og  

 kontrolleres.
Behovet forstærkes yderligere af, at  

 fødevareregionerne ikke har mulighed for at forhåndsgodkende  

 mærkningen og markedsføringen af konkrete fødevarer, og  

 det er alene virksomhedens ansvar, at § 19 er overholdt.
 Fødevarelovens § 19, stk. 1, forbyder salg af  

 fødevarer under omstændigheder, der er egnet til at vildlede,  

 især med hensyn til varens oprindelse, produktions- eller  

 fremstillingsmåde, fremstillingstidspunkt, beskaffenhed, art,  

 identitet, mængde, sammensætning, behandling, holdbarhed,  

 egenskaber eller virkning.
 § 19, stk. 1, blev ændret med virkning fra 1. juli  

 2001 fra kun at forbyde vildledning af forbrugerne til nu at omfatte  

 vildledning i alle handelsled, herunder primærproduktion og engrosled.  

 I § 19, stk. 1, blev ordet »især« endvidere indsat for at præcisere, at der kan  

 vildledes på andre områder end dem, som er opregnet i stk. 1.
Det afgørende efter § 19, stk. 1, er, om  

 mærkningen eller markedsføringen er egnet til at vildlede.
Der  

 er således ikke krav om, at der konkret eller faktisk er sket en  

 vildledning af køberen.
 Hvis det kan vildlede, er det, i henhold til § 19, stk. 2,  

 forbudt at give indtryk af, at en fødevare har særlige  

 egenskaber, når alle lignende fødevarer har eller efter  

 lovgivningen skal have tilsvarende egenskaber.
Som eksempel kan nævnes, at anprisningen »fri for farvestoffer« som  

 udgangspunkt ikke må anvendes på juice, idet det i henhold til  

 Positivlisten 4)  ikke er  

 tilladt at tilsætte farvestoffer til juice.
Derimod er anprisningen  

»al juice er fri for farvestoffer« sædvanligvis tilladt.
Det afgørende er,  

 at anprisningen ikke må give indtryk af, at fødevaren på  

 dette punkt er noget særligt i forhold til andre fødevarer af  

 samme type.
Det vil sige, at det på en lige så markant måde  

 skal fremgå, at alle andre tilsvarende fødevarer heller ikke  

 indeholder farvestoffer.
Afgrænsningen af referencegruppen »alle lignende fødevarer« afhænger af, om der fx findes en varestandard,  

 eller om fødevaren markedsføres under en offentlig  

 mærkningsordning.
Anprisningen skal vurderes i forhold til, hvilke  

 konkrete obligatoriske krav varestandarden eller mærkningsordningen  

 indeholder.
 Det kan som eksempel nævnes, at anprisningen »Der er ikke anvendt restprodukter fra ekstraktion af  

 kakaosmør med opløsningsmidler« som  

 udgangspunkt ikke må anvendes på kakao- og chokoladevarer, idet  

 det i henhold til bekendtgørelse om kakao-, chokolade- og vekaovarer5)  ikke er tilladt at  

 anvende restprodukter fra ekstraktion af kakaosmør med  

 opløsningsmidler til fremstilling af kakao- og chokoladevarer.
 Hvis fødevaren markedsføres under en  

 offentlig mærkningsordning (fx økologiordningen), er alle  

 tilsvarende fødevarer, der er omfattet af mærkningsordningen,  

 referencegruppen (fx vil referencegruppen for økologisk  

 rullepølse være »al økologisk  

 rullepølse«).
Det vil eksempelvis være vildledende at anprise, at  

 en pakke økologisk havregryn er produceret uden brug af  

 stråforkortere, da økologilovgivningen ikke tillader  

 stråforkortere.
Til gengæld er det tilladt at skrive »Stråforkortere er ikke tilladt i økologisk  

 produktion«.
 Hvis der ikke findes en varestandard for fødevaren,  

 eller hvis fødevaren ikke markedsføres under en offentlig  

 mærkningsordning, er referencegruppen som udgangspunkt alle  

 fødevarer på markedet, der bærer den samme  

 varebetegnelse.
Ved vurderingen af om § 19, stk. 1 eller stk. 2 er  

 overtrådt, skal der altid foretages en konkret vurdering af de samlede  

 omstændigheder ved mærkningen og markedsføringen af  

 fødevaren.
Eksempelvis kan enkelte dele af mærkningen eller  

 markedsføringen isoleret set være vildledende, mens den vurderet  

 i sammenhæng med den øvrige del mister den vildledende karakter.  

 Modsat kan det også forekomme, at det samlede indtryk af  

 mærkningen og markedsføringen er vildledende, selv om der for  

 så vidt ikke er noget at udsætte på de enkelte  

 elementer.
 I § 19, stk. 4, anføres en række eksempler  

 på forhold, som skal inddrages i denne vurdering, fx den betegnelse,  

 der anvendes for varen, de mundtlige og skriftlige oplysninger, som gives om  

 varen, de billeder og tegninger, der er anbragt på varen, på  

 skilt om varen, i annoncer eller tilbud. § 19, stk. 4, er ikke en  

 udtømmende opregning, og også andre forhold vil kunne inddrages  

 i vurderingen, fx oplysninger på internettet.
Anprisninger på fremmedsprog skal i almindelighed  

 vurderes på samme måde som anprisninger anført på  

 dansk.
Sådanne anprisninger er derfor lovlige, hvis de efter deres  

 indhold ville være lovlige på dansk.
Således vil anvendelse  

 af anprisningen »fresh«  

 ikke være vildledende, hvis det i den konkrete sag ikke ville have  

 været vildledende at anvende anprisningen »frisk«.
 Rene subjektive anprisninger, som ikke har nogen  

 veldefineret sandhedsværdi, som fx »bedre  

 smag«, »byens bedste  

 ...« eller »Danmarks  

 dejligste ...« vil i almindelighed ikke være  

 omfattet af § 19, til forskel fra anprisninger af mere objektiv og  

 verificerbar karakter.
Der er en løbende udvikling indenfor produktionen  

 af fødevarer og således også i forbrugernes holdninger og  

 forventninger til fødevarerne.
Vurderingen af, hvad der er egnet til  

 at vildlede, kan derfor ændre sig over tid.
Hvad der blev anset for  

 vildledende for fx 20 år siden, vil ikke nødvendigvis blive  

 anset for vildledende i dag.
Dette kan gælde fødevarer, som har  

 været på markedet i mange år, og hvor det ikke  

 længere forventes, at fødevaren er fx af udenlandsk herkomst.  

 Til illustration heraf kan nævnes »pizza«, der i dag normalt  

 ikke forventes at være fra Italien eller efter italiensk opskrift  

 på trods af det italienske navn, medmindre der i mærkning og  

 markedsføring er anvendt billeder, ord og lignende, som giver et klart  

 indtryk af, at pizzaen er fra Italien eller lavet efter original italiensk  

 opskrift.
Det samme gælder fx »spanske  

 rundstykker«.
Det skal dog bemærkes, at det  

 forhold, at mærkningen eller markedsføringen af en  

 fødevare har fundet sted i mange år, ikke i sig selv bevirker,  

 at markedsføringen er lovlig.
Det fremgår af § 19, stk. 5, at det er producenten  

 eller forhandleren, der skal dokumentere, at oplysningerne er sande.
En  

 anprisning er som udgangspunkt lovlig, hvis det kan dokumenteres, at den er  

 sand.
 1.2 Forholdet til andre fødevareregler m.v.
§ 19 er en generalklausul.
Heri ligger bl.a., at  

 bestemmelsen ikke finder anvendelse, hvis et konkret forhold er reguleret i  

 anden lovgivning.
Som eksempel kan nævnes, at der er fastsat visse  

 betingelser for anprisning af oksekød.
Hvis en fødevare  

 anprises med »Fra fritgående kalv«, skal forholdet bedømmes efter reglerne om  

 frivillig mærkning af oksekød.
Hvis derimod svinekød  

 anprises med »Fra fritgående svin«, skal anprisningen vurderes i forhold til § 19, idet  

 forholdet ikke er reguleret i anden lovgivning.
Tilsvarende skal brugen af  

 varebetegnelsen »skinke« vurderes i henhold til reglerne om  

 kvalitetsmæssige krav mm. til kødprodukter.
Hvis anvendelsen af en bestemt varebetegnelse er reguleret  

 i en varestandard eller lignende, skal spørgsmål om anvendelse  

 af varebetegnelsen afgøres efter de specifikke regler herfor.
Der er  

 eksempelvis regler for, hvilke fødevarer der må bære  

 varebetegnelser som saft, marmelade og chokolade.
Når det vurderes, om  

 en fødevare må kaldes fx chokolade, skal vurderingen ske efter  

 reglerne i bekendtgørelse om kakao-, chokolade- og vekaovarer6) .
Det er dog ikke udelukket, at der kan foreligge  

 vildledning, selv om andre regler er overholdt.
Som eksempel kan nævnes  

 § 14 i mærkningsbekendtgørelsen.
Efter denne bestemmelse skal  

 fødevarer være mærket med oprindelsessted, hvis udeladelse  

 heraf vil kunne vildlede forbrugeren.
Der kan imidlertid være  

 tilfælde, hvor der uanset en sådan mærkning med oplysning  

 om oprindelsessted vil være tale om vildledning.
Dette kan eksempelvis  

 være tilfældet, hvis fødevaren er mærket med  

 oprindelsesland samtidig med, at der vises et flag, et landkort eller andre  

 kendetegn fra et andet land.
For enkelte anprisninger er der fastsat generelle  

 retningslinier i andre vejledninger for, hvordan § 19 kan fortolkes.
Det  

 gælder fx for anprisningen »light/let« 7)
 for anprisninger om lav forekomst af salmonella i  

 fjerkræ8)  og for  

 brug af anprisningen » Campylobacter-fri«9)
 Endvidere har Dansk Varefakta Nævn fastsat en række  

 retningslinier vedrørende bl.a. anprisningerne »rig på protein«,  

 »usødet« og »indeholder kostfibre«10) 1.3 Forholdet til varemærkeretten Forholdet mellem § 19 og registrerede varemærker  

 giver ofte anledning til tvivl.
Varemærker kan fx bestå af ord,  

 ordforbindelser, bogstaver, tal, figurer og afbildninger.
Det følger af § 14, stk. 1, i  

 varemærkeloven11) , at  

 varemærker, der strider mod lov, ikke vil kunne registreres.
Har anden  

 lovgivning derfor fastsat særlige betingelser for, hvorledes et  

 kendetegn må udformes eller for dets anvendelse m.v., skal et  

 ansøgt varemærke i princippet være i overensstemmelse med  

 disse bestemmelser for at kunne blive registreret.
Der er ikke noget til hinder for, at  

 særlovgivningens regler kan bringes til anvendelse overfor registrerede  

 varemærker.
Ved vurderingen af, om der foreligger en overtrædelse  

 af § 19 i fødevareloven, er det således principielt uden  

 betydning, at fx billeder, tegninger, varebetegnelse eller anden tekst er  

 registreret som varemærke eller i øvrigt behandlet af Patent- og  

 Varemærkestyrelsen.
Det vil sige, at uanset at et varemærke er  

 lovligt registreret, kan det godt blive anset for at være  

 vildledende.
1.4 Mærkning og markedsføring af fødevarer i andre  

 EU-lande Vildledningsforbudet i § 19 i fødevareloven er en  

 implementering af dele af art. 2 i mærkningsdirektivet12) , og der er således forudsat et forbud  

 mod vildledende mærkning og markedsføring i alle EU-lande.
 Da der skal foretages et konkret skøn i  

 vildledningssager, kan afgørelsen vedrørende mærkningen  

 og markedsføringen af den enkelte fødevare falde forskelligt ud  

 i de forskellige EU-lande.
Kapitel 2 Typer af vildledende oplysninger 2.1 Varebetegnelse Forbudet mod vildledning gælder for alle dele af  

 markedsføringen, herunder varebetegnelsen.
I mangel af EU-retsakt, lov  

 (fx varestandard) eller sædvane skal færdigpakkede  

 fødevarer forsynes med en beskrivende betegnelse, der er egnet til at  

 identificere fødevaren13) .
Varebetegnelsen skal således være i  

 overensstemmelse med indholdet af fødevaren, og det er ikke  

 tilstrækkeligt, at det fremgår af ingredienslisten, hvad  

 fødevaren »i virkeligheden« er lavet af.
Det vil derfor som udgangspunkt  

 være vildledende at anvende varebetegnelsen »honningkage« om en kage, der  

 ikke indeholder honning, uanset at det fremgår af ingredienslisten, at  

 honning ikke indgår i fødevaren.
Et andet eksempel er  

 varebetegnelsen »chili con carne«, der sædvanligvis ikke kan anvendes om en  

 fødevare fremstillet uden kød, heller ikke selv om dette kan  

 udledes af ingredienslisten.
Oplysninger i ingredienslisten kan med andre ord  

 normalt ikke »redde«  

 eller »reparere på« en ulovlig varebetegnelse.
Omvendt er der sædvane for en række  

 varebetegnelser, der indikerer ingredienser, som ikke er i fødevaren,  

 eller som er fantasinavne, der ikke umiddelbart kan identificere  

 fødevaren.
Eksempler på de nævnte varebetegnelser er fx  

 kålpølser, teboller, vingummi, smørkage og  

 forårsruller.
Et andet eksempel på fødevarer, der ikke  

 indeholder den ingrediens, der er nævnt i varebetegnelsen, er  

 fødevarer omfattet af Kommissionens beslutning af 28. oktober 198814) . Beslutningen  

 indebærer, at visse fødevarer kan bruge beskyttede betegnelser  

 som mælk, fløde og ost på trods af, at disse ikke  

 indgår i de pågældende fødevarer.
Som eksempler kan  

 nævnes kakaosmør, flødeboller, flødekarameller,  

 ostekiks og kokosmælk.
Til trods for at det følger af  

 mærkningsbekendtgørelsen15) , at varebetegnelser skal være angivet  

 på dansk eller på et andet sprog, der kun ved uvæsentlige  

 forskelle i stavning adskiller sig fra dansk, anses visse udenlandske  

 varebetegnelser som lovlige.
Nogle fødevarer er igennem mange år  

 blevet solgt under udenlandske varebetegnelser, som i dag indgår i det  

 danske sprog på linie med danske varebetegnelser.
Eksempler herpå  

 er dressing, popcorn, mango chutney, hamburger, peanuts og lasagne.
EF-domstolen har vurderet, at det må accepteres, at  

 varebetegnelserne »bearnaisesauce« og »hollandaisesauce« kan anvendes, selvom saucerne ikke er fremstillet  

 på basis af smør og æg16) . Det må accepteres, at bearnaisesauce  

 og hollandaisesauce kan være fremstillet på basis af plantefedt i  

 stedet for smør og eventuelt uden æg.
Tilsvarende vil  

 gælde for mayonnaise, der kan fremstilles med og uden æg og med  

 varierende indhold af olie.
2.2 Illustrationer Illustrationer på emballagen kan give indtryk af, at  

 den pågældende fødevare er fremstillet af bestemte  

 ingredienser, er fremstillet på en bestemt måde, eller at den har  

 en særlig oprindelse m.v.
Illustrationerne på emballagen  

 må, vurderet i sammenhæng med den øvrige mærkning og  

 markedsføring, ikke give et urigtigt indtryk af fødevarens  

 indhold, fremstillingsmåde m.v.
Hvis der i forbindelse med illustrationer på  

 emballagen er anført påskriften »Serveringsforslag« eller lignende,  

 vil dette normalt tale imod, at i llustrationerne er vildledende.
Det  

 vil i disse tilfælde bero på en konkret vurdering af den  

 øvrige mærkning og markedsføring af fødevaren, om  

 der er tale om vildledning.
 Se mere om angivelse af frugtillustrationer i afsnittet om  

 aroma.
2.3 Aroma Frugtillustrationer eller frugtnavne på emballagen,  

 vil som udgangspunkt være vildledende, hvis fødevaren  

 udelukkende indeholder aromaer som smagsstof eller aromaer samt en mindre del  

 frugtsaft eller frugtkød.
Frugtsmagen kan i sådanne  

 tilfælde fx beskrives som »med x-smag«.
Simple ekstrakter af fødevarer betragtes ikke  

 som aroma, men som en fødevareingrediens, hvilket betyder, at brugen  

 af frugtnavne og frugtillustrationer ikke er udelukket.
 Det er på den anden side ikke udelukket, at en  

 fødevare kan indeholde aromaer og samtidig være i  

 overensstemmelse med § 19, men det er en forudsætning, at frugtsaften,  

 frugtkødet eller simple ekstrakter heraf er en væsentlig  

 ingrediens i fødevaren.
 For visse konfektureprodukter, fx tyggegummi, kan det  

 imidlertid være så åbenlyst, at produktet ikke indeholder  

 saft eller kød af den frugt, der er illustreret på emballagen,  

 eller som lægger navn til produktet, at man ikke vil finde illustration  

 eller navn vildledende, selvom der ikke er frugtstykker eller frugtsaft i  

 produktet.
2.4 Oprindelse Mærkning, der kan give indtryk af en bestemt  

 oprindelse, ses ofte enten i forbindelse med illustrationer i form af  

 landkort, flag eller andre nationale kendetegn eller ved, at varebetegnelsen  

 indeholder navnet på en geografisk lokalitet.
Også den  

 øvrige mærkning, fx oplysning om den ansvarlige for  

 fødevaren, et logo eller et varemærke, kan imidlertid have samme  

 virkning.
Mærkningsbekendtgørelsen forudsætter, at  

 vildledning med hensyn til oprindelse efter omstændighederne kan  

 afværges, hvis det virkelige oprindelsessted angives17) . Som tidligere nævnt i kapitel 1 vil  

 der imidlertid i nogle tilfælde kunne være tale om en  

 overtrædelse af § 19, uanset at der på emballagen findes en  

 oplysning om fødevarens virkelige oprindelse.
For en række fødevarer anvendes der  

 varebetegnelser, der objektivt set kan antyde en bestemt oprindelse, men hvor  

 der alligevel ikke kan være tvivl om, at den geografiske betegnelse  

 ikke er en oplysning om fødevarens oprindelse.
Som eksempler kan  

 nævnes berliner, parisertoast, russisk salat, fransk nougat,  

 amerikaner-is, wienerbrød, franske kartofler, franskbrød,  

 spanske rundstykker og frankfurterpølser.
I disse tilfælde er  

 der sædvanligvis ikke krav om angivelse af oprindelse, da der er tale  

 om indarbejdede betegnelser.
I andre tilfælde end de indarbejdede betegnelser  

 må det vurderes, om oplysning om oprindelse er nødvendig for at  

 undgå vildledning af køber.
Det afgørende er, om  

 fødevaren præsenteres på en sådan måde, at  

 køber kan få en fejlagtig opfattelse af, at fødevaren  

 enten hidrører fra et bestemt land eller en bestemt geografisk  

 lokalitet eller er produceret på baggrund af en original opskrift  

 herfra.
I en række tilfælde kan præsentationen af  

 fødevaren som hidrørende fra en anden geografisk lokalitet end  

 den virkelige lokalitet være så massiv, at oplysning om  

 oprindelsen ikke er tilstrækkelig til at undgå, at køberen  

 vildledes.
I sådanne tilfælde foreligger der en  

 overtrædelse af § 19.
Det er vigtigt at være opmærksom på, at  

 mærkningen og markedsføringen er en helhed.
Det kan betyde, at  

 det samlede indtryk af mærkningen og markedsføringen  

 indebærer, at der foreligger en overtrædelse af § 19, selv om  

 dele heraf isoleret betragtet ikke kan anses for vildledende.
Fx kan det  

 samlede indtryk af en varebetegnelse, der indeholder navnet på en  

 geografisk lokalitet, sammenholdt med anvendelsen af nationale kendetegn  

 være vildledende, også selv om varebetegnelsen ellers ikke som  

 udgangspunkt må forstås som en oplysning om fødevarens  

 oprindelse.
Til illustration af dette kan nævnes, at det kan være  

 vildledende, hvis der på en pakke med fransk nougat er trykt franske  

 flag eller andre franske kendetegn, når fødevaren ikke er  

 fremstillet i Frankrig.
Dette kan også være tilfældet,  

 selvom emballagen er mærket med oplysning om det virkelige  

 oprindelsessted.
 I det omfang en geografisk betegnelse er beskyttet i  

 henhold til EUs forordning om beskyttelse af geografiske betegnelser og  

 oprindelsesbetegnelser for landbrugsprodukter og levnedsmidler 18) , vil vurderingen af, om  

 navnet på et geografisk område anvendes retmæssigt, skulle  

 foretages i henhold til forordningen og ikke i henhold til § 19.  

 Lammefjordsgulerødder, Shetland lam, Lübeck marcipan, Tyroler  

 bjergost og Bayonne skinke er eksempler på betegnelser, der er  

 beskyttet i henhold til forordningen19) .
Beskyttelsen i forordningen kan ikke udstrækkes til  

 at omfatte andre end de fødevarer, der er anført heri.
Ved  

 fødevarer, der ikke er omfattet af forordningen, vil det skulle  

 afgøres konkret, om der foreligger en overtrædelse af § 19. For  

 eksempel vil brug af betegnelsen Bayonne-bov skulle vurderes i forhold til §  

 19.
Som udgangspunkt er det ikke vildledende i sig selv, at en  

 fødevare markedsføres som fx »fremstillet i England« selvom  

 ingredienserne kommer fra et andet land.
Men hvis den samlede mærkning  

 og markedsføring af fødevaren imidlertid giver køberen  

 indtryk af, at ingredienserne kommer fra det samme sted som der, hvor  

 fødevaren er fremstillet eller forarbejdet, kan det være  

 vildledende.
Det vil i sidstnævnte tilfælde være en  

 skærpende omstændighed, som vil pege i retning af vildledning,  

 hvis der er tale om en fødevare, hvor det er af afgørende  

 betydning for kvaliteten af fødevaren, hvor ingredienserne kommer  

 fra.
Konkrete anprisninger 2.5 Natur, naturlig, fri for, uden, ikke tilsat og lignende Ved vurderingen af anprisningerne »natur «, »naturlig« og lignende vil  

 det bl.a. være relevant at se på, hvilken type fødevare,  

 der er tale om, samt hvilken fremstillingsmetode, der er anvendt.
 Hvis fx en enkelt ingrediens eller hele fødevaren  

 anprises som »naturlig«, skal ingrediensen eller fødevaren som  

 hovedregel opfylde kriteriet om, at denne fremstår, som den eksisterer  

 i naturen ved ingen eller kun minimal behandling.
Anprisninger som »uden kunstige  

 farver«, »naturlige  

 farvestoffer« og lignende er hidtil ikke vurderet  

 som vildledende, hvis de farvestoffer, som er anvendt i fødevaren, er  

 fremstillet ved en simpel fysisk proces ud fra et stof af vegetabilsk eller  

 animalsk oprindelse, og hvor den fysiske proces ikke har medført en  

 kemisk reaktion.
Der vil dog altid skulle foretages en konkret vurdering i  

 hver enkelt sag.
 For så vidt angår anprisninger som »uden«, »fri for«, »ikke tilsat«  

 m.v. henvises der i øvrigt til kapitel 1, afsnittet »§ 19 i  

 fødevareloven«, hvor § 19, stk. 2, er beskrevet.
2.6 Hjemmelavet, hjemmebagt, egen fremstilling og lignende Ved vurderingen af om anprisningen »hjemmelavet«, »hjemmebagt«, »egen fremstilling « eller  

 lignende kan anvendes uden at vildlede, kan det blandt andet indgå i  

 afvejningen, hvilken fremstillingsmetode, der er anvendt, herunder om der er  

 anvendt egne opskrifter, om fødevaren fremstilles fra grunden,  

 herunder om der anvendes råvarer eller halvfabrikata, hvor  

 fødevaren er fremstillet og solgt m.v.
Det forhold, at  

 fødevaren sælges et andet sted end der, hvor den er fremstillet,  

 kan ikke i sig selv begrunde, at anprisningen er vildledende.
2.7 Frisk, ny og lignende Anprisningerne »frisk«, »friskpresset«, »friskbagt«, »frisksmurt«, »ny« eller lignende er som udgangspunkt ikke forenelig med  

 en længere holdbarhedsperiode.
Vurderingen af anprisningen afhænger af, hvilken  

 fødevare der er tale om.
Således må det sædvanligvis  

 kræves, at fx brød, der anprises som frisk, sælges inden  

 for et døgn fra fremstillingen, hvorimod frugt vil kunne anprises som  

 frisk i flere dage efter plukningen.
Afgørende for om en  

 fødevare kan kaldes »frisk«, er som udgangspunkt, at fødevaren på  

 salgstidspunktet har bevaret sit friskhedspræg, og at fødevaren  

 er relativ ny.
Når det skal vurderes, om fødevaren har  

 bevaret sit friskhedspræg, kan der bl.a. ses på fødevarens  

 smag, lugt og udseende.
Endvidere kan det indgå i vurderingen, hvorvidt  

 der har været anvendt konserveringsmidler.
Som udgangspunkt vil  

 anvendelse af konserveringsmidler ikke bevirke nogen forlængelse af det  

 tidsrum, inden for hvilket det er muligt at anprise den  

 pågældende fødevare som frisk.
Det betyder, at en  

 fødevare, hvis holdbarhed er kunstig forlænget, som udgangspunkt  

 kun kan anprises som »frisk« i det tidsrum, hvor en tilsvarende fødevare  

 uden kunstigt forlænget holdbarhed, ville have bevaret sit  

 friskhedspræg.
 Ovenstående betragtninger gør sig ligeledes  

 gældende i de tilfælde, hvor det ikke er selve fødevaren,  

 der anprises som »frisk«, men tilberedningen, produktionen eller lignende.
 For så vidt angår æg er det i henhold  

 til handelsnormerne for æg fastsat, at æg i kvalitetsklasse A  

 alternativt kan betegnes »friske«, og at denne betegnelse ikke skal ændres i den periode,  

 hvor ægget må markedsføres d.v.s 21 dage efter  

 læggedagen20) .
2.8 Luksus og lignende En anprisning som »luksus« kan ofte være vanskelig at fastslå som  

 værende vildledende.
Afgørende vil være, om anprisningen i  

 det konkrete tilfælde kan verificeres, d.v.s. om der kan opstilles et  

 sammenligningsgrundlag.
Der er flere forhold som kan tages i betragtning,  

 herunder, om fødevaren adskiller sig positivt fra andre tilsvarende  

 fødevarer på markedet med hensyn til art, mængde af  

 bestemte ingredienser eller med hensyn til fremstillingsmetoden.
Der kan ikke  

 opstilles præcise kriterier for, hvad der skal til, før at en  

 fødevare kan betegnes som en luksusfødevare.
Hvis den anpriste  

 fødevare kvalitetsmæssigt er identisk med eller ringere end  

 tilsvarende fødevarer, der ikke anprises med luksus, eller der alene  

 er tale om uvæsentlige forskelle, peger det imidlertid i retning af, at  

 anprisningen kan være vildledende.
Ligeledes vil den pris, som varen sælges til, kunne  

 indgå i den samlede vurdering.
Hvis en fødevare, anprist som en  

 luksusfødevare, sælges meget dyrt, men er kvalitetsmæssigt  

 identisk med eller ringere end tilsvarende fødevarer, der ikke  

 anprises med luksus, eller er der alene tale om uvæsentlige forskelle,  

 kan det med henvisning til prisen yderligere tale for, at der foreligger  

 vildledning, idet køber må forventes at have ekstra høje  

 forventninger til fødevarens kvalitet.
Det omvendte er tilfældet  

 for en fødevare, som sælges meget billigt, idet køber,  

 uagtet at fødevaren er anprist som en luksusfødevare, her  

 antageligvis ikke vil have så høje forventninger til  

 fødevarens kvalitet henset til den meget lave pris.
Den lave pris vil  

 derfor være en omstændighed som kan tale imod, at der foreligger  

 vildledning.
Om der i konkrete tilfælde er tale om vildledning vil dog  

 stadig afhænge af, om den samlede mærkning og  

 markedsføring af fødevaren skønnes vildledende.
En fødevare kan sædvanligvis ikke anprises  

 som en luksusfødevare, blot fordi den opfylder en varestandard.
Er der  

 derimod i »marmelade, ekstra«  

fx anvendt frugt i meget større mængde end den  

 minimumsmængde som kræves efter standarden21) , vil en sådan fødevare efter  

 omstændighederne kunne anprises som en luksusfødevare.
2.9 Ægte, rigtig, traditionel, original, klassisk, ren og  

 lignende Anprisninger som »ægte«, »rigtig«, »traditionel«, »original«, »ren« og lignende  

 må kunne tages til indtægt efter deres ordlyd.
Anprises en  

 fødevare således som »ren rå  

 marcipan «, må man forvente, at der er tale  

 om en fødevare, som udelukkende er fremstillet af mandler, d.v.s. uden  

 abrikoskerner eller lignende (herudover indgår andre ingredienser som  

 fx sukker).
 Foreligger der en varestandard, hvor det kræves, at  

 fødevaren indeholder bestemte ingredienser for, at en bestemt  

 varebetegnelse kan anvendes, vil det som hovedregel være forbudt i  

 henhold til § 19, stk. 2, at anprise fx et saftprodukt som »rigtig saft«, da alle andre  

 saftprodukter på markedet skal opfylde den samme standard, og derfor er  

 lige så »rigtige «.
Er der ikke en varestandard for fødevaren, vil der  

 i visse tilfælde være mulighed for at producere fødevaren  

 med varierende ingredienser.
Se bemærkningerne vedrørende  

 bearnaisesauce, hollandaisesauce og mayonnaise under afsnittet  

 Varebetegnelse.
For sådanne fødevarer kan varebetegnelsen  

 kombineres med anprisninger som »ægte«, » traditionel« eller tilsvarende, hvis det kan  

 sandsynliggøres, at fødevaren er fremstillet efter en  

 traditionel opskrift.
Anvendes eksempelvis anprisningen »ægte« i forbindelse  

 med en generisk (arts-)betegnelse, må det normalt betragtes som  

 vildledende.
Dette skyldes, at anprisningen antyder, at der også findes  

 en fødevare, som ikke er ægte.
Som eksempel kan nævnes, at  

 betegnelsen »ægte peberrod« er vildledende, idet al peberrod som udgangspunkt  

 må betegnes som værende ægte, da det ellers ikke må  

 kaldes peberrod.
Anprisningerne »ægte«, »rigtig«, »traditionel« m.v. kan være kombineret med en anden  

 anprisning.
Eksempler herpå er »ægte  

 håndværk« eller »rigtig friskbagt«.
I den  

 forbindelse skal anprisningerne »ægte« og »rigtig« vurderes i sammenhæng med denne anden  

 anprisning.
Som udgangspunkt vil udtryk som »ægte«, »rigtig«, »traditionel« m.v.  

 forstærke indtrykket af den anprisning som udtrykket knytter sig til,  

 hvilket kan være et kriterium, der kan inddrages i vurderingen af, om  

 anprisningen er egnet til at vildlede.
2.10 Gammeldags Anprisningen »gammeldags« bør som udgangspunkt alene anvendes, hvis det  

 kan dokumenteres, at der er anvendt en gammel opskrift eller  

 fremstillingsmåde, der er helt eller delvist forladt i moderne  

 produktion.
 Det fremgår af  

 mælkeproduktbekendtgørelsen22) , at betegnelsen »gammeldags kærnemælk« må anvendes om kærnemælk, der  

 udelukkende er fremstillet ved en kærningsproces og består af de  

 naturlige mælkebestanddele, der lades tilbage efter mælkefedtets  

 udkærning.
2.11 Sund, sundhed og lignende På samme måde som ved anprisningen »luksus« kan det være  

 vanskeligt at fastslå anprisninger som »sund«, »sundhed« og lignende  

 som værende vildledende.
 Det kan være vildledende at anprise en enkelt  

 fødevare som sund eller sundhedsfremmende   set ud fra den  

 betragtning, at det ikke er en eller få fødevarer i kosten, som  

 er afgørende for, om en kost er sund eller ej, men derimod  

 sammensætningen af kosten.
 Endvidere kan anprisningerne let komme til at falde ind  

 under reglerne om forbud mod sundhedsanprisninger.
Kapitel 3 Eksempelsamling I dette kapitel er der opregnet eksempler på  

 tilfælde, der henholdsvis er fundet og ikke fundet vildledende.
Enkelte  

 eksempler, herunder person-, firma- og stednavne, er omskrevne.
3.1 Varebetegnelser Honningkager Vildledende at anvende varebetegnelsen »honningkage« om kage, der  

 ikke indeholdt honning.
Skaldyrs-mix Vildledende af anvende varebetegnelsen »skaldyrs-mix« om et produkt  

 bestående af 50 pct. rejer og 50 pct. imiteret surimi krabbekød  

 (fremstillet af hvid fisk). Direktoratet fandt, at »skaldyrs-mix« skal  

 bestå af en blanding af kød fra forskellige skaldyr, som fx  

 rejer, hummer, krabber m.v.
Smørbagte småkager Vildledende at anvende varebetegnelsen »smørbagte småkager«, da der ikke var anvendt smør ved  

 fremstillingen.
Gåseleverpølse Vildledende at anvende varebetegnelsen »gåseleverpølse«  

 om en fødevare, der indeholdt 1 pct. gåselever ud af et samlet  

 leverindhold på 40 pct., og hvor der var tegninger af to gæs  

 på emballagen.
Fiskefilet Vildledende at anvende varebetegnelsen »fiskefileter« om sejfileter,  

 der blev sønderdelte under en portioneringsproces og herefter formet i  

 tredimensionale forme, da det var direktoratets vurdering, at »filet« er en traditionel  

 betegnelse for en kødrig side af fisk, som er befriet for ben.  

 Direktoratet fandt desuden, at vildledningen blev forstærket af  

 afbildningen på emballagen, der viste, at produktet havde samme form  

 som panerede fileter af fladfisk.
Kalkun-bacon Ikke vildledende at anvende varebetegnelsen »kalkun-bacon«.
Ordet »kalkun« var fremhævet  

 med store bogstavsstørrelser på pakken, ligesom det var  

 fremhævet, at produktet var fremstillet af kalkunlår.  

 Direktoratet fandt derfor, at køberne ikke kunne være i tvivl  

 om, at der var tale om bacon, der var fremstillet af kalkunlår.  

 Produktet havde endvidere samme røgede smag som bacon, og der var  

 ingen regler som forhindrede, at betegnelsen »bacon« blev anvendt om et  

 fjerkræprodukt.
Valnøddebrød Vildledende at anvende varebetegnelsen »Valnøddebrød«  

 om produkt, som ikke indeholdt valnødder.
Valnødder var ikke  

 nævnt i ingredienslisten.
Isingfilet Vildledende at mærke isingfilet som »rødspættefilet«.
Marcipan Vildledende at bruge varebetegnelsen »marcipan«, da produktet kun  

 indeholdt 5 % mandler.
Overtræksmarcipan Vildledende at anvende varebetegnelsen »overtræksmarcipan« om  

 et produkt, der ikke indeholdt mandler.
Gulerodskage med ostecreme Vildledende at kalde et kageprodukt »gulerodskage med fin ostecreme«, da cremen ikke indeholdt ost.
Pizza med gorgonzola Vildledende at anvende varebetegnelsen »pizza med gorgonzola« i  

 menukortet, da der ikke var anvendt gorgonzola, men andre ostetyper.
3.2 Illustrationer Dansk pasta med sydlandsk landskab Ikke vildledende at anvende illustration af sydlandsk  

 landskab på pasta, idet der i umiddelbar nærhed af illustrationen  

 var skrevet »Dansk produceret ...« med en skrifttype, der var tilstrækkeligt  

 fremhævet til at opveje illustrationens symbolværdi.
Multifrugtetikette på marmelade Ikke vildledende at anvende multifrugtetikette på  

 marmelade indeholdende en enkelt af de på etiketten afbildede frugter.  

 Direktoratet fandt det som udgangspunkt isoleret set vildledende at afbilde  

 frugter på emballage, som ikke forefindes i den pågældende  

 vare.
Udgangspunktet blev imidlertid fraveget, da der på hver enkelt  

 emballage med utvetydig, klar, stor og tydelig mørk tekst på lys  

 baggrund var beskrevet midt på marmeladeetiketten, hvilken frugt der  

 var i marmeladen.
Illustrationen mistede derfor sin vildledende karakter set  

 i sammenhæng med teksten på emballagen.
Grøntsagsbillede på emballage Vildledende at afbilde grøntsager på »Wokmix«, da de  

 pågældende grøntsager ikke fandtes i fødevaren.
Illustration af hasselnød Vildledende at afbilde hasselnød på  

 kosttilskud, der ikke indeholdt hasselnød, men kokosnød.
3.3 Ingredienser, der erstattes af aroma eller olie Is-te med citronekstrakt udvundet af citronolie Ikke vildledende at markedsføre is-te med  

 illustrationer af citroner på emballagen under varebetegnelsen »Ice Tea med citron«, da  

 produktet indeholdt citronekstrakt fremstillet af koldpresset citronolie.
Ingrediensliste med angivelsen »ekstrakt af  

 kokosnødder« Vildledende at anføre i ingredienslisten, at  

 produktet indeholdt »ekstrakt af  

 kokosnødder«, når der i stedet var  

 anvendt syntetisk kokosaroma.
3.4 Oprindelse Pizza med italienske symboler Vildledende at anvende varebetegnelsen »Pizza Spinaci« sammen med  

 det italiensk klingende navn, Giovanni Massimo, og illustration af Colloseum  

 på en fødevare, der ikke var fremstillet i Italien.  

 Mærkningen var egnet til at give indtryk af, at produktet var  

 fremstillet i Italien.
Italiensk is Vildledende at anprise is fremstillet i Danmark som »italiensk is« kombineret med  

 navnet Roberto Sicciliana.
Mærkningen var egnet til at give indtryk af,  

 at produktet var fremstillet i Italien.
Dansk bacon fremstillet af importeret kød Vildledende at anvende anprisningen »dansk bacon« om bacon, der  

 var fremstillet af importeret svinekød, men som var forarbejdet i  

 Danmark.
Anprisningen »dansk« var egnet til at give køberen det indtryk, at  

 produktet var fremstillet fra svin, som var født, opvokset og slagtet  

 i Danmark.
Franske vafler Som udgangspunkt ikke vildledende at anvende  

 varebetegnelsen »franske vafler« om et produkt fremstillet i Danmark, da det blev anset  

 for at være en generisk varebetegnelse for produkter af den  

 pågældende type.
Udgangspunktet blev fraveget og  

 markedsføringen og mærkningen blev samlet set fundet  

 vildledende, da der var et billede af det franske flag, et foto af Triumfbuen  

 i Paris, og da der var anvendt de franske farver rød, hvid og  

 blå i reklamen for produktet.
Tysk kaffefløde med danske illustrationer Vildledende at anvende etiketter med danske motiver og  

 motivtekster fra danske seværdigheder sammen med den supplerende tekst  

»Det smukke Danmark«  

 på emballager med kaffefløde, der var fremstillet i  

 Tyskland.
Brød fra Katteby Vildledende at anvende etiketter med teksten »Katteby brød, Katteby Brødfabrik er en af  

 Danmarks sidste lokale brødfabrikker, og vi har i mere end hundrede  

 år bagt sundt brød af høj kvalitet«, da Katteby Brødfabrik var nedlagt, og  

 brødet var fremstillet af Hundebys Brødfabrik.
Kalkunbryst fra Frankrig Vildledende at anprise kalkunbryst som »dansk kalkun«, da kalkunen  

 var af fransk oprindelse.
Rio kaffe Vildledende at anvende varebetegnelsen »Rio Kaffe«, da den  

 pågældende kaffe ikke var fremstillet af brasilianske  

 kaffebønner, men af en blanding af bønner fra Vestafrika og  

 Indonesien.
Ompakket brød Vildledende at ompakke brød fra en  

 brødproducent i poser mærket med navnet på en anden  

 brødproducent.
Græske frikadeller Ikke vildledende at benytte varebetegnelsen »Græske  

 frikadeller« på forbrugerpakninger, der indeholdt  

 oksekødsfrikadeller med fetaost og tomat.
Fødevaredirektoratet  

 fandt, at det som udgangspunkt måtte antages, at forbrugeren vil  

 forvente, at produkter, hvor ordet »græsk« er anført i  

 varebetegnelsen, stammer fra Grækenland eller er produceret efter  

 original græsk opskrift, hvilket der ikke var fremlagt dokumentation  

 for.
Imidlertid fandt Fødevaredirektoratet efter en konkret vurdering  

 af emballagens tekst og udseende, at det samlede indtryk af emballagen ikke  

 gav indtryk af, at produktet var fremstillet i Grækenland.  

 Fødevaredirektoratet lagde i vurderingen vægt på, at  

 beskrivelsen af fremstillingsstedet var fremhævet i en gul tekstboks  

 på bagsiden af emballagen, at angivelsen af teksten »oksekød  

 krydret efter græske traditioner« var placeret umiddelbart efter  

 betegnelsen »græske frikadeller«, at det på forsiden af  

 emballagen tydeligt var beskrevet, at der var tale om »små  

 oksekødsfrikadeller med tomat og fetaost« - og at fetaost forbindes  

 med græsk madkultur og anvendes i traditionelle græske retter,  

 samt at angivelsen af fremstillingsvirksomhedens varemærke set i  

 sammenhæng med den øvrige mærkning af fødevaren  

 signalerede, at produktet ikke var fra Grækenland.
3.5 Natur, naturlig, fri for, uden, ikke tilsat og lignende Naturligt sødet læskedrikkoncentrat Vildledende at anvende anprisningen »naturligt sødet« om  

 et læskedrikkoncentrat, der var tilsat sukker (saccharose).  

 Fødevaredirektoratet fandt, at anprisningen »naturligt sødet« er  

 egnet til at give indtryk af, at fødevaren kun indeholder det sukker,  

 som er naturligt forekommende i det forarbejdede produkt.
Natur kyllingeunderlår Vildledende at mærke kyllingeunderlår med  

 anprisningen »natur«,  

 da kyllingeunderlårene var tilsat hydrolyseret planteprotein, hvilket  

 ikke blev anset som en naturlig bestanddel af kyllingeunderlår.
Uden konserveringsmiddel Vildledende at anføre »uden konserveringsmiddel«  

 på krydderfedt.
I henhold til Positivlisten23)  er det ikke tilladt at tilsætte  

 konserveringsmidler til denne type af fødevarer, og  

 Fødevaredirektoratet fandt, at køberne i den konkrete sag kunne  

 foranlediges til at tro, at andre lignende fødevarer var tilsat  

 konserveringsmidler.
Ikke tilsat farvestoffer Vildledende at anvende anprisningen »ikke tilsat farvestoffer«  

 på økologisk sojadrik.
I henhold til  

 økologiforordningen 24)  

  er det ikke tilladt at anvende farvestoffer i økologiske  

 sojadrikke, og Fødevaredirektoratet fandt, at køberne kunne  

 få den opfattelse, at farvestoffer anvendes i øvrige  

 økologiske sojadrikke.
Ikke tilsat konserveringsmiddel Ikke vildledende at anvende anprisningen »uden konserveringsmidler«  

 på økologisk sojadrik.
Drikken indeholdt ikke  

 konserveringsmiddel, men kunne lovligt have været tilsat  

 mælkesyre (E 270).
Leverpostej uden tilsætningsstoffer Vildledende at anføre »uden tilsætningsstoffer« på en leverpostej, hvori der var anvendt en  

 krydderiblanding indeholdende phosphater.
3.6 Hjemmelavet, hjemmebagt, egen fremstilling og lignende Landsretsdom - Hjemmelavet chokolade Ikke vildledende at anvende anprisningen »hjemmelavet« om  

 chokoladeprodukter, der blev solgt i 6 detailbutikker, som virksomheden  

 ejede, samt i Metro og Lekkerland.
Produktionen foregik centralt på  

 én fabrik.
Domstolen udtalte, at anvendelse af anprisningen »hjemmelavet« ikke kunne  

 begrænses til de tilfælde, hvor produktet er fremstillet i den  

 detailforretning, hvorfra det sælges.
Domstolen lagde desuden  

 vægt på produkternes originalitet, fremstillingsprocessen fra  

 råvare til færdigvare og fremstillingsmetoden, der i  

 væsentligt omfang skete i hånden og i øvrigt var  

 uændret gennem 50-60 år, ligesom markedsføring og salg var  

 foregået på samme måde i alle årene.
Egen fremstilling Ikke vildledende at anvende anprisningen »egen fremstilling« på  

 chokoladeprodukter.
Fødevaredirektoratet vægtede, at  

 virksomheden selv fremstillede chokoladen efter egne opskrifter, at salget af  

 chokoladeprodukterne skete fra virksomhedens egne detailudsalgssteder, og at  

 virksomheden havde fuld kontrol over produktet fra produktionens start,  

 indtil salget til kunderne fandt sted.
Slagtermesterens hjemmelavede kødboller Vildledende at sælge kødboller hos  

 slagterbutik som »slagtermesterens  

 hjemmelavede«.
Kødbollerne var leveret  

 færdiglavede fra en fabrik i Tyskland.
Fabrikken havde ingen anden  

 forbindelse til slagterbutikken, end at den af og til leverede  

 kødboller til butikken mod betaling.
Hjemmelavede forårsruller Vildledende at anprise forårsruller som  

 hjemmelavede, da forårsrullerne blev modtaget færdiglavede fra en  

 fabrik, og restauranten alene skulle opvarme dem inden servering.
3.7 Frisk, ny og lignende Friskmalet kaffe Vildledende at anvende anprisningen »friskmalet« om en kaffe, der  

 havde en holdbarhed på op til 1 år, idet køberen ville  

 forvente, at kaffen var malet kort tid før det endelige salg i  

 detailleddet.
Friskbrændt kaffe Vildledende at anvende anprisningen »friskbrændt« om en  

 kaffe, der havde en holdbarhed på flere måneder, idet  

 køberen ville forvente, at kaffen var brændt kort tid før  

 det endelige salg i detailleddet.
Frisk pasta Vildledende at anvende anprisningen »frisk« om pasta, der var  

 pakket i beskyttende atmosfære og derfor havde en forlænget  

 holdbarhed, og som blev solgt i hele den kunstigt forlængede  

 holdbarhedsperiode på 35 dage.
Køberen ville forvente, at  

 pastaen var fremstillet kort tid før det endelige salg i  

 detailleddet.
Friskbagt brød Ikke vildledende at anvende anprisningen »friskbagt« om et  

 brød, der udelukkende blev solgt den dag, hvor brødet var  

 bagt.
Friskkærnet smør Vildledende at anprise smør som »friskkærnet«,  

 når produktet havde en holdbarhed på 6 uger.
Friske rejer Vildledende at anvende anprisningen »fremstillet af friske rejer«  

 om rejer, der var fanget, kogt, pillet og indfrosset i Norge og herefter var  

 sendt til en dansk virksomhed, der tøede rejerne op og lagde dem i en  

 færdigpakning med lage.
Ved brug af anprisningen »frisk« måtte det  

 forventes, at rejerne var relativt nye, hvilket ikke var tilfældet.
Frisk revet gulerod Vildledende at anvende betegnelsen »frisk revet gulerod«, da der  

 var tale om en fødevare i lage, som havde en holdbarhed på 2½  

 måned.
Nyrøget makrel Vildledende at anprise makrel som »nyrøget«, da  

 anprisningen ansås for uforenelig med en holdbarhedsperiode på 4  

 uger.
Friskrevet parmesan Vildledende at kalde revet parmesanost »friskrevet«, da det havde en  

 holdbarhed på ca. 2 måneder.
3.8 Luksus og lignende Luksus ost Vildledende at anvende betegnelsen »luksus« om en ost.
En  

 høj fedtprocent i osten kunne ikke berettige til, at osten kunne  

 anprises som » luksus«  

 ost.
Luksustoast Vildledende at anprise toast indeholdende  

 solsikkefrø og skårne hvedekerner som »luksustoast«, da det ikke  

 kunne dokumenteres, hvad der var luksus i forhold til andre  

 toastvarianter.
Luksus salater Vildledende at anvende betegnelsen »luksus« på en  

 række salater, herunder skinkesalat, rejesalat, tunsalat m.v., da  

 virksomheden ikke kunne dokumentere, hvori det luksuriøse bestod.
Ren juice Vildledende at anvende ordet »ren« til at karakterisere  

 juiceprodukter, da alle juiceprodukter på markedet skulle opfylde samme  

 varestandard, og produktet var derfor ikke mere »rent« end andre.
3.9 Ægte, rigtig, traditionel, original og lignende Ægte håndværk Vildledende at anprise biksemad med »ægte håndværk«, da produktet hovedsageligt var fremstillet ved brug  

 af maskiner, ligesom anvendelsen af halvfabrikata udgjorde en stor del af  

 produktets hovedingredienser.
3.10 Gammeldags Gammeldags bolcher Vildledende at betegne bolcher som »gammeldags«.
Bolcherne  

 adskilte sig ikke fra virksomhedens andre typer af bolcher m.h.t.  

 sammensætning og produktionsmetode, og bolcherne var hverken  

 fremstillet efter gammel opskrift eller en tilvirkningsmåde, som er  

 helt eller delvist forladt i moderne produktion.
3.11 Sund, sundhed og lignende Stærk og »phytonorm« om urtekapsler Vildledende at anvende anprisningen »stærk«, da det ikke  

 kunne dokumenteres, at produktet var stærkere end tilsvarende  

 produkter.
Vildledende at anvende anprisningen »phytonorm«, da den var egnet  

 til at give indtryk af, at der eksisterer en form for kvalitetsnorm, hvilket  

 ikke er tilfældet.
Slankethe Vildledende at markedsføre the under  

 varebetegnelsen »slankethe«, da der ikke var dokumentation for, at theen havde  

 slankende effekt.
Snackprodukt med meget lidt fedt og meget lavt fedtindhold Vildledende at anvende anprisningerne »meget lidt fedt« og »meget lavt fedtindhold«  

 på snackprodukt, der indeholdt 22 g fedt pr. 100 g.
Kosttilskud Vildledende at oplyse, at produktet indeholdt den  

 essentielle fedtsyre Eicosantetraensyre, da denne ikke var i produktet.
3.12 Andre anprisninger Deklareret indhold af riboflavin i cornflakes Vildledende, at det faktiske indhold af riboflavin i  

 cornflakes var under 50 pct. af det deklarerede.
Ingredienser i brød Vildledende at ændre i ingredienslisten i  

 forbindelse med ompakning af brød, der var produceret af en anden  

 virksomhed.
Fødevare godkendt af fødevareregionen Vildledende at oplyse, at fødevare var godkendt til  

 salg af fødevareregionen, da der ikke fandtes en sådan  

 godkendelsesordning.
Fremdateret fremstillingstidspunkt Vildledende at fremdatere fremstillingstidspunktet for  

 hakket oksekød med 2 dage.
Fedtprocent i hakket kød Vildledende at anprise hakket flæskekød med  

»max. 18 % fedt«, da  

 analyser viste, at produktet indeholdt 22 % fedt.
Kåring af fiskeforretning Vildledende at anføre i en annonce, at  

 Fødevaredirektoratet havde deltaget i kåringen af en  

 fiskeforretning, som den forretning, der har de friskeste fisk i Danmark, da  

 Fødevaredirektoratet ikke havde deltaget i kåringen.
Fødevaredirektoratet, den 18. december  

 2002 Per H.
Kristiansen /Tereza Gabriel Bilag 1 Indholdsfortegnelse Indledning Kapitel 1 Forbudet mod vildledende markedsføring - 1.1 § 19 i fødevareloven - 1.2 Forholdet til andre fødevareregler m.v.
- 1.3 Forholdet til varemærkeretten - 1.4 Mærkning og markedsføring af fødevarer i andre  

 EU-lande Kapitel 2 Typer af vildledende oplysninger - 2.1 Varebetegnelse - 2.2 Illustrationer - 2.3 Aroma - 2.4 Oprindelse Konkrete anprisninger - 2.5 Natur, naturlig, fri for, uden, ikke tilsat og lignende - 2.6 Hjemmelavet, hjemmebagt, egen fremstilling og lignende - 2.7 Frisk, ny og lignende - 2.8 Luksus og lignende - 2.9 Ægte, rigtig, traditionel, original, klassisk, ren og  

 lignende - 2.10 Gammeldags - 2.11 Sund, sundhed og lignende Kapitel 3 Eksempelsamling - 3.1 Varebetegnelser - 3.2 Illustrationer - 3.3 Ingredienser, der erstattes af aroma eller olie - 3.4 Oprindelse - 3.5 Natur, naturlig, fri for, uden, ikke tilsat og lignende - 3.6 Hjemmelavet, hjemmebagt, egen fremstilling og lignende - 3.7 Frisk, ny og lignende - 3.8 Luksus og lignende - 3.9 Ægte, rigtig, traditionel, original og lignende - 3.10 Gammeldags - 3.11 Sund, sundhed og lignende - 3.12 Andre anprisninger 1)   

  Fødevaredirektoratets vejledning nr. 13 af 31. januar 2001.
 2)   § 19 i  

 fødevareloven samt §§14 og 15 i mærkningsbekendtgørelsen  

 er en implementering af dele af henholdsvis art. 2, art. 3 og art. 5 i  

 Europa-Parlamentets og Rådets direktiv 2000/13/EF af 20. marts 2000 om  

 indbyrdes tilnærmelse af medlemsstaternes lovgivning om mærkning  

 af og præsentationsmåder for levnedsmidler samt om reklame for  

 sådanne levnedsmidler, som ændret ved Kommissionens direktiv  

 2001/101/EF af 26. november 2001. Mærkningsreglerne uddybes i  

 »Vejledning om mærkning af levnedsmidler«, der er fra juni 1992.
 3)   Vejledning om  

 sundhedsanprisninger, juni 1993.
 4)   Positivlisten,  

 Fortegnelse over tilsætningsstoffer til fødevarer, august  

 2002.
 5)   Bekendtgørelse  

 nr. 54 af 27. januar 1987 om kakao-, chokolade- og vekaovarer.
 6)   Bekendtgørelse  

 nr. 54 af 27. januar 1987 om kakao-, chokolade- og vekaovarer.
 7)   Vejledning om  

 anprisningen light/let for levnedsmidler, december 1995.
 8)   Vejledning i brug af  

 anprisninger om lav forekomst af salmonella i fjerkræ, april 1996.
 9)   Vejledning i brug af  

 anprisningen »campylobacterfri«, november  

 1999.
10)   Dansk  

 Varefakta Nævns 11)   Bekendtgørelse  

 nr. 782 af 30. august 2001 af varemærkeloven.
 12)   Europa-Parlamentets og  

 Rådets direktiv 2000/13/EF af 20. marts 2000 om indbyrdes  

 tilnærmelse af medlemsstaternes lovgivning om mærkning af og  

 præsentationsmåder for levnedsmidler samt om reklame for  

 sådanne levnedsmidler, som ændret ved Kommissionens direktiv  

 2001/101/EF af 26. november 2001.
 13)   § 15 i  

 mærkningsbekendtgørelsen.
 14)   Kommissionens  

 beslutning af 28. oktober 1988 om udarbejdelse af en fortegnelse over de  

 produkter, der omhandles i artikel 3, stk. 1, andet afsnit, i Rådets  

 forordning (EØF) nr. 1898/87(88/566/EØF).
 15)   §§ 3 og 15.
 16)   Dom af 26. oktober  

 1995, sag C-51/94, Kommissionen mod Tyskland.
 17)   § 14.
 18)   Rådets  

 forordning (EØF) nr. 2081/92 af 14. juli 1992 om beskyttelse af  

 geografiske betegnelser og oprindelsesbetegnelser for landbrugsprodukter og  

 levnedsmidler.
 19)   Kommissionens  

 forordning nr. 1107/96 af 12. juni 1996 (med efterfølgende  

 ændringer) samt Kommissionens forordning nr. 2400/96 af 17. december  

 1996 (med efterfølgende ændringer) opregner, hvilke geografiske  

 betegnelser og oprindelsesbetegnelser, der indtil videre er beskyttet i  

 medfør af forordning nr. 2081/92.
 20)   Rådets  

 forordning 1907/90 om handelsnormer for æg af 26. juni 1990 med senere  

 ændringer.
21)   Bekendtgørelse  

 nr. 18 af 6. juni 1973 om marmelade og frugtgele m.v. med senere  

 ændringer.
Bekendtgørelsen vil blive ændret i 2003  

 på baggrund af Rådets direktiv 2001/113/EF af 20. december  

 2001.
 22)   § 45 i  

 bekendtgørelse nr. 902 af 29. november 1993, med efterfølgende  

 ændringer, om mælkeprodukter m.v. og margarine m.v.
 23)   Positivlisten,  

 Fortegnelse over tilsætningsstoffer til fødevarer, august  

 2002.
 24)   Rådets  

 forordning (EØF) Nr. 2092/91 af 24. juni 1991 om økologisk  

 produktionsmetode for landbrugsprodukter og om angivelse heraf på  

 landbrugsprodukter og levnedsmidler, senest ændret ved Kommissionens  

 forordning nr. 436/2001 af 2. marts 2001.
