Nr BSF 105 Forslag til folketingsbeslutning om styrkelse af virksomhedernes sociale  

 ansvar gennem skattefrihed for arbejdsgiverbetalte ydelser til  

 alkoholafvænning Fremsat af Sonja Albrink (CD) Peter Duetoft (CD) Vibeke Kiil (CD) den 3. februar 1998 Folketinget opfordrer regeringen til at fremsætte lovforslag, der styrker  

 virksomhedernes sociale ansvar ved at give medarbejdere skattefrihed for  

 alkoholafvænning betalt af arbejdsgiver.
Folketinget opfordrer samtidig regeringen til at udarbejde de  

 sundhedsfaglige og administrative kriterier for privat behandling af  

 alkoholmisbrug, således at der skabes et grundlag for at udarbejde en  

 positivliste over, hvilke private alkoholbehandlinger der vil give  

 skattefrihed for medarbejdere.
Positivlisten skal revideres en gang årligt.
 Folketinget opfordrer regeringen til at fremsætte lovforslaget inden den  

 1. januar 1999.
Bemærkninger til forslaget Hensigten er at fremme indsatsen mod alkoholmisbrug og styrke  

 virksomhedernes sociale ansvar.
Samtidig medfører forslaget en offentlig  

 besparelse og en forkortelse af ventelisterne på de offentlige tilbud.  

 Indsatsen mod alkoholmisbrug er klart underprioriteret i forhold til det  

 betragtelige samfundsmæssige problem, det udgør.
Ud fra en positivliste vil det være muligt at afgrænse, hvilke  

 behandlingsformer og hvilke institutioner der berettiger til skattefrihed for  

 medarbejdere.
Positivlisten skal udarbejdes ud fra sundhedsfaglige  

 principper.
Dermed skabes der et grundlag for en vurdering af, hvilke private  

 behandlingsformer der er bedst egnet til alkoholafvænning.
Ved at forbinde  

 sundhedsfaglige krav med et krav om rapportering af behandlingsresultater vil  

 det offentlige endvidere få et bedre middel til at vurdere den samlede  

 indsats mod alkoholmisbrug i samfundet.
De virksomheder, der overvejer at  

 tilbyde deres medarbejdere afvænning, vil samtidig blive bedre i stand til at  

 vælge den behandlingsform eller institution, der passer til den person, der  

 skal i behandling, og som kan forventes at give det bedst mulige resultat.
Sundhedsministeriets rapport fra januar 1997 om de samfundsøkonomiske  

 konsekvenser af alkoholmisbrug giver et tydeligt billede af den  

 samfundsbelastning, som alkoholmisbrug medfører.
Rapporten anslår  

 omkostningerne til mellem 9,2 og 12,1 mia. kr. om året.
Staten uddeler hvert  

 år mellem 35 og 40 mio. kr. til forebyggelse af alkoholmisbrug ud over de  

 betydelige summer, der anvendes i amter og kommuner.
Dertil kommer offentlige  

 udgifter til behandling af alkoholisme og skader opstået i forbindelse med  

 alkoholmisbrug samt sociale indkomstoverførsler til personer, der er blevet  

 uarbejdsdygtige af alkoholmisbrug.
Endelig er der betydelige menneskelige  

 omkostninger forbundet med enten at være misbruger af alkohol eller at have  

 en alkoholiker i familie eller omgangskreds.
I henhold til de gældende regler skal en medarbejder betale skat af  

 sundhedsydelser i forbindelse med alkoholafvænning betalt af arbejdsgiveren,  

 som det senest blev fastslået i højesteretsdom af 13. januar 1998. Det kan  

 betyde, at en medarbejder siger nej til et tilbud på trods af ventelister i  

 det offentlige system.
Derved må medarbejderen for det første vente længere  

 på behandling, hvilket kan medføre uarbejdsdygtighed med risiko for fyring.  

 For det andet kan medarbejderens afslag på tilbud betalt af arbejdsgiveren  

 betyde, at behandling slet ikke bliver foretaget, med tilsvarende risiko for  

 fyring og måske udstødelse fra arbejdsmarkedet.
Denne situation er i konflikt med ønsket om større socialt ansvar i  

 virksomhederne.
Skattesystemet straffer et arbejdsgiverinitiativ ved at  

 pålægge medarbejderen en skat, som vedkommende måske ikke har råd til at  

 betale.
Visse behandlingsformer kan koste over 50.000 kr.
Indsatsen mod alkoholmisbrug er en naturlig social opgave for  

 virksomhederne, fordi misbrugeren har størst mulighed for at opnå afvænning  

 med kollegial støtte.
I den offentlige sektors forebyggelse af alkoholmisbrug  

 er det blevet erkendt, at netop indsatsen på arbejdspladserne er af  

 allerstørste betydning.
Forslagsstillerne mener ikke, der er tale om, at en virksomhed løfter et  

 socialt ansvar i de situationer, hvor medarbejdere presses af arbejdsgivere  

 til selv at indlede behandling for egen regning.
Derfor foreslås der ikke  

 fradrag for en medarbejders egenbetaling af alkoholafvænning.
Forslaget er  

 afgrænset til alene at omfatte skattefrihed ved arbejdsgiverbetalt  

 alkoholafvænning.
Skriftlig fremsættelse Sonja Albrink (CD):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om styrkelse af virksomhedernes  

 sociale ansvar gennem skattefrihed for arbejdsgiverbetalte ydelser til  

 alkoholafvænning.
(Beslutningsforslag nr.
B 105).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
