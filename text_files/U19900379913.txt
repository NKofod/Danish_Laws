En virksomhedsledelse havde i 1987 aftalt med arbejdstagerne, at der  

 senest 1/3-1989 var indført en bonusaftale.
Efter adskillige forhandlinger  

 var der ikke opnået enighed mellem parterne om en bonusaftale den 6/3- 1989,  

 hvorefter virksomheden fandt sig løst fra sit tilsagn om at indføre  

 bonusaftale.
Efter yderligere forhandlinger meddelte virksomheden den  

 14/4-1989 arbejdstagerne, at man ikke for tiden ønskede at indføre  

 bonusordninger.
På et fællesmøde den 29/6-1989 tilbagekaldte virksomheden  

 meddelelsen af 14/4-1989, men tog ikke initiativ til nye forhandlinger.
Arbejdsretten fandt, at virksomheden ved sin meddelelse af 14/4-1989  

 havde begået brud på aftalen om at indføre bonusaftale, og at der ikke forelå  

 formildende omstændigheder i betragtning af, at virksomheden ikke tog  

 initiativ til nye forhandlinger om indførelse af bonusaftale efter  

 fællesmødet, eller efter at sagen den 8/1-1990 var indbragt for  

 Arbejdsretten.
Virksomheden idømt en bod på 400.000 kr.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Industriens Arbejdsgivere for Viggo Borch A/S for Arbejdsretten for  

 overenskomstbrud.
 PARTERNES PÅSTANDE:
 Klagerne har påstået indklagede tilpligtet at overholde gældende  

 overenskomst, herunder at indføre en bonusaftale, og tilpligtet for brud på  

 gældende overenskomst til Specialarbejderforbundet i Danmark at betale en  

 efter rettens skøn fastsat bod.
 Indklagede har påstået frifindelse, men har erkendt at være forpligtet til  

 at overholde overenskomsten.
 SAGSFREMSTILLING:
 Den 30. juni 1987 blev der i den indklagede virksomhed underskrevet  

 følgende hensigtserklæring:
»Vedrørende: Bonusaftale Det er aftalt, at Direktionen og Tillidsmænd i den kommende periode  

 seriøst undersøger og vurderer muligheden for at etablere en bonusordning for  

 alle timelønnede medarbejdere i Viggo Borch koncernen.
Aftalen vil formentlig bygge på en form for produktivitet - d.v.s. på  

 basis af gennemløbet af tonnage i relation til antal ansatte.« Under et møde i juli eller begyndelsen af august 1987 vedrørende fornyelse  

 af overenskomsten blev der for perioden 1. marts 1987 til 1. marts 1991  

 opnået enighed om en række ændringer af den gældende overenskomst.
Det  

 fremgår af mødereferatet, at betalingssatserne kunne genforhandles pr. 1.  

 marts 1989. Referatet slutter således:
 »Det er aftalt, at der i den kommende periode, og senest 1. marts  

 1989 er indført en bonusaftale mellem overenskomstens parter.
 Der tilbagestår herefter ikke yderligere krav fra nogle af parterne.
Det af Lager og Handelsarbejdernes Forbund og Specialarbejderforbundet i  

 Danmark fremsendte 1. strejkevarsel, tilbagekaldes hermed.« Bonusspørgsmålene blev herefter drøftet på møder den 31. august og 12.  

 oktober 1987, 6. januar, 16. februar, 31. oktober og 6. december 1988, 6.  

 marts og 7. april 1989. På arbejdstagerside deltog konsulent i  

 Specialarbejderforbundet i Danmark Poul Mandrup, bortset fra mødet den 6.  

 december 1988. I møderne den 6. marts og 7. april 1989 deltog på  

 arbejdsgiverside Ole Storm Jeppesen, der er konsulent i Industrifagenes  

 Arbejdsgiverforening, som virksomheden var blevet medlem af pr. 1. april  

 1988.
På mødet den 6. marts 1989 blev der givet udtryk for meningsforskelle med  

 hensyn til forhandlingernes grundlag.
Arbejdsgiverne mente, at de oprindelige  

 bonusforhandlinger var forbi, da der ikke havde kunnet opnås enighed mellem  

 parterne.
Selskabet følte sig herved løst fra sit oprindelige tilsagn, idet  

 man samtidig havde opfyldt sine løfter om en seriøs undersøgelse og  

 forhandling.
Arbejdstagerne protesterede mod denne udformning af  

 problemstillingen, idet man mente, at hvis et bonussystem ikke skulle blive  

 indført, burde det erstattes af en anden ydelse.
Der blev på mødet den 7. april 1989 forelagt et udkast til en model for  

 bonusordning, og der var enighed om, at dette formentlig ville kunne anvendes  

 under den nuværende struktur.
Selskabet gav imidlertid udtryk for, at  

 udsigten til mulige forestående strukturændringer gjorde virksomhedens  

 overvejelser vanskelige og tunge.
Fagforeningsrepræsentanterne anså denne  

 holdning for at være obstruktion mod forhandlingerne.
Den 10. april 1989 besluttede virksomhedens ledelse, at man ikke ønskede  

 at indføre bonusordninger på dette tidspunkt.
Lager og Handelsarbejdernes  

 Forbund fik meddelelse herom ved brev af 14. april 1989.
Klagerne fremførte herefter sin påstand om overenskomstbrud.
I den  

 anledning blev der holdt fællesmøde den 29. juni 1989, og referatet herfra  

 slutter således:
»Fra virksomhedens side tilbagekaldte man under fællesmødet skrivelse  

 af 14. april 1989 og tilbød forhandling om opfyldelse af  

 overenskomstprotokollatet i den efter fællesmødets afholdelse kommende uge  

 (3.-7. juli), hvilket man afviste fra arbejdstagerside.« Den 8. januar 1990 blev der indgivet klageskrift til Arbejdsretten.
 FORKLARINGER:
Frank Kieffer har bl.a. forklaret, at han siden 1977 har deltaget for  

 Lager- og Handelsarbejdernes Forbund i forhandlinger med Viggo Borch A/S.
I  

 1987 var forhandlingerne gået i hårdknude, navnlig fordi der var uenighed om  

 lønnen.
Tillidsmændene forhandlede sideløbende med arbejdsgiveren, og dette  

 resulterede i hensigtserklæringen af 30. juni 1987. Forbundet accepterede  

 lønningerne, fordi de blev suppleret med et løfte om bonus.
Vidnet kan ikke  

 huske, om hensigtserklæringen var fremme under forbundets forhandlinger,  

 eller om det blev diskuteret, om det var samme formulering, der kom i  

 mødereferatet om overenskomsten.
De efterfølgende møder handlede i vidt  

 omfang om tekniske ting, og efter at Ole Storm Jeppesen var kommet med, blev  

 man enige om at bruge Industrifagenes Arbejdsgiverforenings model for  

 bonusordning.
Den 7. april 1989 manglede man kun at sætte bonusbeløbene ind i  

 aftaleudkastet.
Ole Storm Jeppesen oplyste, at ordningen ville give de  

 ansatte ca. 375.000 kr., og at det var normalt med en effektivitetsforøgelse  

 på ca. 10 %, når en bonusordning blev indført.
På mødet slog direktør Søren  

 Hansen imidlertid helt bak.
Han henviste til ændringer i virksomhedens  

 struktur, men så vidt vidnet ved, er der ikke sket afgørende ændringer.
Vidnet havde ferie umiddelbart efter fællesmødet, og det var derfor, han  

 afviste at forhandle i ugen 3.-7. juli.
Forbundet afviste ikke forhandlinger  

 i almindelighed, men der kom aldrig senere noget initiativ fra  

 arbejdsgiveren, heller ikke efter at der var klaget til Arbejdsretten.
Søren Hansen har bl.a. forklaret, at han er økonomidirektør hos Viggo  

 Borch A/S og siden 1985 har forhandlet overenskomster for selskabet.
Der blev  

 i 1987 stillet alt for store lønkrav, og vidnet fik den opfattelse, at  

 tillidsmændene var interesseret i en bonusordning.
Forholdet skulle  

 undersøges nærmere, og derfor blev hensigtserklæringen underskrevet.
To dage  

 senere forhandlede man igen med forbundet, og Frank Kieffer forlangte, at  

 hensigtserklæringen kom ind i overenskomsten.
Vidnet havde tillid til Frank  

 Kieffer og troede ham derfor, da han forsikrede, at virksomheden ikke blev  

 snydt ved, at overenskomsten blev formuleret lidt anderledes end  

 hensigtserklæringen, og at konsekvenserne af mislykkede bonusforhandlinger  

 blot ville være, at lønkravene den 1. marts 1989 blev så meget større.
Hvis  

 vidnet ikke havde stolet på Frank Kieffer, kunne han have kontaktet firmaets  

 advokat.
Udgangspunktet var, at effektivitetsforøgelsen skulle deles mellem  

 virksomheden og de ansatte.
Den 1. januar 1988 troede vidnet på, at bonusordningen kunne træde i kraft  

 det følgende efterår.
Først da Ole Storm Jeppesen kom ind i forhandlingerne,  

 blev vidnet klar over, hvor meget bonusordningen ville koste.
Det var helt  

 urealistiske tal.
Selskabet blev et led i Danisco-koncernen, og der var i foråret 1989  

 overvejelser om afhændelse.
Det var baggrunden for udtalelserne om  

 strukturændringer.
Ved fællesmødet blev vidnet belært om nogle juridiske finesser, og for at  

 få en afslutning på sagen tilbagekaldte man afvisningsbrevet og tilbød at  

 genoptage forhandling.
Han ved ikke, hvad der lå i, at Frank Kieffer afviste  

 forhandlinger.
Hverken fra virksomhedens eller de ansattes side er der efter  

 fællesmødet taget initiativ til forhandlinger.
 Virksomheden er i dag under en fællesoverenskomst og skal forhandle  

 bonusordninger.
 PARTERNES ARGUMENTER:
Til støtte for påstanden har klagerne anført, at indklagede må have  

 bevisbyrden for, at overenskomstens bonusbestemmelse ikke skal forstås efter  

 sin ordlyd.
Denne bevisbyrde er ikke opfyldt, og arbejdsgiverens forpligtelse  

 kan ikke være begrænset til hensigtserklæringen, der er erstattet af den  

 senere overenskomstbestemmelse.
 Indtil april 1989 har virksomheden da også forsøgt at overholde aftalen.
Efter fællesmødet har arbejdsgiverne derimod ikke taget initiativ til at  

 genoptage forhandlingerne, selv om man havde accepteret det.
Sådant initiativ  

 er end ikke taget, efter at sagen er indbragt for Arbejdsretten.
 Der er tale om et alvorligt overenskomstbrud, hvor store beløb står på  

 spil.
De indklagede har heroverfor anført, at virksomheden ikke har begået  

 overenskomstbrud.
Hensigtserklæringen er det afgørende fortolkningsbidrag til  

 overenskomsten, der efter sin tilblivelse ikke kan give selskabet større  

 forpligtelser end erklæringen.
Det er da også på dette grundlag, der blev  

 forhandlet i 1987-89, og brevet af 14. april 1989 er ikke en fragåelse af  

 hensigtserklæringen, blot en konstatering af, at undersøgelserne og  

 vurderingerne havde ført til, at bonusordning ikke kunne gennemføres.
Der er ikke ved fællesmødet nogen erkendelse af overenskomstbrud.
Efter  

 mødet var der lige så stor anledning for de ansatte til at få forhandlingerne  

 genoptaget.
Virksomheden har ikke nægtet at forhandle, tværtimod.
 Hvis bod skulle pålægges, måtte det være formildende, at indklagede har  

 tilbudt at forhandle.
 RETTENS PRÆMISSER OG KONKLUSION:
 Således som overenskomstreferatet er formuleret, indeholder det en  

 forpligtelse for indklagede til at tilbyde de ansatte en bonusordning, og  

 denne forpligtelse afsvækkes ikke ved den tidligere underskrevne  

 hensigtserklæring.
 Forhandlinger om bonusordning er foregået, indtil virksomheden den 10.  

 april 1989 besluttede ikke at ville indføre en sådan ordning.
 Ved denne afvisning har virksomheden brudt overenskomsten.
Den omstændighed, at virksomheden ved fællesmødet tilbyder at genoptage  

 forhandlingerne, kunne være betragtet som en formildende omstændighed, hvis  

 man faktisk havde taget initiativ til nye forhandlinger.
Formuleringen af  

 fællesmødereferatet kan imidlertid give anledning til tvivl, om de ansatte  

 ønsker videre forhandlinger.
Da virksomheden heller ikke efter at være  

 indklaget for Arbejdsretten med påstand om indførelse af en bonusaftale tager  

 noget initiativ til forhandlinger, findes der ikke i sagen at være  

 formildende omstændigheder.
 Klagernes påstande tages derfor til følge, således at boden fastsættes til  

 400.000 kr.
 T h i k e n d e s f o r r e t :
 Indklagede, Viggo Borch A/S, tilpligtes for brud på gældende overenskomst  

 at betale en bod på 400.000 kr. til Specialarbejderforbundet i Danmark.
 I sagsomkostninger skal de indklagede betale 2.000 kr. til Arbejdsretten.
 (* 1) Henvisninger: K 88.300.
