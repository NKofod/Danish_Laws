Skriftlig fremsættelse (28. april  

 2000) By- og boligministeren (Jytte Andersen) :
 Herved tillader jeg mig for Folketinget at  

 fremsætte:
Forslag til lov om ændring af lov om almene  

 boliger samt støttede private andelsboliger m.v.  

 (Tilbagekøbsklausuler) (Lovforslag nr.
L 286).
Hensigten med lovforslaget er at give  

 kommunalbestyrelserne og boligorganisationernes øverste myndighed  

 mulighed for at indgå aftaler om frikøb af ejendomme,  

 hvorpå der er tinglyst tilbagekøbsklausuler, således at  

 det sikres, at de berørte boligafdelinger fortsat kan bidrage til  

 løsning af de boligsociale problemer i kommunerne.
Der vil tillige  

 være mulighed for, at ejere af almene selvejende ældreboliger,  

 selvejende ungdoms- og ældreboliger samt lette kollektivboliger m.v.,  

 kan indgå aftale om frikøb.
 Forslaget indebærer endvidere, at der for fremtiden  

 ikke er mulighed for, at ejere af alment byggeri kan erhverve ejendomme eller  

 opføre byggeri på ejendomme, hvorpå der er tinglyst  

 tilbagekøbsklausul, ligesom det heller ikke vil være muligt at  

 omdanne sådanne ejendomme til almene ejendomme.
 Baggrunden for, at lovforslaget fremsættes nu, er,  

 at der den 22. marts 2000 er indgået en betinget aftale mellem  

 Københavns Kommune og Boligselskabernes Landsforening  

 vedrørende tilbagekøb af samtlige almene boligejendomme i  

 Københavns Kommune senest inden udgangen af 2001.
De gældende regler indeholder ikke bestemmelser om  

 frikøb.
En af forudsætningerne for gennemførelse af denne  

 aftale er derfor, at der tilvejebringes et lovgrundlag, der giver mulighed  

 for, at kommunalbestyrelsen kan yde tilskud til de almene  

 boligafdelinger, at boligorganisationen kan bidrage økonomisk  

 til frikøb, at de enkelte afdelinger kan optage  

 rentetilpasningslån, at kommunalbestyrelsen kan stille garanti  

 for lånene, at Landsbyggefonden kan yde en nærmere angivet  

 støtte i form af lån til boligorganisationerne, at  

 boligorganisationerne får adgang til at tilbagebetale disse lån,  

 samt  at staten yder et tidsbegrænset lån til  

 Landsbyggefonden i nødvendigt omfang.
Statens engagement  

 begrænser sig derved til at frembringe de fornødne instrumenter,  

 der gør denne og lignende aftaler mulige.
Det er et centralt element i lovforslaget, at  

 frikøbsaftaler skal finansieres af sektoren selv dels via aktivering  

 af boligorganisationernes egenkapital og dels gennem lejeforhøjelse  

 som følge af de optagne realkreditlån.
For at sikre et rimeligt  

 lejeniveau foreslås det, at lejestigningerne kan begrænses via  

 lån fra Landsbyggefonden.
Forslaget indeholder mulighed for, at staten  

 kan yde lån til Landsbyggefonden, hvis fonden ikke råder over de  

 nødvendige midler til at yde de forudsatte lån til  

 boligorganisationerne.
Lovforslaget har isoleret set ikke økonomiske  

 konsekvenser for stat eller kommuner.
Statslån til Landsbyggefonden vil  

 således blive forrentet med den rente, som staten selv betaler ved  

 låneoptagelse, og udlånet er dermed udgiftsmæssigt neutralt  

 for staten.
Med nogen usikkerhed skønnes den indgåede  

 frikøbsaftale mellem den almene sektor og Københavns Kommune at  

 indebære et samlet behov for statslån efter 2001 på i  

 størrelsesordenen 300 mill. kr., heraf maksimalt 60 mill. kr. til  

 særligt driftsbidrag til problemramte afdelinger.
Aftalen vil  

 indebære lejestigninger i det almene byggeri og deraf følgende  

 merudgifter til individuel boligstøtte, der fra år 2004  

 skønnes til 25 mill. kr. årligt.
Lovforslagets  

 kommunaløkonomiske konsekvenser skal forhandles med de kommunale  

 parter.
Lovforslaget vurderes ikke at have  

 nævneværdige administrative konsekvenser for det offentlige.  

 Lovforslaget vurderes endvidere ikke at have erhvervsmæssige eller  

 miljømæssige konsekvenser, ligesom forslaget ikke har  

 administrative konsekvenser for borgerne.
Det er vurderingen, at lovforslaget  

 ikke indeholder anmeldelsespligtig statsstøtte eller andre EU-retlige  

 aspekter.
Det foreslås, at lovforslaget træder i kraft den 1.  

 juli 2000.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
