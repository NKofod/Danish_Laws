 Hovedaftalen mellem DA og LO afskærer fagforbund fra at konflikte på  

 krav om eksklusivaftale.
66 virksomheder udmeldte sig efter 1/3-91 af arbejdsgiverforeningen D  

 og indmeldte sig i arbejdsgiverforeningen V.
V og SiD indgik herefter aftale  

 om, at foreninger og enkeltvirksomheder, som ved deres optagelse i V var  

 omfattet af en overenskomst med SiD, uden særlig opsigelse ville være  

 omfattet af overenskomsten mellem V og SiD, der ikke indeholder  

 eksklusivbestemmelser, fra tidspunktet for optagelsen.
Dog skulle  

 organisationerne optage forhandlinger om, hvorledes eventuelle  

 særbestemmelser skulle udformes, for ikke at forrykke de bestående  

 overenskomstforhold som helhed.
Parterne blev senere uenige om rækkevidden af  

 denne aftale, og dens nærmere fortolkning blev genstand for en faglig  

 voldgiftsbehandling.
Opmandskendelsen fastslog, at aftalen skulle forstås således, at  

 parterne ved optagelse af nye medlemmer i V skulle optage forhandlinger  

 omfattende også eventuelle eksklusivbestemmelser.
Da forhandlingerne i  

 forbindelse med de 66 virksomheders indmeldelse i V ikke førte til noget  

 resultat, varslede SiD konflikt over for V den 10/11-92. V blev ekskluderet  

 af DA 1/4-93. Arbejdsretten kendte konfliktvarslet ulovligt, idet der  

 henvistes til, at eksklusionen ikke fritog V for Hovedaftalen mellem DA og  

 LO, og at SiD derfor var afskåret fra at iværksætte konflikt for at opnå  

 eksklusivbestemmelse.
 Under denne sag har Dansk Arbejdsgiverforening for Vognmandsfagets  

 Arbejdsgiverforening indklaget Landsorganisationen i Danmark for  

 Specialarbejderforbundet i Danmark for Arbejdsretten og påstået indklagede  

 tilpligtet at anerkende, at de til klagerne fremsendte 66 strejkevarsler af  

 10. november 1992 er ulovlige.
 Indklagede har påstået frifindelse.
 Sagen blev den 17. november 1992 behandlet på et fællesmøde, hvorfra der  

 foreligger følgende referat:
 »Ved et fællesmøde d.d. i Dansk Arbejdsgiverforening drøftedes  

 lovligheden af 1. strejkevarsler fremsendt af SID omfattende en række  

 medlemsvirksomheder under Vognmandsfagets Arbejdsgiverforening.
 Anledningen til 1. strejkevarslerne var, at der ikke var opnået enighed  

 under tilpasningsforhandlinger i forbindelse med de pågældende virksomheders  

 indmeldelse i Vognmandsfagets Arbejdsgiverforening.
 Fra arbejdsgiverside blev det anført, at de pågældende virksomheder er  

 omfattet af en kollektiv overenskomst, hvorfor fredspligten fortsat består,  

 således som også tilkendegivet i DA's protestskrivelse af 12. november 1992.
 Fra arbejdstagerside bestred man denne opfattelse og tilkendegav, at  

 manglende enighed under tilpasningsforhandlinger i henhold til  

 overenskomstens bestemmelser herom i givet fald kunne give grundlag for en  

 lovlig interessekonflikt.
Der var enighed om, at lovligheden af de fremsendte strejkevarsler skal  

 prøves ved Arbejdsretten snarest muligt.
Der var endvidere enighed om, at  

 såfremt der fra arbejdstagerside måtte blive fremsendt 2. strejkevarsler, vil  

 eventuel konflikt - uanset hvilket tidspunkt for iværksættelse som måtte  

 blive angivet i 2. strejkevarslerne - tidligst kunne iværksættes på 3. dagen  

 efter Arbejdsrettens afsigelse af dom i sagen.« Sagens baggrund er, at de berørte 66 virksomheder efter den 1. marts 1991  

 udmeldte sig af Arbejdsgiverorganisationen Danske Vognmænd og indmeldte sig i  

 Vognmandsfagets Arbejdsgiverforening, og at der under de i forbindelse hermed  

 gennemførte forhandlinger om udformningen af eventuelle særbestemmelser ikke  

 har kunnet opnås enighed mellem Vognmandsfagets Arbejdsgiverforening og  

 Specialarbejderforbundet i Danmark.
 Vognmandsfagets Arbejdsgiverforening og Specialarbejderforbundet i Danmark  

 underskrev den 30. januar 1991 følgende protokollat vedrørende nyoptagne  

 virksomheders overenskomstdækning:
 »Ved et møde d.d. mellem nedennævnte parter behandledes SiD's  

 skrivelse af 16. januar 1991 og VA's svar af 21. januar 1991 vedrørende  

 overenskomstdækning for medlemmer af Vognmandsfagets Arbejdsgiverforening.  

 Parterne enedes om overenskomstperioden ud at fortsætte den hidtidige praksis  

 gående ud på, at vognmandsvirksomheder, der indmelder sig i Vognmandsfagets  

 Arbejdsgiverforening i en overenskomstperiode, og som ved indmeldelsen er  

 omfattet af en kollektiv overenskomst, forbliver omfattet af denne  

 overenskomst indtil overenskomstens udløb.
 Fra den nye overenskomstperiodes begyndelse omfattes medlemsvirksomhederne  

 af VA's overenskomster.
 Medlemsvirksomheder, der er indmeldt i VA efter den 1. marts 1987, og som  

 ved indmeldelsen var omfattet af en kollektiv overenskomst, forbliver derfor  

 omfattet af denne indtil 28. februar 1991, hvorefter de bliver omfattet af  

 VA's overenskomster fra den 1. marts 1991.
 Endvidere enedes parterne om med virkning fra 1. marts 1991 at optage  

 følgende bestemmelse i overenskomsten:
Nyoptagne virksomheder Stk. 1. Foreninger og enkeltvirksomheder, som ved deres optagelse i  

 Vognmandsfagets Arbejdsgiverforening er omfattet af overenskomst med  

 Specialarbejderforbundet i Danmark, hvad enten overenskomsten er en kollektiv  

 overenskomst, særoverenskomst eller en lokalaftale, omfattes uden særlig  

 opsigelse af en sådan overenskomst af nærværende overenskomst fra tidspunktet  

 for optagelsen, dog således, at organisationerne optager forhandlinger om,  

 hvorledes eventuelle særbestemmelser og/eller lokalaftaler skal udformes for  

 ikke at forrykke de bestående overenskomstforhold som helhed.
Sådanne  

 forhandlinger optages snarest muligt efter optagelsen på VA's foranledning.
Stk. 2. Foreninger og enkeltvirksomheder, som ved deres optagelse i  

 Vognmandsfagets Arbejdsgiverforening ingen overenskomst, kollektiv  

 overenskomst, særoverenskomst eller lokalaftale har med  

 Specialarbejderforbundet i Danmark omfattes af nærværende overenskomst fra  

 optagelsestidspunktet.« Protokollatet af 30. januar 1991 er med virkning fra den 1. marts 1991  

 optaget i overenskomstens § 14.
 Rækkevidden af protokollatet af 30. januar 1991 er blevet afgjort ved  

 opmandskendelse af 15. november 1991. Specialarbejderforbundet i Danmark  

 nedlagde som klager for voldgiftsretten følgende påstand:
 Indklagede, Vognmandsfagets Arbejdsgiverforening, tilpligtes at anerkende,  

 at organisationerne skal optage forhandlinger om, at særbestemmelser og/eller  

 lokalaftaler udformes således, at bestående overenskomstforhold, herunder  

 eksklusivbestemmelsen, ikke forrykkes som helhed.
 Herudover tilpligtes indklagede at anerkende, at sådanne udformede  

 særbestemmelser og/eller lokalaftaler indgår som en del af de mellem parterne  

 indgåede overenskomster.
 Indklagede påstod frifindelse.
 Under forhandlingen for voldgiftsretten blev det præciseret, at første led  

 i klagerens påstand tilsigter at fastslå, at eksklusivbestemmelser i  

 nyoptagne virksomheders hidtidige overenskomstforhold ikke bortfalder ved  

 virksomhedens optagelse i Vognmandsfagets Arbejdsgiverforening - hvis  

 overenskomster ikke indeholder eksklusivbestemmelser - men at de skal tages i  

 betragtning ved den helhedsvurdering, som organisationerne efter protokollat  

 af 30 januar 1991 skal foretage ved udformningen af særbestemmelser og/eller  

 lokalaftaler med henblik på at sikre, at de bestående overenskomstforhold  

 ikke som helhed forrykkes.
 Med andet led af påstanden ønskede klageren fastslået, at de  

 særbestemmelser og/eller lokalaftaler, der som resultat af  

 tilpasningsforhandlingerne bliver bestående efter virksomhedens indmeldelse i  

 Vognmandsfagets Arbejdsgiverforening, bliver en del af den overenskomst, som  

 herefter er gældende mellem forbundet og den nyoptagne virksomhed, således at  

 disse særbestemmelser m.v. ikke kan opsiges særskilt i overenskomstperioden,  

 men følger overenskomsten mellem forbundet og arbejdsgiverforeningen.
 Opmandskendelsen af 15. november 1991 indeholder følgende præmisser og  

 konklusion:
 »Af protokollatet af 30. januar 1991 fremgår, at den af parterne  

 indtil den 1. marts 1991 fulgte praksis vedrørende overenskomstdækning for  

 nye medlemmer af Vognmandsfagets Arbejdsgiverforening indebar, at en  

 overenskomstdækket virksomhed, der indmeldte sig i foreningen i en løbende  

 overenskomstperiode, forblev omfattet af den hidtidige overenskomst i resten  

 af overenskomstperioden og først derefter blev omfattet af Vognmandsfagets  

 Arbejdsgiverforenings overenskomster.
 Denne praksis blev ved den i protokollatet indeholdte aftale - der  

 efterfølgende er optaget i overenskomstens § 14 - ændret således, at  

 virksomheder, der er dækket af en anden overenskomst med forbundet end den  

 med Vognmandsfagets Arbejdsgiverforening indgåede, nu uden opsigelse af en  

 sådan overenskomst bliver omfattet af overenskomsten med Vognmandsfagets  

 Arbejdsgiverforening straks fra optagelsen i foreningen, idet der dog på  

 foreningens initiativ skal forhandles om tilpasning af eventuelle  

 særbestemmelser og/eller lokalaftaler til overenskomstforholdet for ikke at  

 forrykke det bestående overenskomstforhold som helhed.
Af aftalen fremgår, at denne gælder, hvad enten virksomhedens hidtidige  

 overenskomstdækning med forbundet omfatter en kollektiv overenskomst, en  

 særoverenskomst eller en lokalaftale.
Aftalen indebærer således, at også  

 virksomheder, der gennem medlemskab af Danske Vognmænd eller ved en  

 tiltrædelsesoverenskomst er forpligtet af overenskomstens  

 eksklusivbestemmelse, straks fra indmeldelsen i Vognmandsfagets  

 Arbejdsgiverforening bliver omfattet af denne forenings overenskomst med  

 forbundet, dog med det forbehold, som følger af tilpasningsklausulen.
 Spørgsmålet er derfor, om parterne under forhandlingerne forud for  

 aftalens indgåelse er nået til enighed om, at der under  

 tilpasningsforhandlingerne skal forhandles også om en eventuel  

 eksklusivbestemmelse i det bestående overenskomstforhold, eller om dette ikke  

 er tilfældet, fordi parterne må antages at have gjort endeligt op med  

 problemet om eksklusivbestemmelserne ved at være nået til enighed om et af  

 følgende alternativer: enten at overføre bestemmelsen til det nye  

 overenskomstforhold i hvert fald for resten af overenskomstperioden eller at  

 lade bestemmelsen udgå straks fra optagelsen i Vognmandsfagets  

 Arbejdsgiverforening sammen med overenskomstens øvrige bestemmelser.
Ved afgørelsen heraf lægger opmanden efter de afgivne forklaringer til  

 grund, at parterne vel under forhandlingerne den 30. januar 1991 indgående  

 har drøftet eksklusivbestemmelsen i forbundets overenskomst med Danske  

 Vognmænd.
Forbundet ønskede denne bestemmelse videreført uanset  

 virksomhedernes skift af arbejdsgiverorganisation, medens Vognmandsfagets  

 Arbejdsgiverforening tog afstand herfra under henvisning til, at foreningens  

 overenskomst med forbundet ikke indeholder nogen eksklusivbestemmelse, og at  

 accept af en sådan bestemmelse ikke ville blive godkendt af Dansk  

 Arbejdsgiverforening.
Efter de til dels modstridende forklaringer om  

 drøftelsernes videre forløb kan det imidlertid ikke lægges til grund, at  

 disse resulterede i nogen definitiv løsning på problemet, hvilket da heller  

 ikke er kommet til udtryk i protokollatet, der trods de indgående drøftelser  

 intet specifikt indeholder om eksklusivbestemmelsen.
 Under disse omstændigheder må der for så vidt gives forbundet medhold i  

 den nedlagte påstand, som det herefter må følge af protokollatets  

 tilpasningsklausul, at den forhandling, som skal ske i forbindelse med  

 overenskomstdækkede virksomheders optagelse i Vognmandsfagets  

 Arbejdsgiverforening i en løbende overenskomstperiode, også må omfatte  

 spørgsmålet om videreførelse af en eventuel eksklusivbestemmelse i det  

 bestående overenskomstforhold, og at en sådan bestemmelse i givet fald må  

 indgå som en del af overenskomstforholdet og derfor ikke kan opsiges  

 særskilt.
 Med henvisning hertil afsiges der kendelse som neden for anført.
 K E N D E L S E:
 Indklagede, Vognmandsfagets Arbejdsgiverforening, skal anerkende, at  

 organisationerne ved foreningens optagelse af nye medlemmer, som ved deres  

 optagelse er omfattet af overenskomst med Specialarbejderforbundet i Danmark,  

 skal optage forhandlinger omfattende også eventuelle eksklusivbestemmelser  

 med henblik på at sikre, at eventuelle særbestemmelser og/eller lokalaftaler  

 udformes således, at bestående overenskomstforhold ikke forrykkes som helhed.
Særaftaler og/eller lokalaftaler udformet i overensstemmelse hermed indgår  

 som en del af de mellem parterne indgåede overenskomster og kan følgelig ikke  

 opsiges særskilt i overenskomstperioden.« Opmandskendelsen af 15. november 1991 bevirkede en uoverensstemmelse, der  

 blev behandlet på et fællesmøde den 26. februar 1992. Referatet herfra er  

 sålydende:
 »Ved et fællesmøde d.d. i Dansk Arbejdsgiverforening har  

 Landsorganisationen i Danmark på vegne af Specialarbejderforbundet i Danmark  

 rejst en klage over en uoverensstemmelse angående konsekvensen af en faglig  

 voldgiftskendelse af 15. november 1991 vedrørende tilpasningsforhandlinger  

 for nyoptagne virksomheder i Vognmandsfagets Arbejdsgiverforening.
 Sagen forhandledes.
 Arbejdersiden opretholdt klagen i sin helhed og præciserede, at  

 tilpasningsforhandlingerne i medfør af § 14 i Standardoverenskomsten medfører  

 - i mangel af enighed - at en eventuel eksklusivbestemmelse forbliver  

 gældende og fortsætter som en integreret del af overenskomsten.
Arbejdsgiversiden bestred den af arbejdersiden anlagte fortolkning af  

 overenskomstens § 14 og den faglige voldgiftskendelse, idet man tilkendegav  

 som sin opfattelse, at overenskomstgrundlaget mellem Vognmandsfagets  

 Arbejdsgiverforening og SiD umiddelbart var gældende for nyoptagne  

 virksomheder.
Man vedstod, at der skulle føres tilpasningsforhandlinger, men  

 man var af den opfattelse, at i mangel af enighed om videreførelse af  

 særbestemmelser, da var disse allerede bortfaldet ved virksomhedens optagelse  

 i VA.
Alternativt kunne arbejdsgiversiden acceptere, at den nyoptagne  

 virksomhed blev optaget i VA med virksomhedens eksisterende  

 overenskomstgrundlag og i medfør af de almindelige arbejdsretlige regler blev  

 frigjort fra disse ved overgang til VA's overenskomster ved opsigelse af  

 overenskomstgrundlaget i forbindelse med overenskomsternes udløb, hvilket i  

 praksis vil sige pr. 1. marts 1993.
Da enighed ikke kunne opnås, forbeholder arbejdersiden sig at indbringe  

 sagen for Arbejdsretten.« De indklagede anlagde derefter sag ved Arbejdsretten med påstand om, at  

 klagerne blev idømt en alvorlig bod for at undlade at opfylde  

 opmandskendelsen.
Denne sag blev hævet den 10. september 1992, hvorefter  

 tilpasningsforhandlingerne blev genoptaget den 14. september 1992.
 Vognmandsfagets Arbejdsgiverforening blev den 1. april 1993 ekskluderet af  

 Dansk Arbejdsgiverforening.
Under domsforhandlingen er der afgivet forklaring af direktør i  

 Vognmandsfagets Arbejdsgiverforening Poul Juelsbjerg, som har forklaret, at  

 han har konciperet protokollatet af 30. januar 1991. Man drøftede under  

 forhandlingen den 30. januar 1991 ikke konsekvenserne af, at  

 tilpasningsforhandlingerne gik i stykker.
Havde Specialarbejderforbundet i  

 Danmark da bebudet konfliktret, hvis dette skete, var protokollatet blevet  

 udformet anderledes.
Specialarbejderforbundet i Danmark har under  

 tilpasningsforhandlingerne ønsket at fastholde eksklusivbestemmelserne.  

 Tilpasningsforhandlingerne er derfor endt uden resultat.
Klagerne har gjort gældende, at de berørte 66 virksomheder straks ved  

 indmeldelsen er blevet omfattet af Vognmandsfagets Arbejdsgiverforenings  

 overenskomst med Specialarbejderforbundet i Danmark, hvorfor den varslede  

 konflikt er i strid med den eksisterende fredspligt, og at indklagede ved at  

 fremsætte et klart overenskomststridigt krav om eksklusivbestemmelse alene  

 bærer ansvaret for de afbrudte forhandlinger om særaftaler, hvilket ikke er  

 egnet til at berøve Vognmandsfagets Arbejdsgiverforenings overenskomst  

 gyldighed i forhold til de berørte medlemmer.
Subsidiært har klagerne gjort  

 gældende, at de berørte virksomheder fortsat er omfattet af Danske Vognmænds  

 overenskomst henset til, dels at denne ikke er opsagt til bortfald, dels at  

 Specialarbejderforbundet i Danmark ved sine handlinger frakender § 14 i  

 overenskomsten gyldighed, hvorfor Danske Vognmænds overenskomst fortsat må  

 have gyldighed for de berørte virksomheder, hvis arbejde heller ikke kan  

 inddrages i en interessetvist.
Indklagede har anført, at det af opmandskendelsen af 15. november 1991  

 fremgår, at spørgsmålet om videreførelse af en eventuel eksklusivbestemmelse  

 også skal omfattes af optagelsesforhandlingerne.
Såfremt  

 optagelsesforhandlingerne ikke fører til enighed, må parterne have en  

 konfliktadgang, idet der i så fald ikke består nogen retsstrid mellem  

 parterne, men en interessetvist.
Klagernes påberåbelse af fredspligten vil  

 som konsekvens have, at klagerne i realiteten ensidigt kan fastsætte  

 vilkårene for optagelsesforhandlingernes resultat, hvilket vil gøre såvel  

 protokollatet af 30. januar 1991 som opmandskendelsen af 15. november 1991  

 virkningsløs.
 Arbejdsretten skal udtale:
Dansk Arbejdsgiverforenings eksklusion af Vognmandsfagets  

 Arbejdsgiverforening har ikke fritaget Vognmandsfagets Arbejdsgiverforening  

 for Hovedaftalen mellem Dansk Arbejdsgiverforening og Landsorganisationen i  

 Danmark.
Specialarbejderforbundet i Danmark er derfor afskåret fra at  

 iværksætte konflikt for at opnå eksklusivbestemmelse.
Der må herefter gives  

 klagerne medhold i den nedlagte påstand.
 T h i k e n d e s f o r r e t :
 Indklagede, Landsorganisationen i Danmark for Specialarbejderforbundet i  

 Danmark, skal anerkende, at de til klagerne, Dansk Arbejdsgiverforening for  

 Vognmandsfagets Arbejdsgiverforening, fremsendte 66 strejkevarsler af 10.  

 november 1992 er ulovlige.
 Indklagede, Landsorganisationen i Danmark for Specialarbejderforbundet i  

 Danmark, skal betale 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.112 ff, 132 ff, 301 f, K.90.291 (A  

 1990, s.152).
