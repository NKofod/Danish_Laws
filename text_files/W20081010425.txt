Medlemskab, udebliver fra jobsamtale hos anden aktør, havde meldt ferie, jobcenteret Ankenævnet har behandlet Deres klage på møde den 30. oktober 2008.
Nævnet traf denne A F G Ø R E L S E De er ikke selvforskyldt ledig og De skal ikke have karantæne.
 Ankenævnet ændrer således Arbejdsdirektoratets afgørelse af den 16. maj 2008.
B E G R U N D E L S E Ankenævnet har lagt til grund, at  De holdt ferie i perioden den 25. marts til den 25. april 2008,  De meldte ferien til jobcenteret den 13. marts 2008,  jobcenteret har oplyst, at ferien blev godkendt og accepteret den 13. marts 2008, og  De udeblev fra en jobsamtale hos anden aktør den 31. marts 2008.
 Det fremgår af reglerne, at et medlem er selvforskyldt ledig, hvis medlemmet udebliver fra en samtale, en aktivitet eller ikke begynder på et formidlet arbejde eller et tilbud på grund på ferie, som medlemmet ikke har givet besked om til jobcenteret senest 14 dage før ferien afholdes og inden jobcenteret eller a-kassen indkalder medlemmet til en samtale, en aktivitet eller inden jobcenteret eller a-kassen formidler et arbejde, eller inden jobcenteret afgiver et tilbud.
 Det fremgår dog af vejledningen til reglerne, at såfremt et medlem kan godtgøre, at medlemmet har aftalt med jobcenteret, at medlemmet gerne må holde ferie, selvom medlemmet ikke har givet besked om ferie 14 dage før feriens start, er der ikke tale om udeblivelse.
 Ankenævnet har lagt til grund, at De holdt ferie i perioden den 25. marts til den 25. april 2008.
 Ankenævnet har lagt til grund, at De gav besked om ferien den 13. marts 2008, og at De således ikke gav jobcenteret besked om ferien 14 dage før feriens start.
 Ankenævnet har lagt vægt på, at jobcenteret har oplyst, at så snart ferien var indtastet, så var ferien godkendt og dermed accepteret.
 Ankenævnet finder derfor, at De på trods af, at ferien ikke var meldt til jobcenteret før 12 dagen før feriens start, ikke skal have en karantæne for udeblivelse fra et møde den 31. marts 2008, da jobcenteret har godkendt og accepteret Deres ferie inden indkaldelsen.
R E G L E R Ankenævnet henviser til  § 63 a, stk. 1 og stk. 4 i lov om arbejdsløshedsforsikring mv., jf. lovbekendtgørelse nr. 994 af 8. august 2007,  § 3, stk. 1, nr. 1 i Arbejdsdirektoratets bekendtgørelse nr. 178 af 19. februar 2007, og  § 3, stk. 1 nr. 1 i Vejledning nr. 16 af 19. februar 2007 om selvforskyldt ledighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne x fuldmægtig De kan læse om afgørelsens retlige grundlag på de følgende sider.
 Kopi til:
Arbejdsdirektoratet, A-kassen Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007 § 63 a.
Der kan ikke udbetales dagpenge til et medlem, som udebliver fra en jobsamtale hos staten i jobcenteret eller hos anden aktør eller fra en formidlings-, cv- eller rådighedssamtale i arbejdsløshedskassen.
Dagpenge kan tidligst udbetales, når medlemmet har henvendt sig til staten i jobcenteret eller anden aktør henholdsvis arbejdsløshedskassen om udeblivelsen, jf. dog stk. 2.
 ...
 Stk. 4. Direktøren for Arbejdsdirektoratet fastsætter efter forhandling med Beskæftigelsesrådet de nærmere regler for anvendelsen af bestemmelserne i stk. 1-3.
Arbejdsdirektoratets bekendtgørelse nr. 178 af 19. februar 2007 om selvforskyldt ledighed § 3. §§ 5, 6, 12, 13 og 37 finder anvendelse, hvis et medlem udebliver fra en samtale, en aktivitet eller ikke begynder på et formidlet arbejde eller et tilbud på grund af ferie, som medlemmet ikke har givet besked om til jobcenteret 1) senest 14 dage før ferien holdes, og ...
Vejledning nr. 16 af 19. februar 2007 om selvforskyldt ledighed Til § 3, stk. 1, nr. 1 Et medlem har altid pligt til at møde til en samtale eller aktivitet, begynde på et formidlet arbejde eller et tilbud, hvis medlemmet ikke har givet jobcenteret besked om ferie senest 14 dage, før ferien begynder.
I givet fald er der tale om en udeblivelse.
 Hvis et medlem kan godtgøre, at medlemmet har aftalt med jobcenteret, at medlemmet gerne må holde ferie, selv om medlemmet ikke har givet besked om ferien 14 dage før feriens start, er der ikke tale om en udeblivelse.
