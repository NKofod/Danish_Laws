Cirkulæreskrivelse om meddelelse om  

 optagelse af erhvervspiloter Kommentar m.v.:
 På baggrund af nye oplysninger fra Statens  

 Luftfartsvæsen finder direktoratet, at pilotuddannelsen kan anses for  

 erhvervsmæssig, når piloten har erhvervet B-certifikat.
 Meddelelse om afgørelsen:
 Direktoratet har i meddelelse nr. 3/95 af 7. februar 1995  

 på baggrund af Arbejdsmarkedets Ankenævns afgørelse i en  

 konkret sag meddelt, at uddannelsen til erhvervspilot kan anses for  

 erhvervsmæssig, når piloten har erhvervet B-certifikatet  

og instrumentbeviset.
Statens Luftfartsvæsen har efterfølgende  

 oplyst, at uddannelsen til erhvervspilot må anses for  

 erhvervsmæssig allerede når B-certifikatet erhverves.
Dette  

 certifikat giver piloten ret til at foretage VFR-flyvning med  

 luftfartøjer, som pågældende er uddannet på.  

 Luftfartøjet skal være certificeret til at kunne føres af  

 en pilot med B-certifikat.
 B-certifikatet giver endvidere piloten ret til at flyve  

 som andenpilot på luftfartøjer, der er certificeret til at  

 føres af to piloter, og som den pågældende pilot er  

 uddannet på.
Statens Luftfartsvæsen har videre oplyst, at der  

 herudover findes erhvervsmæssig beskæftigelse for piloter, der  

 har B-certifikatet, men ikke instrumentbeviset.
En pilot, der alene har  

 B-certifikatet, kan således bl.a. foretage - skoleflyvning, - fotoflyvning, - landbrugsflyvning, - ledningsinspektion, og - rundflyvning.
 Endelig har Statens Luftfartsvæsen oplyst, at der  

 findes piloter, der alene har B-certifikat, der som eneste erhverv er ansat  

 som flyveinstruktører eller som piloter i rute- og taxa-flyvning.
 På baggrund af disse nye oplysninger skal  

 direktoratet meddele, at uddannelsen til erhvervs- og helikopterpilot vil  

 kunne anses for erhvervsmæssig, når piloten har erhvervet  

 B-certifikatet.
 Meddelelse nr. 3/95 ophæves.
