På en virksomhed blev aften- og nathold aflønnet efter  

 Hovedorganisationernes holddriftsaftale, mens morgen- og dagholdet blev  

 betalt efter forskudttidsreglerne.
Det var altid de samme arbejdere, der  

 havde aften - eller natarbejde.
Efter et ønske fra nogle medarbejdere meddelte virksomheden 21/3 1988,  

 at holddriftsaftalen for en del af virksomheden blev opsagt til udløb senest  

 den 1/7 s.å. med henblik på, at arbejderne herefter kunne arbejde efter  

 forskudttidsreglerne.
Dette blev indbragt for Arbejdsretten, idet det blev  

 gjort gældende, at virksomheden herved havde overtrådt overenskomsten.
Arbejdsretten udtalte, at medarbejderne på virksomheden ikke skiftede  

 periodevis arbejdstid og derfor ikke var omfattet af holddriftsaftalen.
Der  

 forelå alene en lokalaftale om, at holddriftsaftalen blev anvendt i et vist  

 omfang, og en sådan lokalaftale kunne opsiges med et passende varsel.  

 Opsigelsen af 21/3 var herefter ikke overenskomststridig.
 Dommere: Bæhring, Agnete Halmind, Arnold Hansen, Erik Kjærgaard,  

 Mads Kofod, Gert Kristensen og Riis (retsformand).
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Industrifagene for Scanglas A/S for Arbejdsretten.
 Klagerne har nedlagt følgende påstande:
 Den indklagede virksomhed har brudt overenskomst og Fællesordning for  

 arbejde i holddrift ved at opsige Holddriftsaftalen og betragte sig som  

 frigjort fra denne.
 Den indklagede virksomhed betaler til Specialarbejderforbundet i Danmark  

 en efter Arbejdsrettens skøn fastsat bod.
 Indklagede har påstået frifindelse.
 Sagens omstændigheder er følgende:
Den indklagede virksomhed, Scanglas A/S, Kjellerup, har tre fabriksafsnit:  

 skæring, thermorudeproduktion og ekspedition.
Bemandingen på de tre afsnit  

 varierer både for de medarbejdere, der arbejder på morgenhold og daghold, og  

 ved at enkelte medarbejdere i perioder arbejder på aftenhold og nathold.  

 Arbejdet på morgenhold og daghold er altid blevet betalt efter  

 forskudttidsreglerne.
Det samme har været tilfældet for aftenhold og nathold  

 i afdelingerne for thermorudeproduktion og ekspedition.
Aftenhold og nathold  

 i skæreafdelingen er derimod blevet aflønnet efter Holddriftsaftalen.
Når der  

 har været aftenarbejde eller natarbejde, har det uge efter uge været de samme  

 medarbejdere, der har udført aftenarbejde, henholdsvis natarbejde.
I foråret 1988 ønskede to medarbejdere, der arbejdede på aftenhold i  

 skæreriet og derfor blev aflønnet efter Holddriftsaftalen, at overgå til  

 aflønning efter forskudttidsreglerne.
Virksomheden bekræftede ved skrivelse  

 af 21. marts 1988 at være indstillet på at imødekomme medarbejdernes ønske om  

 ændret aflønning.
Denne skrivelse er sålydende:
»Aftenhold skæreri Holddriftsaftalen for skæreri opsiges til udløb senest 1/7- 1988. Herefter  

 arbejdes på forskudt tid.
Arbejdstiden følger thermorudeproduktionen.
Såfremt man er enige herom, ændres arbejdstiden i skæreriet, når  

 aftenholdet i thermorudeproduktionen starter op.« Skrivelsen er underskrevet af virksomheden.
Den er forsynet med plads til  

 underskrift af tillidsmanden, men denne har ikke underskrevet skrivelsen, der  

 heller ikke er forsynet med adressat.
 For Arbejdsretten er der afgivet forklaring af tillidsmand Villy Steenberg  

 og afdelingsleder Niels Erik Rask.
Tillidsmand Villy Steenberg har forklaret, at han blev præsenteret for  

 skrivelsen af 21. marts 1988 af Niels Erik Rask.
Rask begrundede ændringen af  

 aflønningen med, at det derved blev nemmere at få arbejdstiden til at hænge  

 sammen, og at de to medarbejdere ønskede den ændrede aflønning.
De kunne  

 derved få flere timer.
Han underskrev ikke skrivelsen, men forelagde  

 spørgsmålet for sin organisation.
Han er ikke bekendt med, at skrivelsen  

 senere er blevet underskrevet af andre.
 Afdelingsleder Niels Erik Rask har forklaret, at alle medarbejdere på et  

 hold arbejder på samme tid uge efter uge.
Klagerne har anført, at Hovedorganisationernes Holddriftsaftale efter § 11  

 kun kan opsiges af Hovedorganisationerne og tidligst til den 1. marts 1991.  

 Arbejdet på den indklagede virksomhed er, når der er aftenhold og/eller  

 nathold, tilrettelagt således, at det er omfattet af Holddriftsaftalen.
Der  

 er i så fald tale om, at to eller flere hold afløser hinanden, således at der  

 er en forbindelse imellem dem og det arbejde, de udfører.
Holddriftsaftalen  

 må også anvendes i denne sag, hvor arbejdstiden er længere end ved sædvanlig  

 holddrift, hvor der i perioder kun er to hold, og hvor medarbejderne ikke  

 roterer mellem de forskellige hold.
Organisationen må, selv om medarbejderne  

 har taget initiativ til lønændringen, være berettiget til at sige fra over  

 for systematisk overarbejde.
Der er ikke udvist relevant passivitet af  

 klagerne, fordi der først blev afholdt fællesmøde den 10. november 1988, idet  

 tillidsmanden straks sagde fra.
Indklagede har bestridt, at arbejdet er tilrettelagt på en sådan måde, at  

 det er omfattet af Hovedorganisationernes Holddriftsaftale.
Medarbejderne  

 arbejder konstant på samme hold, og dette udelukker denne aftales  

 anvendelighed, jf. § 1, stk. 4, der bestemmer, at et hold i almindelighed  

 fortsætter 1 uge ad gangen på samme skift og derefter skifter.
Dette stemmer  

 med faglig voldgiftspraksis.
Skrivelsen af 21. marts 1988 tilsigter ikke at  

 opsige Hovedorganisationernes Holddriftsaftale, der er uopsigelig, men at  

 opsige en lokalaftale om - uanset Hovedorganisationernes Holddriftsaftales  

 uanvendelighed - i et vist omfang at anvende den på virksomheden.
En sådan  

 lokalaftale kan lovligt indgås og opsiges.
Der er herefter ikke grundlag for  

 at statuere overenskomstbrud.
Indklagede har fastholdt, at en arbejdstid på  

 38 timer om ugen i stedet for 35 1/2 time om ugen udelukker  

 Holddriftsaftalens anvendelighed, og at klagerne har udvist relevant  

 passivitet ved først at foranledige fællesmøde afholdt den 10. november 1988.
 Arbejdsretten skal udtale:
Medarbejderne på den indklagede virksomhed skifter ikke periodisk  

 arbejdstid og påføres derfor ikke den hermed forbundne ulempe.
De er derfor  

 ikke omfattet af Hovedorganisationernes Holddriftsaftale.
Da en lokalaftale  

 om - uanset Hovedorganisationernes Holddriftsaftales uanvendelighed i dette  

 tilfælde - i et vist omfang at anvende Holddriftsaftalen kan opsiges med et  

 passende varsel, har den den 21. marts 1988 skete opsigelse ikke været  

 overenskomststridig.
Indklagedes påstand om frifindelse tages derfor til  

 følge.
 T h i k e n d e s f o r r e t :
 Indklagede, Scanglas A/S, frifindes.
 Klagerne, Landsorganisationen i Danmark for Specialarbejderforbundet i  

 Danmark, betaler 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.569 ff, Rise Faglig voldgift s.287 ff.
