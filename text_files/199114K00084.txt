Nr BTL 84 Betænkning over Forslag til lov om ændring af straffeloven og  

 retsplejeloven (Samfundstjeneste m.v.)   

 Nr L 84 1991-92, 1. samling Afgivet af Retsudvalget Afgivet: 19911212 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Der er af 2 mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med det under nr. 4 stillede ændringsforslag.
 Flertallet ønsker i denne forbindelse at fremhæve det hensigtsmæssige i,  

 at samfundstjeneste nu optages som en selvstændig sanktion i straffeloven.
Flertallet anser det for vigtigt, at dom til samfundstjeneste som i  

 forsøgsperioden også fremover anvendes i de tilfælde, hvor betinget dom efter  

 reglerne i §§ 56 og 57 ikke findes tilstrækkelig.
Med det forbehold, at der  

 eksisterer et grænseområde mellem betinget og ubetinget dom, hvor det i  

 væsentlig grad beror på et skøn, om dommen vil falde ud til en betinget eller  

 en ubetinget dom, ønsker flertallet at understrege, at der ikke må ske skred  

 i praksis, således at dom til samfundstjeneste over årene udvikler sig til at  

 blive en skærpelse af andre betingede domme.
Flertallet ønsker ligeledes at fastslå, at den praksis, der har dannet sig  

 under den lange forsøgsperiode, hvorefter samfundstjenestens absolutte  

 kerneområde er berigelseskriminalitet, bør fortsættes.
Det vil sige, at brug  

 af samfundstjeneste ved de grovere kriminalitetstyper som f.eks. vold,  

 røveri, narkotikasager og sædelighedsforbrydelser kun undtagelsesvis bør  

 kunne finde sted og kun efter en nøje individuel vurdering.
 Med vedtagelsen af lovforslaget opnås også, at samfundstjeneste kan  

 kombineres med andre vilkår, f.eks. vilkår om afvænningsbehandling for  

 alkoholmisbrug, hvilket flertallet finder hensigtsmæssigt.
 Med vedtagelsen af ændringsforslag nr. 4 finder flertallet, at domstolene  

 får det frie skøn, der muliggør anvendelse af samfundstjeneste i videre  

 omfang.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de stillede  

 ændringsforslag.
Mindretallet anser det for et betydeligt fremskridt, at samfundstjeneste  

 nu indskrives i straffeloven som en mulig sanktion.
Dette berettiges fuldt ud  

 af forsøgsperioden.
Der er nu al grund til at forvente, at samfundstjeneste  

 kan spille en betydelig rolle som resocialiserende sanktionsform.
 Det skal understreges, at Socialistisk Folkeparti lægger vægt på, at  

 domstolene i deres praksis følger Straffelovrådets indstilling om at  

 videreføre den i forsøgsperioden anlagte åbenhed, hvorefter samfundstjeneste  

 også er anvendelig som sanktion i tilfælde af voldsforbrydelser m.m. i sager,  

 hvor den alternative frihedsstraf ville være af mindre omfattende karakter,  

 typisk under et år.
 Mindretallet finder det mest naturligt, at samfundstjeneste indskrives i  

 loven som en sanktion på linje med andre og ikke som en særlig form for  

 betinget straf.
Samfundstjeneste må opfattes som et alternativ til frihedsstraf, sådan som  

 det er sket i norsk lovgivning.
Det vil være op til domstolene at afgøre,  

 hvilken sanktion der er mest hensigtsmæssig.
Der bør i hvert fald ikke ske en  

 sammenblanding.
 Derfor foreslår Socialistisk Folkeparti en række paragraffer ændret,  

 således at sammenblandingen med betinget straf og den dertil knyttede  

 prøveperiode bortfalder.
 Endelig anser Socialistisk Folkeparti samfundstjeneste som en meget  

 nærliggende sanktion over for værnepligtige, der i dag idømmes frihedsstraf  

 for totaludeblivelse efter indkaldelse til tjeneste.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse uændret og bemærker i øvrigt:
 Det er positivt, at samfundstjeneste som en sanktionsform nu lovfæstes,  

 idet det er langt bedre med samfundstjeneste end frihedsberøvelse i de  

 omtalte sager både samfundsøkonomisk og for gerningsmanden.
 Fremskridtspartiet må dog fastholde, at der kun kan gives samfundstjeneste  

 i forbindelse med berigelseskriminalitet og lignende lovovertrædelser.  

 Fremskridtspartiet kan således ikke acceptere, at der kan gives  

 samfundstjeneste i forbindelse med voldshandlinger, røveri og  

 narkotikaforbrydelser og lignende lovovertrædelser.
 Fremskridtspartiet skal derfor henstille til justitsministeren, at han  

 nøje overvejer, hvilke sagstyper der kan give samfundstjeneste.
 Desuden finder Fremskridtspartiet, at det er forkert, hvis  

 samfundstjenesten får karakter af hobbypræget virksomhed, idet  

 Fremskridtspartiet fortsat mener, at også samfundstjeneste skal være en  

 sanktion og ikke en belønning.
 Fremskridtspartiet kan ikke stemme for de stillede ændringsforslag, idet  

 Fremskridtspartiet finder, at afgørelse skal ske fakultativt, og at dommerne  

 i den forbindelse skal have ret frie rammer til at idømme netop den straf,  

 der egner sig bedst til den enkelte skyldige.
 Fremskridtspartiet finder, at sanktionsformen samfundstjeneste skal  

 anvendes over for de mildeste af de ubetingede frihedsberøvelser og for de  

 groveste af de betingede domme.
 Med andre ord ser Fremskridtspartiet samfundstjeneste som en  

 overgangssanktion mellem betingede og ubetingede domme, som dommeren kan  

 benytte i tilfælde af tvivl om, hvorvidt det skal være betinget eller  

 ubetinget straf, og for at give mulighed for at undgå ubetingede  

 frihedsstraffe til unge mennesker.
Ændringsforslag Til § 1 Af et mindretal (SF):
 1) Efter nr. 2 indsættes som nyt nummer:
»01. I § 31 ændres »og bøde« til: »,  

 bøde og samfundstjeneste«.' 2) I det under nr. 7 foreslåede § 62, stk. 1, ændres  

 ordene »afsige betinget dom med vilkår om samfundstjeneste« til:  

 »afsige dom om samfundstjeneste«.
 3) I det under nr. 7 foreslåede § 62, stk. 3, udgår  

 ordene »ikke i en prøvetid begår strafbart forhold, og at han«.
 Af et mindretal (S og SF), tiltrådt af et mindretal (KF, V,  

 CD, RV og KRF):
 4) Den under nr. 7 foreslåede § 64 affattes således:
»§ 64. Foreligger flere uligeartede lovovertrædelser til  

 samlet pådømmelse, kan retten, såfremt særlige grunde taler derfor, i  

 forbindelse med betinget dom med vilkår om samfundstjeneste fastsætte en bøde  

 eller en kort ubetinget frihedsstraf for en eller nogle af  

 lovovertrædelserne.
Ubetinget hæftestraf kan idømmes, selv om der fastsættes  

 straf af fængsel i den betingede dom.« Af et mindretal (SF):
 5) I det under nr. 7 foreslåede § 67, stk. 1, ændres  

 ordene »som efter betinget dom med vilkår af samfundstjeneste« til:  

 »som efter dom til samfundstjeneste«.
 6) Nr. 11 udgår.
Bemærkninger Til nr. 1 Med ændringsforslaget tilkendegives, at samfundstjeneste er en sanktion,  

 der er sidestillet med de øvrige sanktioner.
Til nr. 2 og 5 Ændringsforslagene afspejler ønsket om, at samfundstjeneste skal opfattes  

 som en ny form for sanktion sidestillet med de øvrige.
Til nr. 3 Ændringsforslaget ophæver begrebet prøvetid i forbindelse med  

 samfundstjeneste, bl.a. for at understrege forskellen til andre  

 sanktionsformer, primært betinget straf.
Til nr. 4 I overensstemmelse med flertallet i Straffelovrådet finder  

 forslagsstillerne, at det ikke forekommer acceptabelt at overføre en vid  

 adgang til at afsige kombinationsdom til reglerne om samfundstjeneste.
Det  

 foreslås derfor, at en strafdeling kun skal være mulig i tilfælde, hvor det  

 ved sammenstød mellem uligeartede lovovertrædelser findes nødvendigt at  

 idømmne en kort ubetinget frihedsstraf for den ene overtrædelse, typisk  

 frihedsstraf for spirituskørsel.
 Der foreslås ikke en udtrykkelig regel om, hvorledes »en kort  

 ubetinget frihedsstraf« skal afgrænses, men det er hensigten, at der kun  

 i sjældnere tilfælde bør kunne blive tale om ubetingede sraffe, der  

 overstiger 60 dage.
Til nr. 6 Ændringsforslaget skyldes, at forslagsstillerne principielt er imod  

 livstidsstraf.
