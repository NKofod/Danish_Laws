Betænkning afgivet af Skatteudvalget den 11. juni 2012 Betænkning over Forslag til lov om ændring af afskrivningsloven (Forhøjelse af afskrivningsgrundlaget for investeringer i nye driftsmidler) [af skatteministeren (Thor Möger Pedersen)] 1. Ændringsforslag Skatteministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 30. maj 2012 og var til 1. behandling den 8. juni 2012. Lovforslaget blev efter 1. behandling henvist til behandling i Skatteudvalget.
Dispensation fra bestemmelserne i § 8 a, stk. 2, og § 13, stk. 1, i Folketingets forretningsorden Udvalget indstiller, at Folketingets behandling af lovforslaget gennemføres hurtigst muligt, og at der dermed dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra omdeling af betænkningen, til lovforslaget kommer til 2. behandling.
 Udvalget indstiller endvidere, at der dispenseres fra bestemmelsen i Folketingets forretningsordens § 13, stk. 1, således at lovforslaget kommer til 3. behandling tidligere end 30 dage efter lovforslagets fremsættelse, og at 3. behandling finder sted tidligere end 2 dage efter 2. behandling.
Møder Udvalget har behandlet lovforslaget i 2 møder.
Høring Lovforslaget blev sendt i høring samtidig med fremsættelsen, og skatteministeren sendte den 30. maj 2012 en orientering herom til udvalget.
Den 6. og 7. juni 2012 sendte skatteministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til skatteministeren til skriftlig besvarelse, som denne har besvaret.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af skatteministeren, tiltrådt af udvalget:
 1) I den under nr. 1 foreslåede § 5 D affattes stk. 6 således:
»Stk. 6. § 5, stk. 4-6, og § 5 A finder tilsvarende anvendelse for driftsmidler omfattet af stk. 1.« [Forhøjet afskrivningsgrundlag for leasingselskaber og tilpasning af tabsfradrag ved salg af driftsmidler med forhøjet afskrivningsgrundlag til tabsfradrag ved salg af driftsmidler med almindeligt afskrivningsgrundlag] 2) Efter nr. 1 indsættes som nye numre:
 »01. I § 8, stk. 1, indsættes efter »§ 5, stk. 2,«: »og § 5 D, stk. 4,«.
 02. I § 8 indsættes efter stk. 1 som nyt stykke:
»Stk. 2. Ved opgørelsen af saldoen som nævnt i stk. 1 kan den skattepligtige vælge at foretage opgørelsen på grundlag af summen af saldiene efter § 5, stk. 2, og § 5 D, stk. 4.« Stk. 2 bliver herefter stk. 3.
 03. I § 9, stk. 1, indsættes som 4. pkt.:
»Ved opgørelsen af saldoværdien som nævnt i 2. og 3. pkt. kan den skattepligtige vælge at foretage opgørelsen på grundlag af summen af saldoværdierne efter § 5, stk. 2, og § 5 D, stk. 4.« 04. I § 9, stk. 3, indsættes efter »§ 5, stk. 4,«: »jf. § 5 D, stk. 6,«.« [Mulighed for at sammenlægge den almindelige driftsmiddelsaldo og 115-procents-saldoen ved opgørelse af negativ saldo og ved opgørelse af fortjeneste eller tab ved ophør af virksomhed] Til § 2 3) I stk. 4 ændres »kommunens og kirkens slutskat« til: »kommunens slutskat og kirkeskat«.
[Redaktionel ændring] Bemærkninger Til nr. 1 Efter forslaget får leasingselskaber, der i dag er omfattet af afskrivningslovens § 5, stk. 4, om udskydelse af begyndelsestidspunktet for afskrivning til året efter anskaffelsesåret, adgang til 115-procents-afskrivningsgrundlaget som foreslået i lovforslaget.
Efter afskrivningslovens § 5 A kan en skattepligtig, der har solgt et driftsmiddel med almindeligt afskrivningsgrundlag efter § 5 med tab, fradrage tabet i det indkomstår, hvori driftsmidlet er solgt.
Det foreslås, at denne regel også finder anvendelse for driftsmidler med forhøjet afskrivningsgrundlag, hvis disse sælges med tab.
Til nr. 2 Efter afskrivningslovens § 8 skal en negativ saldo for driftsmidler, jf. § 5, udlignes ved anskaffelser eller medregnes ved opgørelsen af den skattepligtige indkomst for det følgende år.
Det foreslås, at reglen i afskrivningslovens § 8 også skal finde anvendelse for driftsmidler, der vælges afskrevet efter § 5 D, jf. § 1, nr. 1, i lovforslaget som fremsat.
Det foreslås også, at den skattepligtige ved opgørelsen af, om der foreligger en negativ saldo, kan vælge at foretage opgørelsen på grundlag af summen af saldiene efter § 5 og § 5 D.
Dette indebærer f.eks., at en positiv saldo efter § 5 D kan anvendes til at udligne en negativ saldo efter § 5.
Ved salg af virksomheden skal fortjeneste eller tab opgøres efter afskrivningslovens § 9. Det forhold, at afskrivning på grundlag af 115-procents-afskrivningsgrundlaget opgøres på en særskilt saldo, medfører to selvstændige opgørelser efter henholdsvis denne særskilte saldo og den almindelige driftsmiddelsaldo.
Dette påvirker ikke umiddelbart den samlede fortjeneste eller det samlede tab.
Det har imidlertid betydning, hvis der ønskes succession i forbindelse med salget, idet dette forudsætter, at der er en fortjeneste at succedere i.
Hvis den ene saldo overdrages med tab, er konsekvensen således, at succession i denne saldo er udelukket, selv om der samlet set er tale om en fortjeneste.
For at undgå, at en sådan teknikalitet skal stå hindrende i vejen for succession, foreslås det, at den skattepligtige kan vælge at foretage opgørelsen af, om der foreligger fortjeneste eller tab, på grundlag af summen af de to saldi.
Til nr. 3 Der er tale om en redaktionel ændring.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Lars Dohn (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Henrik Høegh (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
