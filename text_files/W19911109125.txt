 Udtalt, at man anså det for tvivlsomt, om husdyrsygdomslovens § 10 kan  

 anvendes som grundlag for udstedelse af en bekendtgørelse, hvorefter  

 oplysninger i Det centrale Husdyrregister blev gjort offentligt tilgængelige.
 Landbrugsministeriet ønskede, at samtlige oplysninger i et centralt  

 husdyrregister blev gjort offentligt tilgængelige, og henviste i den  

 forbindelse som muligt hjemmelsgrundlag til husdyrsygdomslovens § 10, hvoraf  

 fremgår, at landbrugsministeren kan fastsætte regler om overvågning af  

 sundhedstilstanden samt om forebyggelse og afhjælpning af sundhedsmæssige  

 problemer blandt husdyr.
Det fremgik af bemærkningerne til husdyrsygdomsloven § 10, at man med  

 loven ønskede at styrke den forebyggende indsats.
Ifølge bemærkningerne ville  

 en fortsat udbygning af det forebyggende arbejde, som ville finde sted i et  

 nært samarbejde mellem landbrugets organisationer og veterinærmyndighederne,  

 bl.a. forudsætte en forbedring af mulighederne for registrering af  

 sygdomsdata vedrørende husdyrbesætningerne for at foreskrive en afhjælpning  

 af sygdomsproblemer der.
Registertilsynet anså det for tvivlsomt, om lov om husdyrsygdomme § 10  

 kunne anvendes som grundlag for udstedelse af en bekendtgørelse, hvorefter  

 bl.a. fortrolige oplysninger blev gjort offentligt tilgængelige, idet der  

 normalt bør foreligge et klart retsgrundlag for at kunne gøre oplysninger fra  

 offentlige registre offentligt tilgængelige.
Man pegede i den forbindelse på  

 lov nr. 151 af 24. april 1975 om erhvervsregisteret.
 I det omfang der ikke er tale om videregivelse af offentligt tilgængelige  

 oplysninger, er muligheden for at videregive oplysninger til private uden  

 samtykke afhængig af, hvorvidt det følger af lov eller bestemmelser fastsat i  

 henhold til lov, at oplysningen skal videregives, eller videregivelsen er  

 nødvendig for udførelsen af en persons eller virksomheds opgaver for det  

 offentlige.
 Registertilsynet måtte i den forbindelse lægge til grund, at landbrugets  

 producent- og brancheorganisationer m.v. ikke skulle udføre opgaver  

 for Landbrugsministeriet.
 Registertilsynet henledte herefter opmærksomheden på, hvorvidt der i  

 medfør af husdyrsygdomslovens regler kunne tilvejebringes hjemmel til at  

 foretage rutinemæssig videregivelse til de pågældende producent- og  

 brancheorganisationer m.v. uden samtykke fra de registrerede besætningsejere  

 m.v.
Afslutningsvis bemærkedes, at sagen også rejste spørgsmålet om  

 videregivelse af oplysninger til udlandet, herunder oplysninger fra et  

 nationalt edb-register til bestemmelseslandet via et elektronisk  

 kommunikationssystem i EF-Kommissionens regi.
Registertilsynet fandt, som  

 sagen forelå oplyst, ikke fornødent grundlag for at udtale sig herom, men  

 henledte opmærksomheden på, at det i givet fald burde indpasses i de for  

 registeret fastsatte forskrifter, såfremt der skulle ske videregivelse af  

 personhenførbare oplysninger til udlandet.
 Vedrørende oprettelsen af registeret henvises til kapitel 4.2.
 (* 1) Registertilsynets Årsberetning 1991 side 79.
