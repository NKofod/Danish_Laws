Udtalt, at udkastet til lov om behandling af personoplysninger efter  

 tilsynets opfattelse er udtryk for en passende balance mellem på den ene side  

 hensynet til at sikre den enkeltes privatliv og personlige integritet og på  

 den anden side de administrative og effektivitetsmæssige hensyn til  

 offentlige myndigheder og private virksomheder m.v.
Dog kommet med  

 bemærkninger vedrørende en række forhold.
Ved skrivelse af 19. december 1997 (j.nr. 1997-760-0464) har  

 Justitsministeriet anmodet Registertilsynet om en udtalelse om betænkning nr.  

 1345 om behandling af personoplysninger, afgivet af Udvalget om  

 Registerlovgivningen.
Betænkningen indeholder et udkast til en lov om  

 behandling af personoplysninger.
 Sagen har været forelagt Registerrådet.
 Registertilsynet skal indledningsvis generelt bemærke, at udkastet til lov  

 om behandling af personoplysninger efter tilsynets opfattelse er udtryk for  

 en passende balance mellem på den ene side hensynet til at sikre den enkeltes  

 privatliv og personlige integritet og på den anden side de administrative og  

 effektivitetsmæssige hensyn til offentlige myndigheder og private  

 virksomheder m.v.
Lovudkastet vurderes at kunne sikre, at det nuværende høje  

 beskyttelsesniveau fastholdes og udbygges.
Der lægges herved navnlig vægt på,  

 at lovgivningen vil få et bredere anvendelsesområde end tidligere, hvor  

 reglerne kun omfattede registre, ligesom den registreredes rettigheder på en  

 række punkter er styrket, bl.a. gennem de øgede beføjelser, som lovudkastet i  

 § 60, stk. 1, giver Datatilsynet, og de nye rettigheder som sikres den  

 registrerede, f.eks. reglerne i kapitel 8 om oplysningspligt.
 Registertilsynet skal dog bemærke følgende:
Domstolenes forhold Registertilsynet finder det ikke hensigtsmæssigt at opbygge et særligt  

 appelsystem for så vidt angår domstolenes behandling af personoplysninger i  

 forbindelse med varetagelsen af domstolenes  judicielle funktioner.  

  Ved vurderingen af de krav, som direktivets artikel 28 stiller med hensyn  

 til tilsynsmyndigheder, bør det haves for øje, at direktivet i første række  

 tager sigte på den behandling af personoplysninger, der finder sted i den  

 offentlige forvaltning og i privat regi.
Det må også haves for øje, at den  

 enkelte domstol udøver sine judicielle funktioner i fuld funktionel og  

 personel uafhængighed.
Det forekommer på denne baggrund fuldt forsvarligt,  

 som foreslået af udvalgets flertal, at henlægge tilsynet med domstolenes  

 behandling af personoplysninger i forbindelse med den judicielle virksomhed  

 til domstolssystemet, selv om tilsynet på dette område herefter vil bestå i,  

 at den overordnede domstol i forbindelse med appel af en afgørelse kan føre  

 kontrol med, at behandlingsreglerne er overholdt.
Udvalgsflertallets forslag  

 om en fri kæreadgang til landsretterne - også af afgørelser truffet af  

 Arbejdsretten, Tjenestemandsretten og Sø- og Handelsretten - forekommer  

 imidlertid unødigt vidtgående og ressourcekrævende og synes tillige at kunne  

 give anledning til principielle betænkeligheder.
De anførte forhold  

 vedrørende domstolene gør det forsvarligt at indpasse reglerne om kære og  

 anke af afgørelser, der vedrører behandling af personoplysninger omfattet af  

 lovforslaget, i retsplejelovens almindelige system.
Konsekvensen heraf vil  

 være, at det i første række påhviler den enkelte domstol selv at påse, at  

 reglerne om behandling af personoplysninger iagttages, og at kære og anke af  

 en afgørelse vil kunne ske i det omfang, det er muligt efter gældende ret.
Udvalgets forslag om i almindelighed at henlægge tilsynet med domstolenes  

 administrative funktioner  til de to landsretspræsidenter forekommer  

 mindre hensigtsmæssigt.
Et sådant tilsyn vil være en fremmedartet opgave i  

 forhold til landsretspræsidenternes sædvanlige arbejdsopgaver, og der er ikke  

 - som i forbindelse med domstolenes udførelse af judicielle funktioner -  

 forfatningsmæssige hensyn, der taler afgørende imod, at tilsynet med  

 domstolenes administrative funktioner henlægges til en administrativ  

 myndighed.
Praktiske og ressourcemæssige hensyn taler omvendt for, at  

 tilsynet med databehandling, der erfaringsmæssigt kræver en høj grad af  

 sagkundskab, specialiseret viden og erfaring, så vidt muligt samles på  

 ét sted.
Det henstilles derfor til overvejelse, at tilsynet med  

 domstolenes administrative funktioner, i det omfang opgaven ikke ønskes  

 henlagt til Datatilsynet, henlægges til den i forslag til lov om  

 Domstolsstyrelsen, L 21 af 9. oktober 1997, nævnte domstolsstyrelse.
Mediernes forhold I lovudkastet er den nuværende retlige regulering af mediernes forhold i  

 det væsentlige opretholdt.
Dog har et mindretal i udvalget kritiseret de  

 nuværende regler for mediernes registre og opfordret justitsministeren til at  

 tage initiativ til en revision af reglerne, jf. betænkningen side 204-206.
Det er Registertilsynets opfattelse, at flertallet ved sit forslag  

 foretager en ganske vidtgående fortolkning af de muligheder, som direktivets  

 artikel 9 giver for at fastsætte mere lempelige regler for behandling af  

 personoplysninger i journalistisk øjemed.
Under alle omstændigheder finder  

 tilsynet ikke, at lovudkastet på dette punkt i tilstrækkelig grad tilgodeser  

 hensynet til beskyttelse af privatlivets fred.
 Registertilsynet kan derfor med hensyn til mediernes forhold tiltræde de  

 synspunkter, som et mindretal i udvalget har givet udtryk for.
 Kreditoplysningsbureauers registrering af oplysninger, som ikke må  

 videregives som summariske oplysninger efter lovudkastets § 23, stk. 3.
Registertilsynet har anlagt den fortolkning af lov om private registre, at  

 kreditoplysningsbureauer kan registrere oplysninger, som må antages at være  

 af betydning for bedømmelse af økonomisk soliditet og kreditværdighed, jf.  

 lov om private registre § 9, stk. 1, uanset at betingelserne for  

 videregivelse efter lovens § 12, stk. 3, 1. pkt., ikke er opfyldt.
Der kan  

 f.eks. være tale om oplysninger om forfaldne gældsposter, som er under 1.000  

 kr., eller for hvilke der endnu ikke er udtaget stævning mod debitor.  

 Tilsynet har endvidere antaget, at sådanne oplysninger kan indgå i  

 bureauernes grundlag for bredere bedømmelser, f.eks. ved udarbejdelsen af en  

 kreditrating, da § 12, stk. 3, alene angår videregivelse af  summariske  

 oplysninger.
 Tilsynet har i forbindelse med en konkret sag fået forelagt spørgsmålet,  

 om summariske oplysninger som sådanne vil kunne videregives som en del af en  

 bredere kreditvurdering.
 Registertilsynet udtalte - efter forelæggelse for Registerrådet - at der  

 er tvivl om den retlige rækkevidde af bestemmelsen i § 12, stk. 3, og at  

 tilsynet - da der i øvrigt ikke var modtaget klager over et bureaus  

 videregivelse af summariske oplysninger som led i en bredere kreditvurdering  

 - ikke på daværende tidspunkt ville foretage yderligere over for bureauet.
 Registertilsynet finder, at rækkevidden af bestemmelsen i lov om private  

 registre § 12, stk. 3, bør afklares i forbindelse med fremsættelsen af lov om  

 behandling af personoplysninger.
 Registertilsynet finder, at retssikkerhedsmæssige hensyn taler for, at de  

 nuværende betingelser i § 12, stk. 3, 1. pkt., også bør være opfyldt, hvis  

 summariske oplysninger ønskes videregivet i bredere bedømmelser.
Det er tillige uhensigtsmæssigt, at der som nævnt ovenfor i nogle tilfælde  

 vil kunne ske registrering af oplysninger, som ikke vil kunne videregives som  

 summariske oplysninger.
Bl.a. vil bureauer, som ikke afgiver bredere  

 kreditvurderinger, kunne registrere sådanne oplysninger, uanset der ikke kan  

 ske videregivelse af oplysningerne, og uanset de i øvrigt ikke bliver anvendt  

 som grundlag for bredere kreditvurderinger.
Registreringen finder sted i  

 lukkede registre og fungerer alene som en trussel over for den registrerede.  

 Det bemærkes, at sådan registrering i dag finder sted i betydeligt omfang.
 De gældende bestemmelser giver således mulighed for at registrere selv  

 ubetydelige skyldforhold og dermed mulighed for at presse debitor til  

 betaling eller til indgåelse af frivilligt forlig ved trussel om indberetning  

 til et kreditoplysningsbureau, idet det i de færreste tilfælde vil stå klart  

 for debitor, at der ikke vil kunne ske videregivelse af oplysningerne fra  

 bureauet.
Registertilsynet foreslår på baggrund heraf, at betingelserne for  

 registrering af oplysninger om forfalden gæld ændres, så disse svarer til de  

 betingelser, som i dag stilles til videregivelse af summariske oplysninger,  

 jf. lov om private registre § 12, stk. 3, 1. pkt.
Herved opnås dels, at  

 bureauerne ikke kan opretholde "trusselsregistrene", dels at  

 summariske oplysninger om forfalden gæld, der videregives i bredere  

 bedømmelser, vil opfylde betingelserne i lov om privat registre § 12, stk. 3,  

 1. pkt.
Det vil tillige være en konsekvens af den foreslåede ændring, at  

 bureauerne fratages muligheden for at lade oplysninger om skyldforhold, som  

 er på under 1.000 kr., eller som ikke er omfattet af et frivilligt forlig  

 eller en stævning, indgå som forfalden gæld i grundlaget for en bredere  

 bedømmelse.
Dette forhold taler dog efter tilsynets opfattelse ikke med nogen  

 større vægt imod den foreslåede regel, dels fordi fordringer på under 1.000  

 kr. næppe er relevante ved bedømmelse af kreditværdigheden hos en  

 erhvervsvirksomhed (som det typisk vil dreje sig om i forbindelse med bredere  

 bedømmelser), dels fordi det under alle omstændigheder synes rimeligt at  

 kræve, at fordringen enten er erkendt af debitor eller er under inddrivelse  

 ved domstolene.
Det bemærkes i øvrigt, at ovenstående kun vedrører pengefordringer, hvor  

 forfaldstidspunktet er passeret, uden at betaling har fundet sted.
Bureauerne  

 bør således ikke kunne registrere, at en debitor har  forfalden  gæld,  

 medmindre betingelserne i lov om private registre § 12, stk. 3, 1. pkt.  

 (lovudkastets § 23, stk. 3, 1. pkt.), er opfyldt, men bør fortsat kunne  

 registrere oplysninger om en virksomheds samlede forpligtelser og  

 engagementer i form af f.eks. uforfaldne gældsforpligtelser med henblik på,  

 at disse kan indgå i grundlaget for bredere bedømmelser.
Anmeldelse/tilladelse af overførsler til tredjelande, som ikke sikre r  et tilstrækkeligt beskyttelsesniveau Registertilsynet stiller sig tvivlende over for, om det er betryggende at  

 overlade det til private virksomheder m.v. at tage stilling til, om  

 betingelserne for videregivelse i medfør af lovudkastets § 27, stk. 3, er  

 opfyldt, når der er tale om overførsel af oplysninger, som er undtaget fra  

 anmeldelse m.v.
Der henvises herved til lovudkastets § 50, stk. 2, der kun  

 kræver Datatilsynets tilladelse, hvis overførslen til et tredjeland skal ske  

 i medfør af § 27, stk. 1.
Den foreslåede ordning synes velbegrundet i det omfang, der er tale om  

 overførsel i medfør af forholdsvis specifikke bestemmelser.
Registertilsynet  

 finder imidlertid, at bestemmelserne i § 27, stk. 3, nr. 2-4, er af en sådan  

 karakter, at der bør ske forelæggelse for Datatilsynet, inden overførslen kan  

 finde sted.
Tilsynet skal derfor foreslå, at en bestemmelse om forelæggelse i  

 de i § 27, stk. 3, nr. 2-4 nævnte tilfælde indarbejdes i § 50, stk. 2.
Registerlovgivningen i Grønland For Grønlands vedkommende er den oprindelige danske registerlovgivning fra  

 1978 stadig i kraft, uden senere ændringer, og med Registertilsynet som  

 tilsynsmyndighed.
Registertilsynet finder det meget uhensigtsmæssigt, hvis  

 tilsynet fremover skal administrere efter den oprindelige registerlovgivning  

 i forhold til Grønland og efter lov om behandling af personoplysninger m.v. i  

 forhold til danske virksomheder, myndigheder m.v.
Det bemærkes i den  

 forbindelse, at Registertilsynet har ganske mange sager vedrørende Grønland.
 Registertilsynet finder derfor, at der snarest bør tages initiativ til en  

 ny regulering for Grønland.
 Herudover skal Registertilsynet bemærke følgende:
Behandling af personoplysninger m.h.p. kunstnerisk eller litterær 
virksomhed Registertilsynet skal generelt bemærke, at undtagelsesbestemmelsen i  

 lovudkastets § 2, stk. 8, indebærer en risiko for omgåelse af lovudkastets  

 regler.
Undtagelsen er i realiteten mere vidtgående end den særlige  

 regulering af mediernes behandling af personoplysninger, idet der - bortset  

 fra straffeloven - ingen alternativ regulering er at falde tilbage på,  

 svarende til lov om massemediers informationsdatabaser eller  

 medieansvarsloven, ligesom der ingen formelle krav er om f.eks. anmeldelse  

 til Datatilsynet eller andre.
I princippet vil enhver kunne påberåbe sig, at  

 en given behandling finder sted med henblik på kunstnerisk eller litterær  

 virksomhed, og det kan frygtes at blive særdeles vanskeligt at gribe ind over  

 for omgåelse af lovens regler for lovlig behandling under påberåbelse af et  

 påtænkt forfatterskab.
Det bør derfor søges sikret, at bestemmelsen fortolkes restriktivt.
Det  

 kan f.eks. understreges i bemærkningerne, at det ikke er tilstrækkeligt, at  

 den dataansvarlige selv er af den opfattelse, at der er tale om behandling,  

 som finder sted med henblik på kunstnerisk eller litterær virksomhed.
Der bør  

 påhvile den pågældende en vis forpligtelse til at sandsynliggøre, at  

 vedkommendes aktiviteter falder ind under undtagelsesreglen, ligesom det bør  

 angives, at Datatilsynet og i sidste ende domstolene vil kunne gribe ind over  

 for misbrug af reglen.
Behandling af personnumre i den private sektor Efter Registertilsynets opfattelse er de nuværende regler om registrering  

 og videregivelse af oplysninger om personnumre i den private sektor unødigt  

 restriktive, svære at administrere, ligesom de giver anledning til betydelig  

 forskelsbehandling mellem de virksomheder, som har, henholdsvis ikke har,  

 adgang til at behandle personnumre.
Tilsynet finder ikke, at der er væsentlige databeskyttelsesmæssige hensyn,  

 som taler imod, at der fastsættes mindre restriktive regler for private  

 virksomheders behandling af personnumre, end tilfældet er i dag, jf. herved  

 betænkningens side 263, 4. afsnit, forudsat at personnumre ikke anvendes som  

 adgangsnøgle til registrerede oplysninger.
Der henvises i øvrigt til  

 betænkningen side 259-266.
 Registertilsynet kan i det hele tilslutte sig flertallets forslag og  

 argumentationen bag det.
Datasikkerhed Registertilsynet er enig i, at det fremover bør være justitsministeren,  

 der fastsætter de nærmere regler om datasikkerhed, hvorefter det overlades  

 til Datatilsynet at kontrollere, at reglerne overholdes.
 Registertilsynet finder, at Justitsministeriet ved udarbejdelsen af  

 reglerne bør tage udgangspunkt i de nuværende sikkerhedskrav og sigte mod et  

 fortsat højt beskyttelsesniveau, jf. også betænkningen side 325-327.
Datatilsynets organisation Registertilsynet kan i det hele tilslutte sig synspunkterne i betænkningen  

 side 352-355, hvorefter der fortsat kun bør være én myndighed, som  

 fører tilsyn med den offentlige forvaltning og den private sektor.
Denne  

 myndighed bør ligesom i dag organiseres med et sekretariat og et råd og være  

 den højeste administrative myndighed på området.
Økonomiske konsekvenser for Registertilsynet Registertilsynet skønner, at lovudkastet samlet vil indebære en vis  

 forøgelse af arbejdsbyrden i tilsynet, jf. også betænkningen side 172. Denne  

 forøgelse vil næppe kunne håndteres inden for de nuværende bevillingsmæssige  

 rammer.
Registertilsynet ønsker derfor at drøfte dette med  

 Justitsministeriet, inden lovforslaget fremsættes.
