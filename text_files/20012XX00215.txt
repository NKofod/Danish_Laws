Skriftlig fremsættelse (20. marts  

 2002) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om leje af  

 almene boliger, lov om leje, lov om midlertidig regulering af  

 boligforholdene, lov om individuel boligstøtte og lov om almene  

 boliger samt støttede private andelsboliger m.v. (Overførsel af  

 tidssvarende plejehjem og beskyttede boliger til boliglovgivningen) (Lovforslag nr.
L 170).
 Lovforslaget er et led i udmøntning af aftalen om  

 satsreguleringspuljen for 2000.
 For at opfylde intentionerne bag såvel plejeboligreformen,  

 bistandslovreformen og satspuljeforliget stilles forslag om at skabe  

 ensartede regler for beboere, uanset om de bor i tidssvarende  

 plejehjem/beskyttede boliger eller i ældre-/plejeboliger.
Formålet med lovforslaget er at fjerne de uheldige forskelle, der  

 kan være ved, at den ældre eller handicappede person får  

 tilbudt en plejehjemsplads efter reglerne i serviceloven eller en  

 ældre-/ plejebolig efter reglerne i  

 almenboligloven/ældreboligloven.
Det beror ofte på en  

 tilfældighed, om den pågældende anvises til den ene eller  

 anden type bolig.
Forskellene mellem de to typer består især i en  

 forskellig huslejefastsættelse og beboerstatus.
 Forskellene i boligbetalingen har hidtil ført til  

 uforståelige forskelle i boligbetalingen mellem ellers sammenlignelige  

 boliger.
Med forslaget opnår beboerne lejerstatus.
Hvis de nuværende  

 beboere ønsker det, kan de dog blive boende på de hidtil  

 gældende vilkår.
 Lovforslaget indebærer:
 At kommunerne får pligt til at omdanne plejehjem og beskyttede  

 boliger, som vurderes som tidssvarende, til lejeboliger inden den 1. januar  

 2005.
 At kommunerne eller amtskommunerne, der ejer ejendommen, får  

 valgfrihed til at bestemme, om den efter omdannelsen skal være omfattet  

 af reglerne for almen boligvirksomhed (ustøttede almene plejeboliger)  

 eller reglerne i den private lejelovgivning (ustøttede private  

 plejeboliger).
 At de private selvejende institutioner skal overgå til  

 regelsættet i den private lejelov, da deres driftsforhold stemmer bedst  

 overens med principperne i det private udlejningsregelsæt.
 At økonomi- og erhvervsministeren bemyndiges til at  

 fastsætte nærmere regler for, hvilke betingelser der skal  

 være opfyldt, førend der skal ske omdannelse til  

 ustøttede almene eller private plejeboliger.
At reglerne, der gælder for udlejning og anvisning af almene  

 ældreboliger, også vil gælde for udlejning og anvisning af  

 ustøttede plejeboliger.
De selvejende institutioner, der i dag har  

 fortrinsret til at anvise bestemte persongrupper, bibeholder med forslaget  

 denne ret.
At lejen fastsættes som en sammenligningsleje.  

 Sammenligningslejen skaber en sammenhæng mellem lejen og kvaliteten af  

 det lejede, svarende til lejen i de andre ældre-/ plejeboliger i  

 kommunen.
For de ustøttede almene plejeboliger vil desuden gælde  

 princippet om balanceleje, dvs. at udgifter og indtægter skal  

 balancere.
At udlejer ved genudlejning kan stille krav om betaling af depositum  

 svarende til 3 måneders leje.
Der gives samtidig mulighed for, at  

 lejeren kan opnå boligstøtte hertil.
 At de ustøttede plejeboliger ikke kan ombygges til  

 ældreboliger med støtte efter almenboligloven.
Lovforslaget skønnes at ville medføre en  

 offentlig merudgift på 15,5 mio. kr. i 2003 stigende til 24 mio. kr. i  

 2007 og følgende år.
Den offentlige merudgift i 2003  

 består af en besparelse på 85,5 mio. kr. og en merudgift på  

 101 mio. kr.
Forslaget vurderes desuden at have et vist, men begrænset  

 omfang af administrative konsekvenser for staten og kommunerne.
Udgiften  

 hertil vil blive afholdt indenfor de afsatte midler.
De økonomiske  

 konsekvenser for kommunerne reguleres over bloktilskuddet.
Ved satspuljeforliget i 2000 blev afsat 52,5 mio. kr.  

 årligt fra 2003 og frem til overførsel af tidssvarende plejehjem  

 og beskyttede boliger.
Overførslen skønnes dermed at kunne  

 afholdes indenfor den afsatte ramme.
 De økonomiske og administrative konsekvenser skal  

 forhandles med de kommunale parter.
