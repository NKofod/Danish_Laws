Skriftlig fremsættelse (14. marts  

 2001) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om grundlæggende social- og  

 sundhedsuddannelser.
(Lovforslag nr.
L 180).
Det er en forudsætning for at kunne fastholde og  

 ikke mindst udvikle en høj standard inden for bistands-, pleje- og  

 omsorgsområdet, at de grundlæggende social- og  

 sundhedsuddannelser fremstår som attraktive og tidssvarende  

 uddannelser.
Lovforslaget skal dels sikre, at de færdiguddannede til  

 stadighed kan honorere de kvalitetskrav til pleje og omsorg, der stilles af  

 amter og kommuner samt af brugere og patienter, dels sikre, at uddannelserne  

 i tilstrækkeligt omfang vælges af de unge.
 Udviklingen gennem de sidste år har vist et  

 tiltagende behov for at styrke de faglige og almene kompetencer, det etiske  

 element samt de grundlæggende værdier i uddannelserne.  

 Udviklingen har endvidere vist, at de unge i stigende grad fravælger  

 social- og sundhedsuddannelserne med det resultat, at der er begyndende  

 mangel på færdiguddannede.
 Forslaget indebærer en reform af de  

 grundlæggende social- og sundhedsuddannelser, som de har eksisteret  

 siden 1991. Det samlede uddannelsessystem består af social- og  

 sundhedshjælperuddan-nelsen, overbygningsuddannelsen til social- og  

 sundhedsassistentuddannelsen, samt den pædagogiske grunduddannelse.
Reformen omfatter en forlængelse af uddannelserne  

 med  det formål at styrke det almene, omsorgsrettede og etiske element  

 i uddannelserne.
Der indføres en ny uddannelsesstruktur, der  

 indebærer, at indgangsåret erstattes med et fleksibelt  

 grundforløb på normalt 20 uger til social- og  

 sundhedshjælperuddannelsen og til den pædagogiske  

 grunduddannelse.
Endvidere etableres der strukturforsøg med direkte  

 adgang til et samlet forløb til social- og sundhedsassistent.
 En ændring af optagelsesreglerne skal lette  

 adgangsvejen  til uddannelserne og gøre social- og  

 sundhedsuddannelserne mere synlige blandt de øvrige  

 ungdomsuddannelser. Ændringen indebærer, at de unge ikke selv  

 skal være opsøgende i forsøget på at opnå  

 ansættelse som elev, men i stedet optages af den enkelte social- og  

 sundhedsskole, der formidler ansættelsesaftalen mellem eleven og en  

 ansættende myndighed.
Afskaffelse af adgangsprøven til de mellemlange  

 videregående sundhedsuddannelser skal give bedre muligheder for et  

 karriereforløb gennem videre uddannelse.
Med forslaget bliver det  

 muligt for elever i social- og sundhedsassistentuddannelsen at opnå de  

 formelle adgangsbetingelser til de mellemlange videregående  

 sundhedsuddannelser.
 Endelig foreslås til styrkelse af elevernes  

 retsstilling en udvidelse af elevernes klagemuligheder samt oprettelse af et  

 særlige klageudvalg.
 Idet jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
