Skriftlig fremsættelse (29. oktober 2010) Indenrigs- og sundhedsministeren (Bertel Haarder) Herved tillader jeg mig for Folketinget at fremsætte:
Lov om ændring af lov om kunstig befrugtning i forbindelse med lægelig behandling, diagnostik og forskning m.v. samt sundhedsloven (Egenbetaling for behandling med kunstig befrugtning, refertilisation og sterilisation i det offentlige sundhedsvæsen samt justering af regler om vurdering af forældreegnethed ved behandling med kunstig befrugtning m.v.) (Lovforslag nr.
L 45) Lovforslaget om ændring af lov kunstig befrugtning og sundhedsloven udmønter aftalen mellem regeringen og Dansk Folkeparti om genopretning af dansk økonomi, maj 2010, hvoraf det fremgår, at parterne vil gennemføre en lovændring, således at kunstig befrugtning ikke længere vil være en del af det vederlagsfri offentlige sundhedstilbud.
 Med henblik på at opnå et nettoprovenu på 200 mio. udmøntes aftalen således i lovforslaget:
  Der indføres egenbetaling (overvejende i form af faste beløb/gebyrer) på behandling med kunstig befrugtning i det offentlige sundhedsvæsen  godt 50 mio. kr.
  Der indføres øget egenbetaling for lægemidler, som anvendes til fertilitetsbehandling (egenbetaling op til et loft på 15.000 kr. om året og derefter 100 pct. tilskud)  ca. 100 mio. kr.
  Der indføres egenbetaling for sterilisationer  godt 50 mio. kr.
  Der indføres egenbetaling for refertilisationer  ca. 0,3 mio. kr.
 Samtidig foreslås det på baggrund af den senere tids debat om vurdering af forældreuegnethed i forbindelse med behandling med kunstig befrugtning, at den nuværende § 6 a i lov om kunstig befrugtning i forbindelse med lægelig behandling, diagnostik og forskning m.v. justeres.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
