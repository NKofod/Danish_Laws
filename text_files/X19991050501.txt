Stiftelse af anpartsselskab  

 registreringsnægtet, idet der ikke forelå fornøden  

 dokumentation for anpartskapitalens indbetaling Advokat K har i skrivelse af 1. december 1997 klaget over,  

 at Erhvervs- og Selskabsstyrelsen ved skrivelser af 6. og 14. november 1997  

 (j.nr. 97-175.861) har afvist at registrere stiftelsen af A ApS med  

 henvisning til manglende dokumentation for indbetaling af anpartskapitalen,  

 jfr. anpartsselskabslovens § 11, stk. 2.
 Sagens omstændigheder:
Den 21. september 1997 stiftede advokat K, X-by "A ApS".  

 Selskabets hjemsted var ifølge vedtægterne Y-by kommune og  

 selskabets formål "renovering af automobiler, handel med automobiler og  

 dermed beslægtet virksomhed". Anpartskapitalen var angivet til  

 200.000,- kr.
Ifølge stiftelsesdokumentet skulle direktionen  

 bestå af stifter K indtil selskabets første  

 generalforsamling.
Den 23. september 1997 anmeldtes selskabet til  

 registrering i Erhvervs- og Selskabsstyrelsen af advokat K.
Anmeldelsen var  

 underskrevet af kleinsmed B, Z-by og bogholder C, Y-by som  

 vitterlighedsvidner.
Som dokumentation for anpartskapitalens indbetaling  

 medfulgte kopi af kvittering for indbetaling af 200.000,- kr. i D bank den  

 22. september 1997 med advokat K som kontohaver samt kopi af reskontrokort  

 fra dennes bogholderi med navn "A ApS under stiftelse", og hvoraf  

 fremgår, at K har indbetalt selskabets indskudskapital på 200.000  

 kr. den 22. september 1997.
Ved de påklagede afgørelser af 6. og 14.  

 november 1997 meddelte styrelsen klageren, at da selskabet var stiftet af ham  

 selv, var den fremsendte dokumentation i form af anpartskapitalens  

 indbetaling på hans egen klientkonto ikke tilstrækkelig  

 dokumentation efter anpartsselskabslovens § 11, stk. 2. Klageren fik samtidig  

 frist til den 4. december 1997 til at indsende fornøden dokumentation  

 for kapitalens indbetaling.
I modsat fald ville registrering uden yderligere  

 varsel blive nægtet.
Klageren berigtigede ikke anmeldelsen, men indbragte  

 afgørelserne for Erhvervsankenævnet ved skrivelse af 1. december  

 1997. Til støtte for klagen har advokat K blandt andet gjort  

 gældende, "at indbetaling på enhver advokats klientkonto,  

 herunder min egen klientkonto, tilhører klienten.
Advokatens  

 klientkonti skal altid vise advokatens tilsvar (gæld til klienten), og  

 indbetaling til en advokats klientkonto er lige så sikkert som  

 indbetaling til en bank.
Det er min opfattelse, at min indbetaling på  

 min egen klientkonto er tilstrækkelig dokumentation for  

 indskudskapitalens tilstedeværelse på anmeldelsestidpunktet." Endvidere har advokat K henvist til ankenævnets  

 kendelse af 9. januar 1997 i sagen (j.nr. 96-100.446).
 I anledning af klagen har Erhvervs- og Selskabsstyrelsen  

 udtalt:
"Det skal indledningsvis bemærkes, at selskabet er  

 stiftet af klageren, og anpartskapitalen er indbetalt af klageren på  

 dennes klientkonto, hvorfor sagen ikke er identisk med den sag  

 Erhvervsankenævnets j.nr. 96-100.446 - som tidligere har været  

 forelagt ankenævnet.
Således som kendelsen er formuleret, er det  

 Erhvervs- og Selskabsstyrelsens opfattelse, at Erhvervsankenævnet ikke  

 har taget stilling til videreudviklingen af adv.
K s koncept, hvorefter der  

 nu er fuldstændig identitet mellem stifter og den advokat, der modtager  

 indbetalingen af anpartskapitalen.
 Klageren gør gældende, at indbetaling  

 på enhver advokats klientkonto tilhører klienten, samt at  

 advokatens klientkonti altid skal vise advokatens tilsvar og indbetalingen  

 til en advokats klientkonto er lige så sikker som indbetaling til en  

 bank.
 Erhvervs- og Selskabsstyrelsen skal hertil anføre,  

 at kravet om dokumentation for indbetalingen ikke er opfyldt, hvor  

 indbetalingen af anpartskapitalen og afgivelsen af en erklæring herom  

 er foretaget af én og samme person, uagtet indbetaling på en  

 klientkonto i almindelighed kan accepteres som dokumentation for kapitalens  

 indbetaling.
Den efter forarbejderne forudsatte uafhængighed ved  

 afgivelse af erklæring om indbetalingen vil være illusorisk, hvor  

 det er én og samme person, som både foretager indbetalingen og  

 afgiver erklæring herom.
Klageren kan som eneanpartshaver og  

 direktør i selskabet disponere over selskabet, hvorfor klientforholdet  

 er en fiktion, der ikke kan tillægges afgørende betydning.
 Erhvervs- og Selskabsstyrelsen fastholder derfor kravet  

 om, at der må indsendes dokumentation for indbetaling af  

 anpartskapitalen til selskabet, før registrering af selskabet kan  

 finde sted.
 I henhold til anpartsselskabslovens § 11, stk. 2, kan  

 selskabet ikke registreres, medmindre anmeldelsen ledsages af dokumentation  

 for den fulde indbetaling af anpartskapitalen med tillæg af eventuel  

 overkurs.
 Erhvervs- og Selskabsstyrelsen anførte i en  

 udtalelse af 22. august 1996 til brug for sagen, som blev afgjort ved  

 ankenævnets kendelse af 9. januar 1997, følgende om de retlige  

 omstændigheder:
 "Ved lov nr. 283 af 9. juni 1982 om ændring af  

 anpartsselskabsloven blev der indsat en ny bestemmelse i lovens § 125, stk.  

 3, nr. 3, hvorefter der med anmeldelsen af et nyt anpartsselskab skal  

 følge bevis for, at indskudskapitalen er indbetalt til selskabet.
Det fremgår af bemærkningerne til denne  

 bestemmelse: "På trods af udformningen af de særlige  

 anmeldelsesblanketter, der medfører, at selskabets ledelse skriver  

 under på, at der er sket indbetaling, forekommer det i praksis, at det  

 ved senere lejligheder, f. eks. ved gennemgangen af indsendte  

 årsregnskaber, konstateres, at der ikke er sket indbetaling som  

 anmeldt.
Ligeledes forekommer det, at sikringsakter ved overdragelse af andre  

 værdier end kontanter ikke er opfyldt.
For at undgå disse  

 mangler, foreslås et dokumentationskrav, der f.eks. vil kunne opfyldes  

 ved en erklæring fra selskabets revisor eller en anden uafhængig  

 person, ved indsendelse af kreditnota fra et pengeinstitut eller  

 lignende." Ved lov nr. 53 af 20. februar 1985 blev  

 anpartsselskabslovens § 125 ophævet.
Dokumentationskravet blev  

 imidlertid videreført ved en samtidig ændring af den  

 dagældende anpartsselskabslovs § 6. Dokumentationskravet er som  

 indledningsvis nævnt opretholdt i den nugældende  

 anpartsselskabslovs § 11.
 Ifølge bemærkningerne til bestemmelsen skete  

 ændringen i 1985 som konsekvens af, at lovens detaljerede  

 anmeldelsesregler blev udskilt til nærmere fastsættelse ved  

 bekendtgørelse.
I overensstemmelse hermed skal der efter styrelsens faste  

 praksis ved en kontant stiftelse af et aktie-/anpartsselskab være  

 dokumentation for kapitalens indbetaling i form af et kontoudtog lydende  

 på selskabets navn under stiftelse eller en erklæring fra en af  

 selskabet og selskabets deltagere uafhængig person.
Som sådanne  

 generelt uafhængige personer accepteres advokater og registrerede og  

 statsautoriserede revisorer.
Det er dog en forudsætning, at disse  

 personer også konkret er uafhængige af selskabet og dets  

 stiftere." Erhvervsankenævnet udtalte i kendelse af 9. januar  

 1997, at "da der efter det oplyste foreligger dokumentation for  

 stifterens indbetaling af den fulde anpartskapital på  

 advokatklientkonto, hvor beløbet er bogført, finder  

 ankenævnet at kravet i anpartsselskabslovens § 11, stk. 2 (tidligere §  

 6, stk. 2) er opfyldt uanset at advokaten er stifters  

 ægtefælle".
På denne baggrund skal styrelsen fastholde sin  

 afgørelse." Efter at være gjort bekendt med udtalelsen har  

 advokat K bemærket, at Erhvervs- og Selskabsstyrelsen ikke alene har  

 modtaget et kontoudtog lydende på selskabets navn, men tillige modtaget  

 bankkvittering, der passer med kontoudtoget (reskontrokortet).
I skrivelse af 8. januar 1998 har Erhvervs- og  

 Selskabsstyrelsen udtalt ikke at have yderligere bemærkninger, men  

 samtidigt oplyst, at man har modtaget en ny anmeldelse fra advokat K om  

 stiftelse af et nyt selskab med samme navn og hjemsted som det selskab,  

 klagen omhandler, men som til forskel ikke er stiftet af advokat K.
Denne nye  

 anmeldelse har ikke kunnet registreres, fordi den anmeldelse, der har givet  

 anledning til klagesagen er stillet i bero af styrelsen, og den er til hinder  

 for registrering af den nye anmeldelse på grund af navnelighed.
 Hertil har advokat K blandt andet bemærket, at ny  

 anmeldelse er indsendt til Erhvervs- og Selskabsstyrelsen, fordi han har  

 regnet med, at styrelsen har fulgt sin egen afgørelse om, at  

 registrering af det oprindelige selskab ville blevet nægtet, hvis  

 berigtigelse ikke skete inden for den frist, som styrelsen havde fastsat.  

 Klageren har ikke bedt styrelsen om at stille den oprindelige anmeldelse i  

 bero.
 Erhvervs- og Selskabsstyrelsen har herefter ved skrivelse  

 af 3. marts 1998 meddelt ankenævnet, at styrelsen har  

 registreringsnægtet den oprindelige indsendte anmeldelse og registreret  

 den senere indgivne anmeldelse.
 Ankenævnet udtaler:
 Efter forarbejderne til § 125, stk. 3, nr. 3 i lov nr. 283  

 af 9. juni 1982 om ændring af lov om anpartsselskaber, nu lovens § 11,  

 stk. 2, er Erhvervs- og Selskabsstyrelsen forpligtet til at påse, at  

 anmeldelse til registrering er ledsaget af dokumentation for den fulde  

 indbetaling af anpartskapitalen hidrørende fra en anden end stifteren  

 henholdsvis andre selskabsdeltagere eller på et af de  

 pågældende uafhængigt grundlag i øvrigt.
 Da der i det foreliggende tilfælde var identitet  

 mellem stifteren og K, som advokat, tiltrædes det, at registrering er  

 blevet nægtet, jf.  § 11, stk. 2 i lov om anpartsselskaber.
 I ankenævnets afgørelse har Suzanne Helsteen,  

 Morten Iversen og Niels Larsen deltaget.
