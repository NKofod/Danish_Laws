Ligebehandlingsnævnets afgørelse om alder - stillingsopslag - ej medhold J. nr. 2015-6811-32527 Det fremgik at et stillingsopslag, at ansøgere for at kunne komme i betragtning til jobbet skulle modtage SU, være på efterløn eller pension.
Da indklagede ikke i stillingsopslaget efterspurgte en bestemt aldersgruppe var opslaget ikke i strid med annonceringsbestemmelsen.
 Klager fik derfor ikke medhold.
Klagen drejer sig om påstået forskelsbehandling på grund af alder i forbindelse med, at indklagede i et stillingsopslag stillede som betingelse for ansættelsen, at ansøgerne enten modtog SU eller var på efterløn eller pension.
Ligebehandlingsnævnets afgørelse Det var ikke i strid med forskelsbehandlingsloven, at indklagede søgte efter en person, der enten modtog SU eller var på efterløn eller pension.
Sagsfremstilling Der er klaget over, at indklagede virksomhed i et stillingsopslag søgte efter en suppleringsmedarbejder til afrydning, opvask og lettere rengøringsopgaver samt eventuelle øvrige forefaldende opgaver.
Det fremgår af stillingsopslaget, at ansøgere for at komme i betragtning til jobbet enten skulle modtage SU være på efterløn eller penison.
Det fremgår også af opslaget, at ansættelsen kun ville omfatte de timer, der løbende blev indgået aftale om.
Der kunne maksimalt aftales 8 timer i gennemsnit pr. uge over en tre måneders turnusperiode.
Parternes bemærkninger Klager ønsker at få afklaret, om det er lovligt at søge efter pensionister, folk på SU eller lignende.
Indklagede gør gældende, at klager ikke har en konkret, retlig interesse i sagen, fordi han ikke har søgt stillingen.
Indklagede gør også gældende, at der ikke er tale om forskelsbehandling på grund af alder.
 Det fremgår af Industriens Overenskomst § 11, stk. 2, andet afsnit, at:
"Den ugentlige arbejdstid for deltidsbeskæftigede skal udgøre mindst 8 timer.
For personer, hvor deltidsarbejdet er underordnet den pågældendes hovedaktivitet, f.eks. personer på efterløn og lignende, er der ingen nedre grænse for den gennemsnitlige ugentlige arbejdstid." Denne formulering betyder, at arbejdsgivere, der er omfattet af overenskomsten, kun kan besætte stillinger med et lavere timetal end otte timer pr. uge, hvis medarbejderen har en hovedaktivitet, hvor deltidsarbejdet er underordnet.
Det vil f.eks. være tilfældet, hvis medarbejderen er på efterløn, pension eller er studerende og dermed på SU.
Den opslåede stilling var netop en stilling, hvor indklagede ikke nødvendigvis kunne tilbyde otte timer i gennemsnit pr. uge.
Stillingen måtte derfor kun besættes med de nævnte medarbejdergrupper.
Der er således intet aldersbetinget i stillingsopslaget.
Stillingsopslaget forudsætter ikke en særlig lav eller høj alder, da der kan være tale om studerende, efterlønnere og pensionister.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af blandt andet alder efter lov om forskelsbehandling på arbejdsmarkedet mv.
Det fremgår af forskelsbehandlingslovens § 5, at en arbejdsgiver ikke ved annoncering må angive, at der til ansættelse søges eller foretrækkes en person med en bestemt alder.
Indklagede har i stillingsopslaget angivet, at der søges efter personer, der modtager SU, eller som er på efterløn eller pension.
Det skyldes, at indklagede alene må ansætte personer i stillinger med en ugentlig arbejdstid på mindre end 8 timer, når medarbejderen har en hovedbeskæftigelse, hvor deltidsarbejdet et underordnet.
Nævnet finder ikke, at indklagede i stillingsopslaget efterspørger en bestemt aldersgruppe i strid med annonceringsbestemmelsen i forskelsbehandlingsloven.
Der er herved lagt vægt på, at SU modtagere aldersmæssigt kan spænde bredt, ofte i den unge ende, hvorimod førtidspensionister og folkepensionister er ældre borgere.
 Klager får derfor ikke medhold i klagen.
Sagens oplysninger  Sagen er behandlet på grundlag af:
