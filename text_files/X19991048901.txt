 Transportrådet blev anset for en offentlig myndighed, hvorfor  

 en udsendt medarbejder ikke var omfattet af reglerne om udlandslempelse i  

 ligningslovens § 33 A, stk. 2.
EU-kommission - national ekspert - konsulenthonorar fra offentlig myndighed  

 (Transportrådet) - lempelse A klagede for indkomståret 1994 over, at  

 skatteankenævnet ikke havde anset ham for berettiget til  

 nedsættelse af indkomstskatten i medfør af ligningslovens § 33  

 A, idet han ansås for at være udstationeret for en offentlig  

 myndighed.
Det fremgik af sagen, at klageren var civilingeniør  

 og i perioden 1. februar 1994 til 31. december 1994 var ansat som national  

 ekspert under EU-kommissionen i Bruxelles til at assistere ved udarbejdelsen  

 af et forskningsprogram med fuld kontraktmæssig  

 ansættelsesforpligtelse.
Klageren havde i hele perioden haft orlov uden  

 løn fra arbejdsgiveren i Danmark, og havde ifølge  

 rådgivningsaftale af 1. februar 1994 med Transportrådet modtaget  

 konsulenthonorar på 35.000 dkr. pr. måned.
Transportrådet  

 var underlagt Trafikministeriet, og var 100 % statsfinansieret.
Der havde  

 ikke fra rådets side været tale om  

 lønmodtagerforpligtelser over for klageren i form af pensionsbidrag,  

 forsikringer, feriepenge m.m.
 EU-kommissionen havde ikke udbetalt løn i  

 forbindelse med ordningen, men havde i perioden udbetalt et fast skattefrit  

 dagpengebeløb på 208.416 kr. til dækning af  

 opholdsomkostninger.
Skatteankenævnet havde stadfæstet  

 skatteforvaltningens afgørelse, hvorefter klageren var meddelt afslag  

 på anmodning om skattelempelse i medfør af ligningslovens § 33  

 A.
Nævnet havde herved lagt til grund, at klageren ansås for at  

 være udsendt af en offentlig myndighed, idet Transportrådet  

 direkte var underlagt Trafikministeriet.
Samtidig havde klageren modtaget  

 skattefri udetillæg fra EU-kommissionen til dækning af  

 merudgifter i forbindelse med udstationeringen, jf. ligningslovens § 7, litra  

 r.
Klageren havde over for Landsskatteretten nedlagt  

 påstand om, at hans lønindkomst under opholdet i Bruxelles var  

 lempelsesberettiget efter ligningslovens § 33 A.
Til støtte herfor  

 havde han bl.a. gjort gældende, at Transportrådet var et  

 midlertidigt organ, hvis virke ifølge en folketingsbeslutning  

 foreløbigt var forlænget til år 1999/2000. Rådets  

 medlemmer var blevet udpeget af trafikministeren i samråd med  

 miljøministeren, og hovedformålet havde været at fremme  

 transportforskning og lade udarbejde analyser efter anmodning fra regering og  

 folketing.
Klagerens udstationering kunne ikke sammenlignes med de  

 særlige udsendelsesbetingelser for personale udsendt fra offentlige  

 myndigheder, som der var sigtet på i § 33 A.
Efter klagerens opfattelse  

 var Transportrådet ikke underlagt Trafikministeriet som en offentlig  

 myndighed.
 Landsskatteretten udtalte, at man ikke fandt, at B's virke  

 faldt uden for begrebet offentlig myndighed i relation til ligningslovens §  

 33 A, stk. 2. Retten havde herved henset til, at institutionen i  

 forvaltningsretlig henseende ansås for at være en del af den  

 offentlige forvaltning, og endvidere at klageren ansås for  

 udstationeret af et af Trafikministeriet og Miljøministeriet sammensat  

 organ.
 Retten fandt herefter, at Transportrådet var  

 omfattet af staten eller anden offentlig myndighed i medfør af  

 ligningslovens § 33 A, stk. 2, hvorfor skattemyndighedernes afgørelse  

 blev stadfæstet.
