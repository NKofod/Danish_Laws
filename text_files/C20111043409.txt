Rigsadvokatmeddelelsen, afsnittet: Meddelelse om ændring af § 4 i kriminalloven for Grønland, jfr. meddelelse nr. 2/74 22. september 2011 I meddelelse nr. 2/74 af 1. april 1974 er der givet anvisninger om overførelse af forfølgning fra Danmark til Grønland og fra Grønland til Danmark.
Ved en ændring af den grønlandske kriminallov, jfr. nu loven som bekendtgjort ved bkg. nr. 49 af 13.2.1979, er jurisdiktionsreglerne i kriminalloven ændret.
Den tidligere gældende begrænsning i § 4, stk. 2, hvorefter loven kun kunne finde anvendelse, dersom handlingen ville kunne medføre foranstaltninger af særlig indgribende karakter, er udgået.
Dette medfører, at det, der er anført i meddelelse nr. 2/74, andet afsnit, 2. til 4. pkt., ikke længere er gældende.
Den grønlandske kriminallov vil nu kunne anvendes på enhver lovovertrædelse begået uden for Grønland af en person bosat i Grønland, forudsat at handlingen også er strafbar på det sted, hvor den er foretaget.
Sager om spirituskørsel, der er begået her i landet, vil f.eks. fremtidig kunne overføres til retsforfølgning i Grønland, selvom straffen for spirituskørsel i Grønland kun er bøde og førerretsfrakendelse.
 Reglen i den tidligere lovs § 4, stk. 3, der er omtalt på s. 2 i meddelelsen fra 1974, findes nu i § 4 c.
