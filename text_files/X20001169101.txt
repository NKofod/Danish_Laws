God revisorskik Ved skrivelse af 23. september 1999  har Politimesteren i  

 Hjørring indgivet en klage over registreret revisor Ole Olesen.
 Erhvervs- og Selskabsstyrelsen har oplyst, at Ole Olesen  

 har været optaget i Revisorregistret siden den 3. september 1985.
 Sagen vedrører indklagedes angiveligt mangelfulde  

 revisionsarbejde, der ifølge klageren formentlig har medført,  

 at AOF Daghøjskolen, Løkken-Vrå, i 1996 og 1997  

 uberettiget har fået udbetalt betydelige statstilskud.
 Det fremgår af sagen,  at skolen i henhold til § 8 i  

 bekendtgørelse nr. 1056 af 18. december 1995 om statstilskud m.v. til  

 daghøjskoler, fik udbetalt statstilskud kvartalsvis bagud "på  

 grundlag af en af skolen indsendt og skolens revisor attesteret  

 aktivitetsopgørelse for det pågældende kvartal".
Indklagede var skolens revisor fra 1994 og indtil den 15.  

 august 1997. Indklagede udarbejdede bl.a. skolens årsregnskaber for  

 1994, 1995 og 1996 og attesterede de af skolens daværende leder  

 udarbejde kvartalsvise aktivitetsopgørelser.
Opgørelsen for  

 første kvartal 1996 angiver at være attesteret af indklagede den  

 9. april 1996. Grundlaget for indklagedes arbejde i denne forbindelse var i  

 1996 og 1997 bekendtgørelse nr. 315 af 23. april 1996 om regnskab og  

 revision ved daghøjskoler og produktionsskoler.
Bekendtgørelsen  

 angiver at have "virkning fra den 1. januar 1996 og finder anvendelse  

 på regnskaber for regnskabsåret 1996 og følgende  

 år".
I juli 1997 fratrådte skolens hidtidige leder sit  

 arbejde.
Kort efter konstaterede den nye ledelse, at skolen var insolvent og  

 havde modtaget for store statstilskud.
Skolens bestyrelse besluttede derfor  

 den 27. oktober 1997 at indgive konkursbegæring.
 Undervisningsministeriet godkendte i januar 1998 det af  

 indklagede udarbejdede årsregnskab for 1996.
Den 15. januar 1998 meddelte konkursboets kurator, advokat  

 Peer Johnsen, klageren, at han på baggrund af de foreliggende  

 oplysninger i boet fandt, at der var grundlag for en politimæssig  

 efterforskning i sagen.
Kurator anførte bl.a., at der var konstateret  

 uregelmæssigheder i det materiale, der havde dannet grundlag for de  

 tilskud, Undervisningsministeriet havde udbetalt til daghøjskolen.  

 Efter kurators opfattelse havde indklagede uagtsomt undladt at afdække  

 dette forhold i strid med gældende regler og lov om registrerede  

 revisorer.
 Klageren indledte herefter politimæssig  

 efterforskning og indhentede bistand fra statsautoriseret revisor Erik Berg  

 Christensen, der den 29. september 1998 bl.a. skrev således til  

 klageren:
 "Ifølge aftale har jeg gennemgået  

 Daghøjskolens materiale vedrørende registreringerne af elever  

 for årene 1996 og 1997.
 Som det blev aftalt har jeg ikke foretaget kontrol af  

 elevbetalingen.
Jeg henviser til bemærkningerne om gennemgangen af  

 de enkelte hold i vedlagte mappe.
For hvert hold har jeg lavet et sammendrag  

 over de væsentligste bemærkninger og konklusioner ...
 Jeg gør opmærksom på, at mine  

 konklusioner er foretaget ud fra min vurdering af det foreliggende materiale.  

 Jeg må derfor tage forbehold for mistolkning af materialet.
 ...
 Samlet økonomisk vurdering:
Såfremt mine vurderinger er korrekte, har  

 Daghøjskolen i perioden 1/1-1996 - 30/6 1997 modtaget ca. 927.434,80  

 for meget i driftstilskud fra Undervisningsministeriet.
Fejlene er  

 opstået ved at flere punkter ved indberetningerne af årseleverne  

 ikke opfylder kravene som fremgår af Undervisningsministeriet  

 bekendtgørelse nr. 1056 af 18. december 1995.
Herudover kan der være tale om dobbeltfinansiering  

 vedrørende hold 3 i 1997." Efter at have modtaget denne rapport foretog klageren  

 afhøringer af en række personer, der havde været  

 tilknyttet skolen i den pågældende periode.
Der blev endvidere  

 rejst sigtelse mod skolens tidligere leder for bedrageri.
Indklagede blev afhørt af politiet den 28. oktober  

 1998. Ifølge politirapporten - der angiver at være  

 gennemlæst og godkendt af indklagede - forklarede han under  

 afhøringen bl.a., at han hvert kvartal fra skolens leder modtog  

 opgørelser over skolens undervisningsaktiviteter til brug for skolens  

 ansøgning om statstilskud.
Indklagede foretog ikke løbende  

 kontrol, men skrev blot under.
Stikprøvekontrol blev først  

 udført i forbindelse med udarbejdelsen af årsregnskabet.  

 Indklagede fandt ikke uregelmæssigheder.
Han var bekendt med reglerne  

 for tilskud, herunder minimumselevtal pr. kursus.
Da indklagede kun foretog  

 revision ved afslutning af årsregnskabet, har han således ikke  

 ført nogen form for kontrol af kurserne afholdt i 1997. Indklagede  

 havde tillid til de udregninger, der havde fundet sted, samt til skolens  

 leder.
Han kan dog nu se, at hans revision "nok har været lidt  

 overfladisk".
 Indklagedes manglende kvartalsvise kontrol blev under  

 afhøringerne - ifølge politirapporter - bekræftet af  

 skolens 2 sekretærer.
 Klageren besluttede samme dag, som nærværende  

 klage blev indgivet, at frafalde bedragerisigtelsen mod den tidligere  

 skoleleder.
Klageren har anført, at der er begrundet  

 mistanke om, at indklagede under udøvelse af sin virksomhed i hvert  

 fald i 1996 og indtil sommeren 1997 har tilsidesat de pligter, stillingen som  

 registreret revisor medfører.
Klageren henholder sig herved til den  

 rapport, der er udarbejdet af statsautoriseret revisor Erik Berg Christensen,  

 jf. hans brev af 29. september 1998. Der er ikke senere tilgået sagen  

 yderligere bilagsmateriale, såsom arbejdspapirer og notater fra  

 indklagede.
Klageren er dog enig med indklagede i, at det bilagsmateriale,  

 der har dannet grundlag for Berg Christensens rapport, til dels forekommer  

 ufuldstændigt og/eller konstrueret.
Ifølge klageren kan den manglende kvartalsvise  

 kontrol indebære en overtrædelse af bekendtgørelse nr. 315  

 af 23. april 1996 § 6 om sikring af intern kontrol, og navnlig af § 10 om  

 løbende kontrol af grundlaget for at søge statstilskud.
En mere  

 omhyggelig revision ville formentlig have afdækket fejlene på et  

 langt tidligere tidspunkt med deraf følgende mindre tab for  

 statskassen.
 Indklagede har indledningsvist påpeget, at  

 regelgrundlaget for revision, der blev ændret med bekendtgørelse  

 nr. 315 af 23. april 1996 - hvorefter der nu skulle ske løbende  

 attestation at de kvartalsvise aktivitetsopgørelser til brug for  

 beregning af statstilskud -  ganske vist havde virkning fra 1. januar 1996,  

 men først blev udsendt den 23. april 1996. I øvrigt er skolens  

 årsregnskab for 1996 godkendt af Undervisningsministeriet den 5. januar  

 1998, altså flere måneder efter konkursens indtræden.
I 1996, og indtil indklagede fratrådte som revisor i  

 1997, fik han i alt forelagt 6 kvartalsopgørelser til attestation.
Det  

 er korrekt, at han i 1996 i første omgang attesterede  

 opgørelserne og først i forbindelse med udarbejdelse af  

 årsregnskabet for 1996 udførte en egentlig revision, herunder om  

 skolens opgørelse af årselever var korrekt, og om der var  

 fornøden kontrol med, hvilke personer der deltog som led i aktiverende  

 forløb m.v.
Dette skete i form af stikprøvekontrol ved at  

 sammenholde tilfældigt udvalgte elevers fremmøde efter  

 fremmødelisterne med, hvad de enkelte elever havde indbetalt i  

 kursusgebyr.
Stikprøvekontrollen omfattede 10-25% af kursisterne.  

 Indklagede fandt ikke uoverensstemmelser af nogen art, hvorfor han ikke havde  

 anledning til at undersøge forholdene nærmere.
Det kom da  

 også helt bag på ham, da han i forbindelse med opkomsten af  

 nærværende sag blev bekendt med, at der tilsyneladende er blevet  

 fusket med fremmødelisterne.
 Indklagede anvendte samme procedure for så vidt  

 angik attestationen af kvartalsopgørelserne vedrørende  

 første halvår 1997.
Indklagede mener, at hans revisionshandlinger har opfyldt  

 "lovens krav". § 10 i den nævnte bekendtgørelse indeholder  

 således ikke krav om egentlig revision i hvert kvartal.
Hvis indklagede  

 imidlertid har misfortolket denne regel, er der alene tale om en uagtsom  

 handling, der ikke bør medføre sanktioner af nogen art.
Indklagede bestrider endelig statsautoriseret revisor Erik  

 Berg Christensens beregning af, at skolen har fået udbetalt ca. kr.  

 900.000 for meget i statstilskud.
Det fremgår ikke klart, hvorledes de  

 enkelte tal fremkommer, og det materiale, der har dannet grundlag for  

 rapporten, er tilsyneladende delvist konstrueret og ufuldstændigt.
 DISCIPLINÆRNÆVNET SKAL UDTALE:
Nærværende sag angår  

 spørgsmålet om indklagedes angiveligt manglende overholdelse af  

 bestemmelserne i bekendtgørelse nr. 315 af 23. april 1996 om regnskab  

 og revision ved daghøjskoler og produktionsskoler.
Klageren gør  

 således gældende, at indklagede i forbindelse med sin attestation  

 af de kvartalsvise aktivitetsopgørelser, der dannede grundlag for  

 beregning af statstilskud til AOF Daghøjskolen,  

 Løkken-Vrå, i perioden januar 1996 - august 1997, i strid med  

 bekendtgørelsens regler ikke har foretaget den fornødne  

 kontrol.  Ifølge klageren ville en sådan kontrol formentlig have  

 afdækket, at skolen ikke var berettiget til en betydelig del af de  

 udbetalte offentlige tilskud, foreløbigt opgjort til ca. 900.000  

 kr.
 Indklagede har bekræftet, at han har attesteret de  

 omhandlede opgørelser, og at han først i forbindelse med  

 udarbejdelsen af årsregnskabet for 1996 udførte en egentlig  

 revision med stikprøvevis kontrol.  Indklagede har dog bestridt, at  

 han ifølge de foreliggende regler havde pligt til at foretage revision  

 i hvert kvartal.  Han foretog således ikke løbende kontrol, men  

 skrev blot under på opgørelserne.  Hvis han imidlertid har  

 misforstået reglerne er der alene tale om en uagtsom handling, som -  

 ifølge indklagede - ikke bør medføre nogen  

 disciplinær sanktion.
 Det fremgår af § 6 i ovennævnte  

 bekendtgørelse, der blev offentliggjort i Lovtidende den 23. april  

 1996:
 "Revisor foretager normalt revision i årets  

 løb [fremhævet af nævnet] ... Som led i revisionen skal  

 revisor undersøge eksisterende forretningsgange, herunder  

 forretningsgange vedrørende registrering af tilskudsudløsende  

 faktorer for at påse, om den interne kontrol er betryggende".
 Det fremgår endvidere af bekendtgørelsen §  

 10:
 "Revisor attesterer de aktivitetsopgørelser, der  

 skal indsendes efter hvert kvartal til beregning af statstilskud.  Revisor  

 skal herved efterprøve [fremhævet af nævnet], om skolens  

 opgørelse af årselever er korrekt, og om der er fornøden  

 kontrol med, hvilke personer der deltager som led i aktiverende forløb  

 i henhold til lov om kommunal aktivering eller lov om en aktiv  

 arbejdsmarkedspolitik.
 Stk. 2. Revisor skal i øvrigt efterprøve, om  

 skolen opfylder tilskudsbetingelserne i lov om daghøjskoler og  

 produktionsskoler m.v., herunder om ... reglerne om ydelse af kommunalt  

 grundtilskud er overholdt ...".
 Endelig fremgår det af § 5 og § 11 i  

 bekendtgørelsen, at revisionen, der skal "foretages i  

 overensstemmelse med god offentlig revisionsskik", kan udføres  

 stikprøvevis, men at omfanget af revisionen i øvrigt  

 afhænger af skolens administrative struktur og forretningsgange.
Nævnet må imidlertid lægge til grund -  

 som ubestridt - at indklagede desuagtet ovennævnte regler har  

 attesteret de omhandlede kvartalsvise aktivitetsopgørelser uden at  

 foretage nogen som helst form for kontrol af det underliggende materiale.
Han  

 har således i hvert fald fra 2. kvartal 1996 og til og med 2. kvartal  

 1997 groft tilsidesat de på området bekendtgjorte, gældende  

 og klare forskrifter og har derfor ikke overholdt de pligter, der  

 påhviler ham som registreret revisor.
 Det findes i denne forbindelse ikke afgørende, at  

 indklagedes kontrol, såfremt den var gennemført i  

 overensstemmelse med regelgrundlaget, muligvis ikke ville have  

 afsløret et eventuelt misbrug af tilskudsreglerne, og at nævnet  

 i øvrigt ikke er i stand til at udtale sig om størrelsen af et  

 eventuelt udbetalt, uberettiget statstilskud.
 Ved fastsættelsen af den i sagens anledning  

 forskyldte disciplinære sanktion må nævnet særligt  

 hense til, at det ved administrationen af et offentligt tilskudssystem som  

 det foreliggende er afgørende, at myndighederne kan have fuld tillid  

 til rigtigheden af de attestationer, der afgives af en registreret revisor i  

 den angivne forbindelse.
 På denne baggrund findes indklagede i medfør  

 af § 11 a, stk. 1, i lov om registrerede revisorer at burde  

 pålægges en bøde på 75.000 kr.
 T h i  b e s t e m m e s :
 Indklagede, registreret revisor Ole Olesen,  

  pålægges en bøde på 75.000 kr.
 Afgørelsen offentliggøres, jf. § 11 a, stk.  

 6, i lov om registrerede revisorer.
