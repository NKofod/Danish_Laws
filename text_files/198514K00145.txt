Nr BTL 145 Betænkning over Forslag til lov om afholdelse af vejledende  

 folkeafstemning om en EF-reform (EF-pakken)   

 Nr L 145 1985-86, 1. samling Blad nr 475 Afgivet af markedsudvalget Afgivet: 19860201 Udvalget har stillet en række spørgsmål til statsministeren, udenrigsministeren og justitsministeren, som disse har besvaret skriftligt.
Udvalget har endvidere haft samråd med statsministeren, udenrigsministeren, justitsministeren og indenrigsministeren.
Statsministeren har over for udvalget oplyst, at det er hans opfattelse, at det alene bør forekomme under særlige omstændigheder, at folketinget vedtager, at spørgsmål forelægges befolkningen ved en vejledende folkeafstemning.
Alene hvor det vedrører spørgsmål af den største betydning for det danske samfund, og hvor folketinget anser det for væsentligt at få befolkningens vurdering, bør folketinget vedtage at afholde vejledende folkeafstemning.
 Endvidere har indenrigsministeren oplyst:
Når indenrigsministeriet i 1987 opgør, om kommunerne har overskredet henstillingen om driftsudgifterne for 1986, vil udgifterne ved denne nye opgave som ved andre nye opgaver blive fratrukket, inden der tages stilling til, om henstillingen er overtrådt.
Endvidere fratrækkes det samme beløb i det beløb, som skal indbetales til staten som følge af en eventuel overskridelse.
Herved følges ved denne nye lov de almindelige principper for kompensation for nye opgaver.
Herefter indstiller udvalget lovforslaget til vedtagelse med de af statsministeren stillede ændringsforslag.
 Et mindretal (socialdemokratiets medlemmer af udvalget) anfører:
Mindretallet tager til efterretning, at regeringen har ønsket spørgsmålet om dansk tiltræden af Den Europæiske Fælles Akt (EF-pakken) udlagt til en vejledende folkeafstemning.
Principielt er socialdemokratiet af den opfattelse, at man bør holde sig til grundlovens muligheder for bindende folkeafstemninger (jfr. § 20 og § 42) og ikke instituere en ny parlamentarisk sædvane med afholdelse af vejledende folkeafstemninger i kontroversielle sager.
Særlig betænkeligt ville det være, hvis regeringer, der havde lidt nederlag i folketinget, kunne bruge denne fremgangsmåde i stedet for den normale fremgangsmåde at udskrive nyvalg, hvis man ønskede folketingets holdning ændret.
Disse synspunkter har der hidtil i folketinget været bred politisk enighed om, og det er karakteristisk, at der ikke har været afholdt vejledende folkeafstemninger siden grundlovsrevisionen i 1953. Selv i sager, hvor der i folketinget har været enighed om, at vælgerne burde have lejlighed til at udtale sig, inden en vigtig beslutning trådte i kraft, har man tilrettelagt en procedure, der gjorde det muligt at afholde folkeafstemning efter reglerne i grundlovens § 42. Det gjaldt således regeringens og partiernes overvejelser i 1975 og 1976 om proceduren i forbindelse med en eventuel beslutning om a-kraft.
Mindretallet har imidlertid i denne situation taget en vejledende folkeafstemning til efterretning, fordi der i spørgsmålet om EF-pakken i folketinget har været konstateret et flertal herfor, og fordi det efter grundlovens regler ikke ville være muligt at få sagen udsendt til bindende folkeafstemning.
Mindretallet tillægger det også betydning, at regeringen har begrundet sit forslag med henvisning til den usædvanlige situation og over for udvalget har erklæret, at man ikke derved tilstræbte nogen ny parlamentarisk praksis.
Ud over selve afgørelsen om afholdelsen af en vejledende folkeafstemning er der fire spørgsmål, folketinget skal tage stilling til: hvad skal der stemmes om, hvordan skal informationen af befolkningen tilrettelægges, hvornår skal afstemningen finde sted og bør afstemningens resultat respekteres af folketinget? Det har fra første færd været mindretallets vurdering, at afstemningstemaet måtte formuleres helt neutralt uden positive eller negative overtoner.
F.eks. ville hverken et positivt ladet ord som »reform« eller et negativt ladet ord som  

 »union« kunne indgå i afstemningstemaet.
Det korrekte udgangspunkt må være selve det dokuments titel, som Danmark i tilfælde af et ja ved afstemningen vil blive bedt om at undertegne.
Af bilaget til lovforslaget fremgår det, at titlen på det endelige forhandlingsresultat er »Europæisk Fælles Akt«.
Dette begreb bør derfor indgå i afstemningstemaet.
På denne baggrund er det tilfredsstillende, at regeringen bøjede sig og ændrede temaet for afstemningen til dansk tiltræden af EF-pakken (Europæisk Fælles Akt).
Hvad angår informationen af befolkningen, har mindretallet det principielle synspunkt, at hele Den Europæiske Fælles Akt uden ledende bemærkninger fra regeringens side burde udsendes direkte til vælgerne.
Mindretallet er tilfreds med, at der med lovforslagets vedtagelse er skabt sikkerhed for, at Den Europæiske Fælles Akt bliver frit tilgængelig på alle offentlige kontorer og institutioner for vælgerne, og at teksten kommer til at fremtræde uden regeringens bemærkninger.
Mindretallet er også tilfreds med, at partierne i enighed vil henstille til folketingets præsidium at udarbejde en informationsavis med alle folketingets partiers kommentarer til EF-pakken (Europæisk Fælles Akt), som kan sendes til alle danske husstande.
Denne informationsavis vil være et nyttigt redskab for vælgerne, ikke mindst til at modstå de skrækkampagner, der desværre synes uundgåelige.
På baggrund af den tilfredsstillende løsning af problemerne vedrørende temaet og information af befolkningen har mindretallet accepteret den foreslåede dato, den 27. februar 1986, for afholdelse af afstemningen.
Egentlig har mindretallet været betænkeligt ved en så kort forudgående oplysnings- og debatperiode, men har på grund af regeringens imødekommenhed over for mindretallets principielle krav accepteret datoen den 27.
 februar 1986.
I løbet af udvalgsarbejdet har mindretallet i øvrigt fået sikkerhed for, at udgifterne til afholdelse af folkeafstemningen ikke vil blive belagt med den særlige statsafgift, der er blevet pålagt kommunerne af regeringspartierne og det radikale venstre.
Det er over for udvalget af statsministeren blevet oplyst, at regeringen finder, at der hverken er juridiske eller politiske grunde til, at befolkningen i Grønland og på Færøerne skal deltage i folkeafstemningen.
Mindretallet tager disse oplysninger til efterretning, men understreger, at dette alene er regeringens ansvar.
Mindretallet vil naturligvis opfordre alle til at stemme nej ved folkeafstemningen.
Pakkens indhold strider mod folketingets dagsordener af 28. maj 1984 og 23. maj 1985.
En vedtagelse af Den Europæiske Fælles Akt vil betyde et farligt skridt henimod en unionsdannelse i Europa, fordi der nu, trods de hidtidige dårlige erfaringer med Parlamentets budgetbeføjelser, sker en udvidelse af Europa-Parlamentets kompetence.
Mindretallet er også imod, at man ved lovharmoniseringsbeslutninger i Ministerrådet går over til flertalsafgørelser uden sikre garantier for dansk selvbestemmelse, når det gælder om at højne sundhed og miljø i Danmark.
Traktatfæstelsen af EPS-samarbejdet er overflødig og vil måske vanskeliggøre et mere åbent politisk samarbejde i Europa.
Ved folkeafstemningen i 1972 gav den daværende regering og det daværende folketing en række udtrykkelige garantier om den danske deltagelse i EF-samarbejdet.
Disse garantier og løfter ønsker socialdemokratiet ikke at svigte.
Mindretallet opfordrer derfor vælgerne til at stå fast og stemme nej.
Et andet mindretal (socialistisk folkepartis medlemmer af udvalget) anfører:
Mindretallet finder, at en folkeafstemning om EF-pakken er acceptabel.
Dog skal det påpeges, at folkeafstemningen, som er en vejledende folkeafstemning, kommer efter, at statsministeren er kommet i mindretal i en afstemning i folketinget om EF-pakken.
Mindretallet har stemt imod pakken, fordi EF-pakken har følgende indhold:
Europa-Parlamentet får øget magt, hvilket er en styrkelse af de unionsivrige kræfter.
Det får indflydelse på forslag om at åbne det indre marked, på spørgsmål om optagelse af nye medlemslande og på indgåelse af samarbejdsaftaler med tredjelande.
Samarbejdsproceduren er indrettet på en sådan måde, at Parlamentet nu vil kunne udvide sine blokeringsmuligheder fra budgetområdet til også at gælde på en række andre områder.
Derved vil Europa-Parlamentet, Kommissionen og bare et meget unionsivrigt land kunne presse Danmark voldsomt.
Europa-Parlamentet skal fremover godkende Ministerrådets beslutninger.
Europa-Parlamentet kan forkaste resultatet og stille ændringsforslag.
Når man på en række områder forlader princippet om, at alle lande skal være enige, og i stedet går over til flertalsafgørelser, forringes Danmarks muligheder for at sige nej til harmoniseringsforslag.
Formålet er jo at åbne det indre marked, så varer, kapital og tjenesteydelser kan passere frit ud fra en tankegang om, at når en vare er godkendt i et medlemsland, er den også automatisk godkendt i de øvrige lande.
Danmark vil ikke fremover have samme mulighed for at prioritere arbejdsmiljø, miljø og forbrugerbeskyttelse over konkurrencehensyn.
I stedet vil Danmark opleve et voldsomt pres for forringede vilkår.
Mindretallet er imod, at det udenrigspolitiske samarbejde traktatfæstes, fordi dette svækker dansk udenrigspolitisk selvstændighed.
Derudover bliver andre lande i Europa udelukket og det nordiske samarbejde kørt ud på et sidespor.
Mindretallet støtter tanken om i stedet at gå i den modsatte retning på dette område ved at udvide kredsen af lande i et politisk samarbejde til også at omfatte Norge og neutrale lande.
Mindretallet afviser sammenbindingen af det politiske og det økonomiske samarbejde, som ligger i Den Europæiske Fælles Akt, og advarer imod at traktatfæste EF-topmøderne.
For flertallet af EF-landene er Akten et klart skridt henimod en EF-union, og det er usandt, når regeringen benægter dette ved at henvise til, at man i den danske oversættelse har fået lov til at ændre ordet union til sammenslutning.
Under udvalgsarbejdet er det i øvrigt blevet klart, at der er problemer forbundet med Grønland, der som bekendt har meldt sig ud af EF, og Færøerne, der også står udenfor.
De bliver, såfremt EF-pakken skulle blive vedtaget, på grund af rigsfællesskabet omfattet af traktaten om EPS samt Den Europæiske Traktat.
Det forekommer meget uheldigt, at udenrigsministeren under forhandlingerne om EF-pakken ikke har været opmærksom på dette.
Det er lykkedes at få et rigtigt afstemningstema frem, der fortæller, hvad afstemningen handler om.
De alt for positive bemærkninger til lovforslaget vil nu ikke blive udsendt i informationsmateriale, som skal lægges frem på biblioteker og andre offentlige kontorer.
Dette er mindretallet tilfreds med.
Ligeledes er mindretallet tilfreds med, at der bliver udarbejdet en informationsavis til samtlige husstande, hvor partierne kan redegøre for deres synspunkter om EF-pakken.
Dette lagde mindretallet megen vægt på ved 1. behandling.
Desværre lykkedes det ikke at få rykket datoen for folkeafstemningen til midt i marts måned.
Dette betyder, at der bliver mindre tid til oplysningsarbejdet, end mindretallet havde ønsket, og dette beklager mindretallet.
Et tredje mindretal (venstresocialisternes medlem af udvalget) anfører følgende:
Det må hilses velkomment, at der afholdes en folkeafstemning om EF-pakken, som er endnu et skridt frem mod en vesteuropæisk politisk union.
I det hele taget bør der ikke kunne gennemføres traktatændringer eller nye traktater (EPS), som går ud over det grundlag, vælgerne godkendte ved folkeafstemningen i 1972, uden at sådanne skridt godkendes ved en folkeafstemning.
EF-pakken indebærer, hvis den godkendes, en meget væsentlig overskridelse af dette grundlag: EF og EF-Kommissionen får traktatfæstet ret til at blande sig i dansk udenrigspolitik, og sikkerhedspolitikken, herunder adgangen til våbenteknologisk samarbejde, traktatfæstes inden for rammerne af EPS.
De foreslåede bestemmelser om øget adgang til flertalsafstemninger, ikke mindst når det gælder det indre marked, vil i realiteten medføre en svækkelse af Luxembourgforligets vetoret, og i den forbindelse vil pakken af andre medlemslande blive betragtet som et nyttigt instrument til sammen med andre skridt (som f.eks. kommende ændringer af Ministerrådets forretningsorden) at rette et fornyet angreb på vetoretten i de kommende år.
Der er ikke i pakken skabt betryggende miljøgarantier, der sikrer Danmarks adgang til at føre en selvstændig miljø- og arbejdsmiljøpolitik på områder, hvor gennemførelsen af det indre marked vil fremkalde konflikt mellem miljø- og erhvervsinteresserne.
Hertil kommer, at pakken vil føre til en styrkelse af EF-organerne, herunder Europa-Parlamentet, på folketingets bekostning.
Af disse grunde opfordrer mindretallet vælgerne til at stemme nej til EF-pakken.
Det er lykkedes at få et rigtigt afstemningstema, der fortæller, hvad afstemningen drejer sig om.
Det er videre lykkedes at sikre, at informationsmateriale i form af lovteksten og traktatforslagene m.v. udsendes til offentligheden renset for entydigt positive fortolkninger af EF-pakken.
Endelig er det absolut væsentligt, at der er skabt forudsætninger for, at folketinget kan udsende en informationspublikation til alle landets husstande.
I denne skal folketingets partier redegøre for deres stilling til indholdet af EF-pakken.
Mindretallet må imidlertid beklage, at afstemningsdatoen ikke levner megen tid til en rimelig og fornuftig oplysning om forhandlingsresultatets indhold og en saglig folkelig debat herom.
Dette stiller stærke kapitalgrupper og pengestærke organisationer urimelig stærkt, især med hensyn til at føre skrækkampagner, som kunne tænkes at have en vis virkning over et kortere tidsrum, indtil det lykkes at trænge igennem med en mere saglig debatform.
Det er videre under udvalgsarbejdet fremgået, at der er udestående problemer vedrørende Færøerne og Grønland, der omfattes af dele af EF-pakken, uanset at begge tydeligt har tilkendegivet, at de ikke ønsker at deltage i EF-samarbejdet.
Det forekommer uheldigt, at udenrigsministeren øjensynlig under forhandlingerne under unionskonferencen ikke har været opmærksom på dette forhold.
ÆNDRINGSFORSLAG Af statsministeren, tiltrådt af udvalget:
Til titlen 1) Lovforslagets titel affattes således:
»Forslag til lov om afholdelse af vejledende folkeafstemning om Danmarks tiltrædelse af EF-pakken (Europæisk Fælles Akt)».
Til § 1 2) Stk. 1 affattes således:
»Der afholdes en vejledende folkeafstemning torsdag den 27. februar 1986 om Danmarks tiltrædelse af EF-pakken (Europæisk Fælles Akt).« 3) Stk. 2 affattes således:
»Stk. 2. Ved folkeafstemningen stemmes der »ja« eller  

 »nej« til følgende spørgsmål: Skal Danmark tiltræde EF-pakken (Europæisk Fælles Akt)?» Kent Kirk (KF) Collet (KF) Arne Lund (KF) Rønholt (KF) Bjørn Elmquist (V) Svend Heiselberg (V) fmd.
Tørnæs (V) Bente Juncker (CD) Hjortnæs (S) Arne Jensen (S) Risgaard Knudsen (S) Ivar  

 Nørgaard (S) nfmd.
Bjørn Westh (S) Gade (SF) Lilli Gyldenkilde (SF) Albrechtsen (VS) Niels Helveg Petersen (RV) Partierne KrF, FP og FD havde ikke medlemmer i udvalget.
INDENRIGSMINISTERIET Bilag 1 Besvarelse af spørgsmål nr.
S 585 stillet den 22. januar 1986 af folketingsmedlem A.
Agerschou Spørgsmål S 585:
Kan ministeren bekræfte, at kommunerne risikerer at skulle af med en bøde til staten som følge af kommunale udgifter i forbindelse med den bebudede vejledende folkeafstemning om EF-pakken, og finder ministeren det i bekræftende fald rimeligt? Svar:
Der er ikke i grundloven eller folketingsvalgloven regler om vejledende folkeafstemninger.
Udgifterne i forbindelse med en vejledende folkeafstemning om EF-pakken må derfor siges at være en følge af den særlige lov, der vil være en forudsætning for afholdelsen af en sådan afstemning.
Regeringen er derfor indstillet på, at kommunerne under et skal have kompenseret udgifterne ved denne folkeafstemning over det såkaldte statslige bloktilskud til kommunerne.
Derimod vil det fortsat være sådan, at der ikke ydes kommunerne kompensation for udgifterne til folketingsvalg og til de former for folkeafstemninger, der er nævnt i grundloven.
Kompensationsbeløbet i forbindelse med den vejledende folkeafstemning om EF-pakken skal ikke indgå i beregningen af, om der har været stigning i de samlede kommunale nettodriftsudgifter fra regnskab 1984 til regnskab 1986, jfr. § 10, stk. 13-15, i lov om kommunal udligning og generelle tilskud til kommuner og amtskommuner, som affattet ved lov nr. 580 af 19. december 1985.
STATSMINISTERIET Bilag 2 Spørgsmål nr. 8 af 30. januar 1986 fra folketingets markedsudvalg (L 145) Hvilke overvejelser har regeringen gjort sig om tidspunktet for folkeafstemningen, herunder vedrørende de specielle problemer for syge, søfolk og andre, som skal stemme pr. brev inden afstemningsdagen? Svar:
Som det vil fremgå af besvarelsen af spørgsmål 2, er folkeafstemningerne siden 1953 afholdt med 18-21 dages varsel i overensstemmelse med reglerne i grundlovens § 42. Efter disse skal en folkeafstemning iværksættes med et varsel på tidligst 12 og senest 18 søgnedage.
Regeringen har fulgt disse bestemmelser ved at foreslå, at afstemningsdatoen bliver den 27. februar, idet der, såfremt lovforslaget vedtages den 4. februar, vil være et varsel på ca. 3 uger svarende til grundlovens 18 søgnedage.
Brevafstemning kan her i landet i henhold til valglovens bestemmelser ske i de sidste 3 uger før afstemningsdagen, og der vil således kunne afgives brevstemme i hele den periode, som valgloven fastsætter.
Af hensyn til at vælgerne kan få mest mulig tid til at overveje det tema, som folkeafstemningen skal afholdes om, agter regeringen at henstille til de institutioner, hvor syge og andre svagelige vælgere opholder sig, at afstemningen på institutionen afholdes så sent som muligt i 3-ugers perioden for brevafstemningen.
Ingen Udvalget har efter lovforslagets 2. behandling behandlet dette i et møde og har herunder haft samråd med statsministeren.
Herefter indstiller udvalget lovforslaget til vedtagelse med det af statsministeren stillede ændringsforslag.
ÆNDRINGSFORSLAG Af statsministeren, tiltrådt af udvalget:
Til § 4 Paragraffen affattes således:
 »§ 4. Lovforslaget kan stadfæstes straks efter vedtagelsen.
 Stk. 2. Loven træder i kraft ved bekendtgørelsen i Lovtidende.
Stk. 3. Loven gælder ikke for Grønland og Færøerne.« BEMÆRKNINGER Ændringsforslaget sikrer, at brevstemmeafgivningen kan påbegyndes fulde 3 uger før afstemningsdagen, jfr. folketingsvalglovens § 56, stk. 1.
Kent Kirk (KF) Collet (KF) Arne Lund (KF) Rønholt (KF) Bjørn Elmquist (V) Svend Heiselberg (V) fmd.
Tørnæs (V) Bente Juncker (CD) Hjortnæs (S) Arne Jensen (S) Risgaard Knudsen (S) Ivar Nørgaard (S) nfmd.
Bjørn Westh (S) Gade (SF) Lilli Gyldenkilde (SF) Albrechtsen (VS) Niels Helveg Petersen (RV) Partierne KrF, FP og FD havde ikke medlemmer i udvalget.
