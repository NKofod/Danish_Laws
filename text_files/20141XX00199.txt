Skriftlig fremsættelse (27. november 2014) Miljøministeren (Kirsten Brosbøl):
 Herved tillader jeg mig for Folketinget at fremsætte:
Forslag til lov om ændring af lov om råstoffer, lov om kystbeskyttelse og lov om havstrategi (Lovforslag nr.
L 85) Lovforslaget skal forbedre konkurrencen og skabe bedre muligheder for eksisterende små og mellemstore indvindingsvirksomheder samt nye aktører, så de kan konkurrere med de store indvindingsvirksomheder om indvinding af råstoffer på havet.
En evaluering af råstofloven februar 2012 pegede på, at auktionssystemet for indvinding på havet, som blev indført med en lovændring i 2009, foreløbig ikke havde bidraget til at fremme konkurrencen, og at auktionerne var mest interessante for større virksomheder.
Lovforslaget følger op herpå og på anbefalingerne i regeringens konkurrencepolitiske udspil »Styrket konkurrence til gavn for Danmark« fra 2012 ved at foreslå en række ændringer vedrørende auktionssystemet, som bl.a. skal skabe større gennemsigtighed i auktionssystemet og gøre det mere attraktivt at byde.
 Desuden foreslås ændringer af reglerne om vederlagsfritagelse, særlig for anlægsprojekter på havet vedtaget ved lov, for at styrke lovens incitamentsstruktur i forhold til råstofbranchens udlægning af indvindingsområder.
Herudover foreslås en hjemmel til at udlægge områder, hvor der ikke kan gives tilladelse til råstofindvinding, eller hvor muligheden for at give tilladelse begrænses.
Bestemmelsen tager dels sigte på områder, som udpeges som beskyttede områder i henhold til havstrategiloven, dels på områder, som i øvrigt ønskes helt eller delvis friholdt fra råstofindvinding på grund af væsentlige hensyn til miljø, natur eller fiskerimæssige interesser eller andre væsentlige samfundsmæssige interesser.
Bestemmelsen om tilbagekaldelse og ændring af tilladelser til indvinding på havet foreslås desuden præciseret, så det fremgår, i hvilke situationer den finder anvendelse.
Der har også vist sig behov for at skabe bedre muligheder for at føre tilsyn med råstofindvinding med henblik på at kunne kontrollere og håndhæve reglerne mere effektivt.
Der foreslås derfor bl.a. indsat en regel om oplysningspligt for de virksomheder, der indvinder råstoffer, som svarer til reglerne i andre love på miljøområdet, f.eks. miljøbeskyttelsesloven.
Desuden foreslås strafferammen i loven hævet, så den bliver ensrettet med andre virksomhedsregulerende miljølove, f.eks. miljøbeskyttelsesloven.
 Det foreslås endvidere i kystbeskyttelsesloven og råstofloven at indføre regler, der fremmer videreførelse af materiale, der ophobes på den ene side af et anlæg (f.eks. en mole) eller ved en sejlrende, til den anden side, hvor materialet mangler på kysten, (by-pass) og nyttiggørelse (det vil sige anvendelse af havbundsmateriale fra f.eks. oprensning af sejlrender som råstoffer) frem for klapning (dvs. dumpning). På den måde kan man dels sikre kysterne bedre, dels mindske behovet for indvinding af råstoffer og for klapning på havet og derved mindske miljøbelastningen.
 Det foreslås desuden at foretage nødvendige konsekvensændringer som følge af overflytningen af ressortansvaret for kystbeskyttelsesloven til Miljøministeriet med kongelig resolution af 3. februar 2014, herunder ændring af klagereglerne.
 Lovforslaget indeholder endelig mindre justeringer af havstrategilovens gennemførelse af havstrategidirektivet, så den bliver mere direktivnær.
 Idet jeg i øvrigt kan henvise til lovforslaget med tilhørende bemærkninger, skal jeg anbefale forslaget til Folketingets velvillige behandling.
