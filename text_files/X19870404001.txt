 En støttemodtager fandtes først at have tilsidesat sin  

 oplysningspligt, jf. boligstøttelovens § 38, stk. 3, fra det tidspunkt, hvor  

 støttemodtageren var klar over, at arbejdsforholdet ville ophøre.
 I brev af 25/8-86 har ovennævnte klaget over Ishøj kommunes krav om  

 tilbagebetaling af boligsikring for hele indkomståret 1984 med i alt 8.148  

 kr. i henhold til lov om individuel boligstøtte § 41, stk. 1 jfr. § 38, stk.  

 3.
 Det er som begrundelse for klagen anført, at når klagers socialindkomst i  

 1984 overskrider beregningsgrundlaget for boligsikring skyldes det, at klager  

 pr. 1/12-84 skiftede arbejde, hvorfor klagers skattepligtige indkomst i  

 december måned 1984 blev »belastet« med 18.729 kr. i  

 feriegodtgørelse.
 Amtsankenævnet har i anledning af klagen indhentet en udtalelse fra  

 kommunen og haft sagens akter til gennemsyn.
Det fremgår af sagen, at klager, der er enlig med et barn, siden den  

 1/12-76 har modtaget boligsikring til adressen X, 2635 Ishøj.
Boligsikringen  

 er senere standset på grund af for høj indtægt.
 Klager modtog i perioden 1/1 - 31/12-84 boligsikring med i alt 8.148 kr.  

 beregnet udfra en husstandsindkomst på 116.000 kr. efter fradrag for et barn.
 I skrivelse af 8/4-86 meddelte kommunen klager, at kommunen ved en  

 gennemgang af den udbetalte boligsikring i 1984 havde konstateret, at klagers  

 husstands socialindkomst for dette år overskrider det benyttede  

 beregningsgrundlag, hvorfor der skal foretages en regulering.
 Kommunen meddelte videre, at husstandens socialindkomst i 1984 udgjorde  

 166.372 kr., hvilket berettiger til boligsikring med 0 kr.
 Ifølge kommunens beregning er der således udbetalt 8.148 kr. for meget i  

 boligsikring, og kommunen kræver dette beløb tilbagebetalt.
Kommunen har som begrundelse for sin afgørelse anført, at den  

 skattepligtige slutlignede indtægt for 1984 udgør 157.000 kr. efter fradrag  

 for et barn.
Kommunen har foretaget en regulering af boligsikringen, idet den  

 slutlignede indtægt steg med mere end 25% og mindst 15.000 kr. i forhold til  

 den anvendte indtægt i perioden.
 Kommunen har videre anført, at klager henvendte sig i kommunen den 17/4-86  

 og oplyste, at hun den 1/12-84 havde skiftet arbejde og som følge deraf havde  

 fået udbetalt et feriekort på optjente feriepenge, i alt brutto 18.729 kr.  

 Klager mente således ikke, at boligsikringen skulle reguleres, idet der var  

 tale om en engangsydelse.
 Kommunen oplyser, at hvis man tager hensyn til ovenstående ville den  

 skattepligtige husstandsindkomst udgøre 138.000 kr., og boligsikringen skulle  

 således ikke reguleres - dvs. at kommunen i så fald ikke vil kræve  

 tilbagebetaling af boligsikring for 1984.
 Kommunen har endelig anført, at kommunen har revurderet sagen i august  

 måned 1986, men at kommunen fastholder kravet, idet feriepengene/godtgørelsen  

 er optjent i skatteåret 1984 og påført den skattepligtige indtægt.
 Det følger af lov om individuel boligstøtte § 38, stk. 3, at ansøgeren  

 skal oplyse kommunalbestyrelsen om alle forhold, der kan medføre nedsættelse  

 eller bortfald af boligstøtten.
 Det følger endvidere af lovens § 40, stk. 1, at såfremt der i løbet af  

 året sker en væsentlig og varig forhøjelse af den husstandsindkomst, der er  

 anvendt ved beregningen, skal boligstøtten omberegnes med virkning fra  

 begyndelsen af den måned, der følger nærmest efter ændringens indtrædelse.
 Det følger endeligt af lovens § 41, stk. 1, at har ansøgeren undladt at  

 give meddelelse som omhandlet i § 38, stk. 3, eller i øvrigt mod bedre  

 vidende uberettiget oppebåret boligstøtte, skal han eller hans dødsbo  

 tilbagebetale det beløb, der er oppebåret med urette.
 I skrivelse af maj 1986 har Boligstyrelsen i en vejledende udtalelse til  

 amtsankenævnet i Århus amtskommune vedrørende en lignende sag anført, at  

 ifølge Boligstyrelsens opfattelse kan den pågældende boligstøttemodtager  

 først anses for at have tilsidesat sin oplysningspligt vedrørende de  

 omhandlede feriepenge på det tidspunkt, han/hun var klar over, at  

 arbejdsforholdet ville ophøre, idet han/hun fra dette tidspunkt burde have  

 vidst, at optjente feriepenge i 1984 kunne påvirke den faktiske indkomst for  

 1984.
 Der skal således, efter Boligstyrelsens opfattelse, alene ske regulering  

 fra det tidspunkt, hvor arbejdsforholdet er blevet opsagt, eller såfremt  

 arbejdsforholdet på forhånd var tidsbestemt, fra arbejdsforholdets indgåelse.
Amtsankenævnet har behandlet sagen i et møde afholdt den 6. februar 1987  

 og den 8. maj 1987 og truffet følgende A F G Ø R E L S E:
 Nævnet besluttede at pålægge kommunen at begrænse sit tilbagebetalingskrav  

 vedrørende boligsikring, således at der alene skal ske regulering fra det  

 tidspunkt, hvor arbejdsforholdet er blevet opsagt, eller såfremt  

 arbejdsforholdet på forhånd var tidsbestemt fra arbejdsforholdets indgåelse,  

 jfr. herved ovennævnte vejledende udtalelse fra Boligstyrelsen.
 Nævnet har herved lagt vægt på, at klager først kan anses for at have  

 tilsidesat sin oplysningspligt i henhold til lov om individuel boligstøtte, §  

 38, stk. 3, fra det tidspunkt, hvor hun var klar over, at arbejdsforholdet  

 ville ophøre pr. 1/12-84. Nævnet fandt endvidere, at kommunens opgørelse af  

 beregningsgrundlaget er i overensstemmelse med gældende regler.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
 Ankevejledning vedlagt til klager.
