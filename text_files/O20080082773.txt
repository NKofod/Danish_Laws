Opfølgning til inspektion af SvømmeCenter Falster den 11. marts 2008 Den 22. maj 2008 afgav jeg endelig rapport om min inspektion den 11. marts 2008 af SvømmeCenter Falster.
I rapporten bad jeg svømmecentret om udtalelser mv. vedrørende forskellige forhold.
Jeg bad om at disse udtalelser blev sendt tilbage gennem Guldborgssund Kommune som jeg ligeledes bad om en udtalelse.
 Jeg modtog med brev af 22. juli 2008 Guldborgsund Kommunes udtalelse hvori kommunen henviser til at svømmecentret har afgivet udtalelse til kommunen den 27. maj 2008.
 Jeg skal herefter meddele følgende:
Ad pkt. 4.1 Ydre adgangsforhold, herunder handicapparkering I den endelige rapport anførte jeg at 3 af de 4 parkeringspladser for handicappede er markerede med et skilt med kørestolspiktogram.
Den plads der ligger nærmest centrets hovedindgang, er ikke forsynet med et sådant skilt.
På belægningen er der på alle 4 pladser malet et stort kørestolspiktogram.
Denne bemaling er imidlertid ret utydelig på flere af pladserne.
For så vidt angår de 3 pladser hvor der er opsat skilte, foretog jeg mig ikke mere vedrørende de mere eller mindre utydelige piktogrammer på belægningen.
For så vidt angår den plads hvor der ikke er opsat et skilt, og hvor piktogrammet er nedslidt, bad jeg svømmecentret og kommunen overveje at tydeliggøre at der her er tale om en handicapparkeringsplads.
Ved overvejelserne burde centret og kommunen inddrage det faktum at et piktogram på belægningen kan være dækket af sne og is om vinteren.
Jeg bad kommunen om at underrette mig om hvad overvejelserne fører til.
 Kommunen har i sin udtalelse oplyst at den nævnte p-plads vil blive forsynet med handicapskilt i 2008, og at bemalingen på handicapparkeringspladsernes belægning vil blive fornyet i 2008.
 Jeg har noteret mig det oplyste.
 I rapporten redegjorde jeg for diverse anbefalinger til målene for handicapparkeringspladser.
Herefter beskrev jeg at de fire handicapparkeringspladser ved svømmecentret har en forskellig bredde.
Ved en opmåling blev pladsernes bredde målt til mellem ca. 3,3 meter og 3,9 meter.
Længden af pladserne var ca. 5,5 meter.
Bagenden af p-pladserne støder op til et bredt kørselsområde, så det er muligt for personer i kassevogne også at benytte dette område til udstigning.
Bredden af p-pladserne lever (med en enkelt undtagelse) op til anbefalingen for almindelige handicapparkeringspladser men er ca. 0,6 til 1 meter mindre i bredden end anbefalet i forhold til kassevogne.
 Under hensyn til at der kun er tale om beskedne overskridelser af anbefalingerne om størrelsen af handicapparkeringspladser, og under hensyn til karakteren af de nævnte standarder, foretog jeg mig ikke videre i anledning af disse forhold udover at bemærke at jeg gik ud fra at kommunen var opmærksom på forholdene i forbindelse med en eventuel kommende ændring af p-pladserne.
 Kommunen har i sin udtalelse oplyst at størrelsen af p-pladserne  i forbindelse med den ovennævnte fornyelse af bemalingen  vil blive bragt i overensstemmelse med anbefalingerne.
 Jeg har noteret mig det oplyste.
Ad pkt. 4.2 Indgangen til SvømmeCenter Falster Ved indgangen til svømmecentret er der et ca. 3 cm højt dørtrin.
 Ifølge DS 3028:2001, pkt. 4.4.12, (og bygningsreglement 2008 pkt. 3.2.1, stk. 3), må dørtrin maksimalt være 2,5 cm høje.
 Ifølge Statens Byggeforskningsinstituts anvisning 216 bør man generelt undgå dørtrin i fælles adgangsveje, alternativt anvende forsænkede bundstykker.
I den endelige rapport skrev jeg at dørtrinnet i nogen grad vanskeliggør adgangen for kørestolsbrugere.
Denne begrænsede tilgængelighed af hovedindgangen som dørtrinnet indebærer, bør løses.
En løsning kan være at montere en permanent skråkile/liste på ydersiden af dørtrinnet.
Jeg bad svømmecentret og kommunen om oplysning om hvorledes problemet løses.
 Kommunen har i sin udtalelse oplyst at fliserne ved indgangspartiet er blevet hævet således at niveauforskellen herefter kun er på 2,5 cm.
 Jeg tager det oplyste til efterretning.
Ad pkt. 4.5 Omklædningsrummene Jeg inspicerede kun det ene handicapomklædningsrum.
Døråbningen fra gangen til det nævnte omklædningsrum er ca. 1 meter bred.
Fra en mellemgang fører en dør til højre videre ind i omklædningsrummet.
Denne dør er ca. 90 cm bred og åbner udad.
Døren lukker af sig selv.
 Den nødvendige trækkraft til åbning af denne dør blev målt til 4 kg.
En del kørestolsbrugere og andre handicappede vil have vanskeligt ved at åbne døren ved egen kraft.
Det er under pkt. 3.2.1, stk. 3, i Statens Byggeforskningsinstituts anvisning 216 anført at hvis personer med nedsat kraft i fingre og hænder skal kunne åbne døre, bør disse have en maksimal åbningskraft på 25 N (svarende til en vægt på ca. 2,5 kg).
Jeg henstillede til svømmecentret at undersøge mulighederne for at gøre døren lettere at åbne.
Jeg bad om underretning om hvad min henstilling giver anledning til.
 Kommunen har i sin udtalelse oplyst at trækkraften til åbning af dørene i 2008 vil blive ændret således at de har en maksimal åbningskraft på 25 N.
 Jeg har taget det oplyste til efterretning.
Ad pkt. 4.6 Handicaptoilet Wcet er placeret så der er ca. 1 meter mellem det og den væg der vender bort fra håndvasken.
Wcet er udstyret med armstøtter og har en højde på ca. 45 cm fra gulv til toiletsæde.
På væggen ved siden af wcet er placeret en holder til toiletpapir.
I den endelige rapport skrev jeg at wcets højde ikke er i overensstemmelse med anbefalingerne i Bygningsreglementet 1995 og DS 3028:2001, men da der alene er tale om anbefalinger (for en bygning af denne alder), og da toilettet ikke er decideret uegnet til handicappede, havde jeg ikke grundlag for at henstille til kommunen at få foretaget ændring af dette wc.
Jeg bad dog svømmecentret om at overveje at ændre højden på wcerne på handicaptoiletterne i svømmecentret til et niveau i overensstemmelse med anbefalingerne.
Jeg bad centret om at underrette mig om udfaldet af overvejelserne.
 Kommunen har i sin udtalelse skrevet at højden på toiletterne først vil blive ændret ved en renovering af toiletterne, og at der ikke p.t. er planlagt en renovering.
 Jeg har noteret mig det oplyste og foretager mig ikke videre vedrørende dette punkt.
Ad pkt. 4.8 Øvrige forhold i svømmecentret Mellem rummet med varmtvandsbassinet og rummet med sportsbassinet er en dobbeltdør.
Den del af døren som man umiddelbart kan åbne, er 80 cm bred og åbner indad (mod varmtvandsbassinet). Døren lukker af sig selv.
 Den nødvendige trækkraft til åbning af denne dør blev målt til 3,5 kg.
En del kørestolsbrugere og andre handicappede vil have vanskeligt ved at åbne døren ved egen kraft.
Det er under pkt. 3.2.1, stk. 3, i Statens Byggeforskningsinstituts anvisning 216 anført at hvis personer med nedsat kraft i fingre og hænder skal kunne åbne døre, bør disse have en maksimal åbningskraft på 25 N (svarende til en vægt på ca. 2,5 kg).
I den endelige rapport henstillede jeg til centret at undersøge mulighederne for at gøre døren lettere at åbne.
Jeg bad om underretning om hvad min henstilling giver anledning til.
 Kommunen har i sin udtalelse anført at trækkraften til døren mellem varmtvandsbassinet og sportsbassinet i 2008 vil blive ændret således at den har en maksimal åbningskraft på 25 N.
 Jeg tager det oplyste til efterretning.
Der er to solarier i svømmecentret.
Jeg inspicerede kun det ene solarium.
Møntindkastet sidder for enden af solariet og kan nås mens man sidder på selve solariet.
I opslået tilstand besværliggør solariets øverste del i nogen grad at man kan se og benytte møntindkastet.
Jeg bad svømmecentret om at overveje at sænke møntindkastet så det bliver nemmere at se og nå for brugere, herunder handicappede brugere af solariet.
Jeg bad centret om at underrette mig om hvad overvejelserne fører til.
 Kommunen har i sin udtalelse oplyst at højden på møntindkastet ved solarierne vil blive ændret i 2008 således at handicappede lettere kan se og nå møntindkastet.
 Jeg har noteret mig det oplyste.
Opfølgning Jeg betragter herefter inspektionen af SvømmeCenter Falster for afsluttet.
Underretning Denne rapport sendes til Guldborgsund Kommune, SvømmeCenter Falster, Statens Byggeforskningsinstitut, Center for Ligebehandling af Handicappede, Erhvervs- og Byggestyrelsen og Folketingets Retsudvalg.
