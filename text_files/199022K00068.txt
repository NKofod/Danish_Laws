Nr LSF 68 Forslag til Lov om ændring af lov om dagpenge ved sygdom eller fødsel og  

 af lov om ligebehandling af mænd og kvinder med hensyn til beskæftigelse og  

 barselorlov m.v.
Fremsat af Hanne Thanning Jacobsen (SF) Pernille Frahm (SF) Lilli  

 Gyldenkilde (SF) Holger K.
Nielsen (SF) Ebba Strange (SF) den 22. januar 1991 § 1 I lov nr. 852 af 20. december 1989, om dagpenge ved sygdom eller fødsel,  

 som ændret senest ved § 4 i lov nr. 794 af 30. november 1990, foretages  

 følgende ændringer:
 1. § 13 affattes således:
 »§ 13. Der kan ydes dagpenge i de første 36 uger efter  

 fødslen.
Stk. 2. Moderen har ret til dagpenge i de første 14 uger efter  

 fødslen.
Faderen har i samme periode ret til dagpenge i 2 uger.
 Stk. 3. Efter den 14. uge efter fødslen kan der i indtil 10 uger  

 ydes dagpenge til enten moderen eller faderen.
 Stk. 4. Efter den 24. uge efter fødslen kan der i indtil 12 uger  

 alene ydes dagpenge til faderen.
 Stk. 5. I tilfælde af, at fødslen resulterer i mere end eet  

 levendefødt barn, kan der ydes dagpenge i tilsammen 54 uger, således at de 10  

 uger til enten moderen eller faderen kan udvides til 22 uger og de sidste 12  

 uger til faderen kan udvides til 18 uger.
Stk. 6. Dagpenge kan bortset fra de 2 uger, der er nævnt i stk. 2,  

 kun ydes til en af forældrene ad gangen.« 2. § 14 affattes således:
 »§ 14. Der kan ydes dagpenge ved adoption i de første 36 uger  

 efter modtagelsen af barnet, når de adoptionsundersøgende myndigheder  

 bestemmer, at den adoptionssøgende eller den ene af de adoptionssøgende  

 ægtefæller i en periode skal være i hjemmet.
 Stk. 2. I tilfælde af modtagelse af mere end eet barn kan de 36  

 uger udvides til 54 uger.
Stk. 3. Dagpenge til adoptionssøgende ægtefæller kan dog, bortset  

 fra i 2 uger, kun ydes til en af ægtefællerne ad gangen.« § 2 I lov om ligebehandling af mænd og kvinder med hensyn til beskæftigelse  

 og barselorlov m.v., jf. lovbekendtgørelse nr. 686 af 11. oktober 1990,  

 foretages følgende ændringer:
 1. I § 7, stk. 1, ophæves 2. og 3. pkt., og i  

 stedet indsættes efter 1. pkt. som nye punktummer:
»Efter fødslen har forældrene ret til fravær fra arbejdet i tilsammen  

 indtil 36 uger, hvoraf de første 14 uger alene kan udnyttes af moderen.
Efter  

 den 14. uge efter fødslen kan de næste 10 uger udnyttes af enten moderen  

 eller faderen.
Efter den 24. uge efter fødslen kan de næste 12 uger alene  

 udnyttes af faderen.
I tilfælde af, at fødslen resulterer i mere end et  

 levendefødt barn, har forældrene ret til fravær i tilsammen 54 uger, således  

 at de 10 uger, der kan udnyttes af enten faderen eller moderen, kan udvides  

 til 22 uger og de sidste 12 uger, der alene kan udnyttes af faderen, kan  

 udvides til 18 uger.
Fraværsretten kan bortset fra de 2 uger, der er nævnt i  

 stk. 2, kun udnyttes af en af forældrene ad gangen.« 2. I § 7, stk. 2, udgår i 1. pkt. ordene »efter  

 fødslen eller modtagelsen i hjemmet eller efter aftale med  

 arbejdsgiveren«.
 3. I § 10, stk. 2, udgår ordene »ved fødslen eller  

 modtagelsen i hjemmet«.
§ 3 Stk. 1. Loven træder i kraft den 1. juli 1991.
 Stk. 2. Personer, der den 1. juli 1991 modtager dagpenge efter de  

 hidtil gældende regler under en løbende fraværsperiode på grund af barsel  

 eller adoption, overgår dog til at modtage dagpenge efter bestemmelserne i  

 denne lov.
Bemærkninger til lovforslaget Forslaget indebærer en udvidelse af retten til barselorlov og  

 barseldagpenge til i alt 36 uger efter fødslen.
Heraf forbeholdes som hidtil  

 de første 14 uger moderen, de næste 10 uger kan udnyttes af enten faderen  

 eller moderen, mens muligheden for de sidste 12 uger forbeholdes faderen.
Den sidste større ændring af reglerne om barselorlov og barseldagpenge  

 blev gennemført i folketingsåret 1983-84, 1. samling, ved ændring af  

 sygedagpengeloven, jf.
Folketingstidende 1983-84, 1. samling, forhandlingerne  

 sp. 298, 476, 2160 og 2272, samt tillæg A sp. 579, tillæg B sp. 71 og tillæg  

 C sp. 107, og ved ændring af barselorlovsloven, jf.
Folketingstidende  

 1983-84, 1. samling, forhandlingerne sp. 298, 476, 2162 og 2276, samt tillæg  

 A sp. 585, tillæg B sp. 71 og tillæg C sp. 111 med fuld virkning fra 1. juli  

 1985. De nye regler betød bl.a., at perioden for barselorlov blev forlænget  

 til de nuværende 24 uger efter fødslen, hvoraf faderen har mulighed for at  

 tage større eller mindre dele af de sidste 10. Denne sidste mulighed har  

 været udnyttet meget lidt.
Desuden blev der gennemført en omsorgsorlov på 2  

 uger til faderen i forbindelse med fødslen.
Denne mulighed er blevet udnyttet  

 noget bedre.
 Benyttelsen af de to ugers omsorgsorlov for fædre ser således ud:
1985: 21.557 1986: 24.325 1987: 25.830 1988: 27.702 1989: 29.883 Langt ringere har det som nævnt stillet sig med fædres udnyttelse af de  

 sidste 10 uger.
Antallet af fædre, der tog en eller flere uger, ser sådan ud:
1985: 1.248 1986: 1.325 1987: 1.281 1988: 1.233 1989: 1.296 mens alle 10 uger blev brugt af følgende antal fædre:
1985: 149 1986: 242 1987: 225 1988: 259 1989: 253 Som det ses, er der ikke sket nogen udvikling i udnyttelsen i løbet af de  

 år, det har kunnet lade sig gøre.
 I den nævnte periode har fødselstallet set sådan ud:
1985: 53.749 1986: 55.312 1987: 56.221 1988: 58.884 1989: 61.467 (muligvis unøjagtigt) Efter SFs opfattelse er der mindst tre ting, der modvirker fædres  

 deltagelse i barselorloven, for det første de almindelige  

 ligestillingsproblemer i samfundet, for det andet, at indtægtstabet ved  

 faderens barselorlov på dagpenge gennemsnitligt set kan være stort set i  

 sammenhæng med, at der stadig ikke er gennemført ligeløn mellem mænd og  

 kvinder i Danmark, og for det tredje, at faderens 10 uger skal tages på et  

 tidspunkt, der er uheldigt i forhold til ammeperioden.
Overenskomsterne på  

 det offentlige område indeholder nu alle fuld løn under barselorlov, en  

 udvikling, SF håber smitter af på det private arbejdsmarked.
Alt andet lige  

 har den fulde løn under barsel for offentligt ansatte nemlig gjort det  

 økonomisk endnu mindre fordelagtigt for familier, at fædre tager barselorlov.  

 Det hænger sammen med, at i familier, hvor kun den ene er offentligt ansat,  

 er det i langt de fleste tilfælde moderen.
En undersøgelse fra Socialforskningsinstituttet, Mogens Nygaard  

 Christoffersen: Barselorlov - mænds og kvinders erhvervsmæssige baggrund for  

 at tage orlov, der blev offentliggjort den 4. januar 1991, bekræfter i vidt  

 omfang SF's formodninger om årsagerne til fædres manglende benyttelse af  

 muligheden for barselorlov.
Såvel fædrenes som mødrenes begrundelser for at  

 lade moderen tage hele orloven fordeler sig ligeligt mellem fire forhold,  

 nemlig økonomien, at faderens arbejde ikke tillod orlov, hvilket må skyldes  

 de generelle ligestillingsproblemer, hensynet til amningen, og at familien  

 slet ikke havde overvejet at lade faderen tage orlov.
Den sidste begrundelse  

 kan pege på manglende kendskab til ordningen.
Undersøgelsen konkluderer, at hvis fædres deltagelse via barselorlov i  

 pasningen af det nyfødte barn skal fremmes, må der bl.a. ske en sikring imod  

 afskedigelse ved barselorlov samt ydes fuld løn under orloven.
Desuden nævnes  

 en udvidelse af barselorloven, der forbeholdes faderen.
Det er denne måde at  

 udvide barselorloven på, som SF gennem et par år har foreslået, og som efter  

 vores opfattelse kan være med til at gøre det mere nærliggende, at fædre  

 tager del i barselorloven.
Merudgifterne ved en sådan forlængelse af barselorloven er beregnet til  

 ca. 98 mio. kr. årligt under forudsætning af en udnyttelsesprocent på 10 for  

 faderen og en udnyttelsesperiode på gennemsnitligt 8 uger - begge dele er  

 (desværre) sat højt.
Finansieringen vil indgå i SFs forslag til finansloven,  

 men SF er naturligvis åben over for udspil fra andre partier.
Forslaget indeholder endvidere en særlig forlænget barselorlov på i alt 54  

 uger efter fødslen for forældre, der får mere end et barn samtidig.
I 1987  

 var der 625 fødsler med tvillinger, trillinger m.v.
Merudgifterne ved dette  

 forslag er beregnet til 5 mio. kr.
Lovforslaget indeholder endvidere en mindre ændring, hvorefter faderen får  

 en ubetinget ret til at placere de 2 ugers omsorgsorlov frit inden for de  

 første 14 uger efter fødslen.
Den nuværende ordning, hvorefter arbejdsgiveren  

 skal sanktionere placeringen, har givet anledning til problemer.
En forudsætning for, at en fader reelt har mulighed for at tage  

 barselorlov, er, at han er berettiget til dagpenge.
På den baggrund er de  

 nuværende regler helt uhensigtsmæssige, fordi begge forældre skal være  

 dagpengeberettigede, for at faderen kan opnå dagpengeret.
Hermed udelukkes  

 f.eks. fædre til børn, hvis mødre er under uddannelse eller er  

 hjemmearbejdende.
Det samme sker, hvis moderen er kontanthjælpsmodtager eller  

 pensionist.
Under Folketingets behandling i foråret 1990 af et forslag (L 93 i  

 folketingsåret 1989-90) fra arbejdsministeren om ændringer i lov om  

 ligebehandling af mænd og kvinder med hensyn til beskæftigelse og barselorlov  

 m.v. blev spørgsmålet behandlet både under udvalgsarbejdet og i Folketinget,  

 se Folketingstidende, forhandlingerne sp. 2860, 4279, 8750 og 8873, samt  

 tillæg A sp. 2449, tillæg B sp. 744 og tillæg C sp. 483. Under  

 udvalgsarbejdet blev det oplyst, at mellem 10.000 og 15.000 fædre om året af  

 den anførte grund ikke har ret til dagpenge under barselorlov.
Under 3.  

 behandling tilkendegav Socialdemokratiet, SF og Kristeligt Folkeparti, at der  

 her var tale om et problem, der burde løses.
 Merudgifterne ved faderens selvstændige dagpengeret i forbindelse med  

 barsel er beregnet til 59 mio. kr. årligt ved en udnyttelsesprocent på 25 og  

 en gennemsnitlig udnyttelsesperiode på 12 uger - begge forudsætninger er  

 (desværre) meget højt sat.
 Der henvises i øvrigt til det SF-forslag om at gøre faderens ret til  

 barseldagpenge uafhængig af moderens dagpengeret (L 51 i folketingsåret  

 1990-91, 1. samling, om ændring af lov om dagpenge ved sygdom eller fødsel),  

 som Socialdemokratiet har overtaget og fremsat. (L 45 i folketingsåret  

 1990-91, 2. samling).
