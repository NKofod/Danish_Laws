Bilag 1 Bilag 1 Bilag 2 Bilag 3 Bilag 4 Bilag 5 Bilag 6 Bilag 7 Bekendtgørelse om import af planter og planteprodukter m.m.1) I medfør af §§ 1-5, § 12 og § 13, stk. 3, i lov om planteskadegørere, jf. lovbekendtgørelse nr. 760 af 29. juni 2006 og efter bemyndigelse fastsættes:
 § 1. Bekendtgørelsens formål er at beskytte mod indslæbning af visse planteskadegørere fra områder, der ikke er omfattet af Den Europæiske Union, og mod spredning af visse planteskadegørere.
 Stk. 2. For denne bekendtgørelse gælder følgende definitioner:
 1) Planter: levende planter og plantedele, herunder frø.
 2) Levende plantedele, herunder bl.a.
a) frugt i botanisk forstand, dog ikke dybfrossen, b) grønsager, dog ikke dybfrosne, c) rod- og stængelknolde, løg og jordstængler, d) afskårne blomster, e) grene og fældede træer med løv, f) plantevævskultur.
 3) Frø: frø i botanisk betydning, der er bestemt til plantning.
 4) Planter til plantning:
a) planter, der er plantet og skal forblive plantet eller skal genplantes, b) planter, der ikke er plantet, men som skal plantes.
 5) Plantning: enhver anbringelse af planter eller plantedele i et voksemedium med det formål at sikre deres vækst eller formering.
 6) Træ:
a) træ, der helt eller delvist har bevaret den naturlige, runde overflade, med eller uden bark, eller i form af flis, spåner, savsmuld, træaffald eller skrot af træ, b) træ, i form af garneringstræ, afstandsklodser, paller eller emballeringsmateriale, som anvendes ved transport af genstande af enhver art, hvis det udgør en plantesundhedsrisiko, c) træ, der er omfattet af bilag 5, pkt. 6.
 7) Forsendelse: en mængde varer der er omfattet af et enkelt plantesundhedscertifikat.
 8) Parti: et antal enheder af samme vare, som er karakteriseret ved ensartethed med hensyn til sammensætning og oprindelse, og som indgår i en forsendelse.
§ 2. Importører af planter og planteprodukter m.m. nævnt i bilag 5 skal være registreret i Plantedirektoratet.
Undtaget herfra er personer, der alene importerer små mængder planter og planteprodukter til egen brug og ikke-kommercielle formål.
 Stk. 2. Anmodning om registrering med de på registreringsformularen krævede oplysninger, herunder virksomhedens CVR-nummer, indsendes til Plantedirektoratet, der på baggrund heraf tildeler virksomheden et registreringsnummer.
 Stk. 3. Skifter en registreret importvirksomhed ejer, eller ophører den med impot, oplagring m.m. af planter og planteprodukter m.m., skal Plantedirektoratet underrettes skriftligt herom.
 Stk. 4. Importører af planter og planteprodukter m.m skal til stadighed opfylde bestemmelserne i bilag 6.
 Stk. 5. Plantedirektoratet kan tilbagekalde en registrering, hvis det konstateres, at importøren ikke overholder bestemmelserne i bekendtgørelsen.
 § 3. For at forebygge indslæbning og spredning af planteskadegørere er det ikke tilladt at importere:
 1) planteskadegørere nævnt i bilag 1.
 2) planter og planteprodukter m.m. nævnt i bilag 2, hvis de er angrebet af planteskadegørere nævnt i bilaget.
 3) planter og planteprodukter m.m. nævnt i bilag 3 med oprindelse i lande nævnt i bilaget.
 4) planter og planteprodukter m.m. nævnt i bilag 4, der ikke opfylder de særlige krav i bilaget.
§ 4. Importøren skal anmelde forsendelsens ankomst til indførelsesstedet til Plantedirektoratet med henblik på kontrol.
Anmeldelse skal ske inden for fristerne nævnt i bilag 6, nr. 6 og 6a.
 § 5. Planter og planteprodukter m.m. nævnt i bilag 5 skal, til dokumentation for at betingelserne i bilag 1-5 er overholdt, ved import være ledsaget af:
1) et originalt plantesundhedscertifikat udstedt i oprindelseslandet eller 2) et originalt reeksportcertifikat udstedt i afsenderlandet og en bekræftet kopi af det originale plantesundhedscertifikat og eventuelle reeksportcertifikater.
 Stk. 2. Planter og planteprodukter m.m., der ikke skal opfylde særlige krav, kan importeres efter bestemmelserne i stk. 1 eller ledsaget af et originalt plantesundhedscertifikat, der er udstedt i afsenderlandet og angiver oprindelseslandet.
Stk. 3. Hvor der for planter og planteprodukter m.m. i bilag 4 er anført alternative særlige krav, skal det i plantesundhedscerifikatet specificeres som tillægserklæring, hvilke af disse særlige alternative krav der er opfyldt.
En sådan specifikation anføres ved henvisning til det relevante punkt i bilag 4.
 Stk. 4. Et originalt certifikat skal være udstedt af det pågældende lands ansvarlige myndighed på grundlag af en officiel konstatering af, at de planter m.m., der er omfattet af certifikaterne, overholder de særlige krav i bilag 4, og tidligst 14 dage før dagen for afsendelsen.
Stk. 5. Et originalt certifikat skal være affattet på dansk, engelsk, fransk, norsk, spansk, svensk eller tysk.
Certifikatet skal være stemplet, underskrevet og udfyldt klart og letlæseligt.
Der må ikke være foretaget rettelser eller overstregninger.
 Stk. 6. Kopier af et originalcertifikat skal tydeligt være mærket som sådanne.
 Stk. 7. Plantedirektoratet kan godkende anden dokumentation end de i stk. 1 nævnte certifikater.
 § 6. Udover de i § 4 anførte krav til dokumentation skal der på mindst et af de dokumenter der kræves for toldbehandlingen være angivet følgende:
 1) Typen af planter og planteprodukter m.m. ved angivelse af koden i De Europæiske Fællesskabers integrerede toldtarif (Taric).
2) Følgende erklæring:Denne forsendelse indeholder produkter af plantesundhedsmæssig relevans.
Erklæringen kan affattes på et andet af den Europæiske Unions officielle sprog eller på norsk.
 3) Numrene på plantesundhedscertifikaterne.
 4) Importørens officielle registreringsnummer.
 § 7. Bestemmelserne i §§ 5 og 6 skal tillige være opfyldt for forsendelser af planter og planteprodukter m.m. der skal underlægges en toldprocedure som angivet i artikel 4, stk. 16, litra d, e, f eller g i Rådets forordning 2913/92 af 12. oktober 1992 om indførelse af et EF-toldkodeks.
§ 8. Plantedirektoratet fører kontrol med at importbestemmelserne er overholdt.
Kontrollen omfatter dokumentkontrol, identitetskontrol og plantesundhedskontrol.
SKAT kan foretage dokumentkontrollen.
 Stk. 2. Betaling for omkostninger forbundet med kontrollen opkræves efter bekendtgørelse om betaling for plantesundhedskontrol.
 § 9. Import skal ske over indførselsstederne i:
1) Billund Lufthavn 2) Københavns Lufthavn, Kastrup 3) Postcentrene Fredericia og København.
 Stk. 2. For træ omfattet af bilag 5, nr. 6 kan indførsel tillige ske over indførelsstederne i havne, der er godkendt af told- og skatteforvaltningen (toldhavne).
 Stk. 3. Import til kontrol på et godkendt bestemmelsessted efter bestemmelserne i § 10, kan tillige ske over ethvert toldmæssigt indførselssted, forudsat at importøren er registreret som godkendt modtager hos SKAT.
§ 10. Plantedirektoratet kan efter aftale med SKAT og med plantesundhedsmyndighederne for første indgangssted i Den Europæiske Union samt efter ansøgning meddele tilladelse til at identitets- og plantesundhedskontrol foretages på et af Plantedirektoratet godkendt bestemmelsessted, hvis told- eller plantesundhedsmyndigheden for første indgangssted i Den Europæiske Union har foretaget dokumentkontrol af forsendelsen.
Ansøgning indgives på et skema udfærdiget af Plantedirektoratet.
Det er en betingelse, at kravene i bilag 7 opfyldes.
Stk. 2. Forsendelsen skal være ledsaget af et plantesundhedstransportdokument.
Dokumentet skal være stemplet, udfyldt klart og letlæseligt og være underskrevet af den myndighed ved første indgangssted i Den Europæiske Union, som har foretaget dokumentkontrollen samt af forsendelsens importør.
§ 11. Er planter og planteprodukter m.m. nævnt i bilag 5 ikke ledsaget af de foreskrevne certifikater, eller kan forsendelsens identitet ikke fastslås på grundlag af de medfølgende certifikater og andre dokumenter, kan Plantedirektoratet afvise forsendelsen eller fastsætte en frist for importøren til at fremskaffe de foreskrevne certifikater.
Forelægges de foreskrevne certifikater ikke inden fristens udløb, afvises sendingen.
 § 12. Importøren må ikke disponere over planter og planteprodukter m.m., før Plantedirektoratet gennem identitets- og plantesundhedskontrol af forsendelsen samt af emballagen og de benyttede transportmidler har konstateret, at betingelserne for import er overholdt.
 Stk. 2. Importøren skal yde direktoratet fornøden bistand til gennemførelse af kontrollen.
 Stk. 3. Kontrollen kan udelades, hvis det ved en officiel undersøgelse gennemført i afsenderlandet i henhold til en officiel aftale med afsenderlandet er konstateret, at betingelserne for import er opfyldt.
 § 13. Konstaterer Plantedirektoratet at betingelserne for import af planter eller planteprodukter m.m. er overholdt, godkendes de til import og Plantedirekoratet forsyner originalcertifikatet med et godkendelsesstempel.
 Stk. 2. Er en forsendelse angrebet af planteskadegørere nævnt i bilag 1 eller 2, og kan planterne eller planteprodukterne m.m. ved en behandling bringes til at opfylde betingelserne for importen, kan Plantedirektoratet tillade importøren at foretage en sådan behandling med henblik på fornyet anmeldelse af den pågældende forsendelse.
 Stk. 3. Er en del af en forsendelse angrebet af planteskadegørere nævnt i bilag 1 eller 2, og kan forsendelsen opdeles uden fare for indslæbning eller udbredelse af planteskadegørerne, kan Plantedirektoratet fastsætte en frist til gennemførelse af opdelingen med henblik på fornyet anmeldelse af en delforsendelse.
 § 14. Importerede planter og planteprodukter m.m. som efter bilag 6 i bekendtgørelse om planter skal være forsynet med plantepas ved salg, skal forsynes med plantepasset i forbindelse med import, jf. bekendtgørelse om planter § 12, stk. 2.
 § 15. Er betingelserne for import ikke overholdt afvises forsendelsen, og Plantedirektoratet forsyner original certifikatet med et afvisningsstempel og giver udstederen af certifikatet og importøren meddelelse om afvisningen og begrundelsen herfor.
Stk. 2. Afvises en forsendelse, skal den inden for en frist fastsat af Plantedirektoratet føres ud af Den Europæiske Union.
Plantedirektoratet kan, når omstændighederne taler herfor, tillade, at importøren i stedet lader forsendelsen tilintetgøre.
Tilintetgørelsen skal ske i overensstemmelse med reglerne i bekendtgørelse om affald.
 Stk. 3. Udgør den afviste forsendelse en umiddelbar plantesundhedsrisiko, kan Plantedirektoratet påbyde importøren at iværksætte foranstaltninger til imødegåelse heraf.
 § 16. Finder Plantedirektoratet, at der er begrundet formodning for indslæbning eller udbredelse af planteskadegørere, herunder af andre planteskadegørere end nævnt i bilag 1 og 2, kan Plantedirektoratet midlertidigt påbyde de nødvendige foranstaltninger til beskyttelse mod denne fare.
 § 17. Er der ingen risiko for udbredelse af planteskadegørere, finder bestemmelserne i § 2, stk. 1-4, § 3, nr. 4, og §§ 414 ikke anvendelse på import af små mængder planter og planteprodukter m.m, der er bestemt til ejerens brug til ikke-industrielle og ikke-kommercielle formål eller til konsum under transporten.
 Stk. 2. Plantedirektoratet kan, i medfør af bekendtgørelse om indførsel og om flytning af planteskadegørere m.m. til brug ved forsøg, forskning og planteforædling, tillade import af planteskadegørere, planter, planteprodukter m.m., der ikke opfylder betingelserne i nærværende bekendtgørelse.
Straf § 18. Medmindre højere straf er forskyldt efter anden lovgivning, straffes med bøde den, der 1) overtræder §§ 2  4, § 6, § 7, § 12, stk. 1 og § 15, stk. 2, 2) afgiver urigtige oplysninger i de i §§ 5 - 7 og § 10 anførte dokumenter, eller 3) undlader at efterkomme påbudte foranstaltninger i medfør af § 15, stk. 3 og § 16 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 19. Bekendtgørelsen træder i kraft den 1. februar 2009.
 Stk. 2. Bekendtgørelse nr. 100 af 17. februar 2005 om indførsel af planter og planteprodukter m.m. ophæves.
