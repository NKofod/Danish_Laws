Ligebehandlingsnævnets afgørelse om køn - forskellige priser - medhold J.nr. 2500085-10 Det var i strid med ligestillingsloven, at en bar opkrævede forskellige entrépriser for kvinder og mænd.
Klager blev tilkendt en godtgørelse på 130 kr. svarende til differencen mellem entrépriserne.
 Klagen drejer sig om forskelsbehandling på grund af køn i forbindelse med, at et diskotek har forskellige priser for kvinder og mænd.
Ligebehandlingsnævnets afgørelse Det er i strid med ligestillingsloven, at indklagede opkræver forskellige entrépriser for kvinder og mænd.
 Indklagede skal inden 14 dage betale en godtgørelse til klageren på 130 kr. med procesrenter fra den 6. april 2010, hvor klagen er modtaget i Ligebehandlingsnævnet.
Sagsfremstilling Der er klaget over, at et diskotek har forskellige entrépriser for kvinder og mænd, idet mænd skal betale 250 kr., mens kvinder kun skal betale 120 kr.
Det fremgår af Facebook, at der i entréprisen er inkluderet fri bar.
Der er tale om åbne arrangementer, som alle kan deltage i og invitere andre med til.
Parternes bemærkninger Klager påstår, at det er en overtrædelse af ligestillingsloven, at entréprisen på det indklagede diskotek er 120 kr. for kvinder, mens det koster 250 kr. for mænd.
Klageren ønsker at få godtgjort prisforskellen.
 Indklagede oplyser, at entréprisen på 250 kr. for mænd og 120 kr. for kvinder er fastsat ud fra statistikker over, hvad gæsterne i gennemsnit bruger, når de er i byen.
Indklagede afviser, at det er hensigten at favorisere kvinder, men at det er almen viden, at mænd drikker mere end kvinder.
Det vil derfor efter indklagedes opfattelse ikke være fair med ens priser for kvinder og mænd.
 Indklagede henviser videre til, at man selv vælger, om man vil deltage i arrangementerne, idet man kun kan komme ind, hvis man er medlem af og tilmeldt via Facebook.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede overtræder forbuddet mod forskelsbehandling ved at have lavere entrépriser for kvinder end for mænd.
 Det kan efter nævnets opfattelse ikke medføre en ændret vurdering af sagen, at tilmeldingen til festerne sker via Facebook, idet alle kan tilmelde sig.
Godtgørelse Klageren tilkendes en godtgørelse, der fastsættes til 130 kr. svarende til prisforskellen.
 Indklagede skal herefter betale 130 kr. til klageren med procesrenter fra den 6. april 2010, hvor sagen blev indbragt for Ligebehandlingsnævnet.
Retsregler Afgørelsen er truffet efter følgende bestemmelser:
