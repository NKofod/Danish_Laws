 Bekendtgørelse om ændring af bekendtgørelse om offentliggørelse af virksomhedernes arbejdsmiljø m.v.
(Ændring af lysningstiden for grøn smiley m.v.) § 1 I bekendtgørelse nr. 1276 af 8. december 2011 om offentliggørelse af virksomhedernes arbejdsmiljø m.v., som ændret ved bekendtgørelse nr. 1197 af 9. oktober 2013, bekendtgørelse nr. 479 af 15. april 2015, bekendtgørelse nr. 1906 af 29. december 2015 og bekendtgørelse nr. 481 af 25. maj 2016, foretages følgende ændringer:
 1. I § 2, stk. 1, nr. 2, udgår »et godt arbejdsmiljø i form af«.
 2. Overskriften før § 3 affattes således:
 »Virksomheder, der har opnået et anerkendt arbejdsmiljøcertifikat«.
 3. § 4 affattes således:
»§ 4. Grøn smiley tildeles, når Arbejdstilsynet efter et risikobaseret tilsyn på produktionsenheden, 1) ikke har fundet anledning til at træffe afgørelser om overtrædelse af arbejdsmiljølovgivningen, eller 2) alene har truffet afgørelse om formelle overtrædelser af arbejdsmiljøloven og har konstateret, at disse afgørelser om overtrædelse af arbejdsmiljølovgivningen er efterkommet, jf. dog § 5, stk. 1 og 2, og § 6, stk. 1.
 Stk. 2. Grøn smiley indeholder en dato for, hvornår et risikobaseret tilsyn på produktionsenheden senest er blevet gennemført, eller afgørelse om formelle overtrædelser af arbejdsmiljøloven truffet af Arbejdstilsynet er efterkommet.
 Stk. 3. Grøn smiley fjernes 3 år efter datoen for det seneste risikobaserede tilsyn på produktionsenheden.
 Stk. 4. Grøn smiley fjernes midlertidigt, hvis produktionsenheden i løbet af den 3-årige offentliggørelsesperiode i forbindelse med andre tilsynsformer end risikobaseret tilsyn modtager afgørelser, som medfører en gul eller rød smiley, jf. §§ 5 og 6. Når Arbejdstilsynet modtager tilbagemelding om, at disse afgørelser er efterkommet, får virksomheden en grøn smiley på ny, indtil der er gået 3 år fra datoen for det seneste risikobaserede tilsyn på produktionsenheden.
Stk. 5. Hvis Arbejdstilsynet gennemfører et nyt risikobaseret tilsyn på en produktionsenhed, starter en ny 3-års offentliggørelsesperiode.« 4. I § 5 indsættes efter stk. 1 som nyt stykke:
»Stk. 2. Gul smiley tildeles i en minimumsperiode på 3 måneder, når Arbejdstilsynet i forbindelse med tilsynsbesøg på produktionsenheden har truffet afgørelse om overtrædelse af arbejdsmiljølovgivningen vedrørende arbejdsmiljøorganisationen, jf. bekendtgørelse om samarbejde om sikkerhed og sundhed, eller arbejdspladsvurdering, jf. bekendtgørelse om arbejdets udførelse, medmindre afgørelsen er omfattet af § 6.« Stk. 2-3 bliver herefter stk. 3-4.
 5. I § 8, stk. 1, nr. 1, ændres »5 år,« til: »3 år,«.
§ 2 Bekendtgørelsen træder i kraft den 1. juli 2018.
