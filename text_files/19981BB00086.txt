Fremsat den 27. januar 1999 af  

 Villy Søvndal (SF),  

 Margrete Auken (SF) og Jes Lunde (SF) Forslag til folketingsbeslutning om en styrket forebyggelse af selvmordsforsøg og  

 selvmord Folketinget pålægger regeringen at sikre, at  

 der afsættes nødvendige og øremærkede ressourcer,  

 så anbefalingerne i Sundhedsstyrelsens "Forslag til handlingsplan til  

 forebyggelse af selvmordsforsøg og selvmord i Danmark" kan  

 iværksættes, og at sikre:
1)	at alle amter hurtigst muligt etablerer opfølgende  

 behandlings- og støttetilbud til mennesker, der har været  

 indlagt efter selvmordsforsøg, så alle selvmordstruede, uanset  

 psykisk sygdom, misbrug, alder, køn og etnisk baggrund, tilbydes et  

 relevant behandlingstilbud, 2)	at relevante faggrupper øger deres professionelle kompetence  

 i forhold til arbejdet med personer med selvmordsadfærd, 3)	at der tilbydes livsmodsundervisning og undervisning i mestring af  

 eget liv til børn og unge, 4)	at der iværksættes en offentlig informations- og  

 holdningskampagne, som øger kendskabet til selvmordsadfærd og  

 til selvmordsproblematikken generelt, 5)	at den store indsats, som de frivillige og private organisationer  

 yder i det opfølgende arbejde over for personer med  

 selvmordsadfærd, fastholdes, 6)	at handlingsplanens anbefalinger iværksættes over en  

 5-årig periode, og at opgaven løftes gennem et samarbejde mellem  

 det statslige, det amtskommunale og det kommunale niveau og den frivillige  

 sociale sektor.
Bemærkninger til forslaget Almindelige bemærkninger SF mener, det er en samfundsmæssig opgave at  

 forebygge selvmordsforsøg og selvmord i Danmark.
Et  

 selvmordsforsøg eller et fuldbyrdet selvmord har ikke bare  

 konsekvenser for den selvmordstruede, det får også sociale  

 konsekvenser og fører ofte til store psykosomatiske, psykiske og  

 sociale problemer for de pårørende, venner, kollegaer og  

 behandlere.
I august 1998 færdiggjorde et udvalg nedsat under  

 Sundhedsstyrelsen en handlingsplan om forebyggelse af selvmordsforsøg  

 og selvmord i Danmark.
På baggrund af denne plan har regeringen afsat  

 2,4 mio. kr., som fordeles mellem Socialministeriet, Sundhedsministeriet og  

 Undervisningsministeriet.
Desværre rækker disse midler slet ikke  

 til at gennemføre alle anbefalinger i handlingsplanen.
SF  

 ønsker med dette beslutningsforslag at tvinge regeringen til at  

 afsætte de nødvendige midler, så hele handlingsplanen kan  

 iværksættes.
Mange af de ca. 900 fuldbyrdede selvmord og ca. 10.000  

 selvmordsforsøg, der registreres hvert år i Danmark, foretages  

 af ulykkelige mennesker, som ikke selv formår at ændre deres  

 livssituation.
De har ofte den opfattelse, at deres situation ikke kan  

 forandres.
FN anslår, at ca. 5 personer berøres ved hvert  

 selvmordsforsøg eller selvmord.
Det vil sige, at der i Danmark hvert  

 år er ca. 60.000 mennesker, som har problematikken inde på  

 livet.
Når selvmordsforskning dokumenterer, at mennesker,  

 der har forsøgt at begå selvmord, har en markant højere  

 risiko for nye selvmordsforsøg de første et til to år  

 efter forsøget, er det derfor vigtigt, at alle selvmordstruede uanset  

 psykisk sygdom, misbrug, alder, køn og etnisk baggrund tilbydes et  

 relevant opfølgende behandlingstilbud.
Behandlingstilbud må  

 sikres i alle amter, så alle borgere sikres ret til behandling.
I dag findes kun få opfølgende  

 behandlingstilbud, og det er ofte tilfældigt, om det offentlige  

 tilbyder hjælp til selvmordstruede.
Mange faggrupper er usikre  

 på, hvordan de skal hjælpe mennesker med selvmordsadfærd,  

 og det er derfor vigtigt, at der sikres en bedre uddannelse og  

 efteruddannelse af de relevante faggrupper, så deres professionelle  

 kompetence øges i forhold til arbejdet med personer med  

 selvmordsadfærd.
Hvis disse faggrupper opfanger selvmordssignalerne  

 tidligt og reagerer korrekt, er der gode chancer for at forhindre  

 selvmord.
Mange børn og unge har forsøgt selvmord, og  

 endnu flere har haft selvmordstanker.
Især antallet af  

 selvmordsforsøg blandt unge piger har været stærkt  

 stigende i de senere år, og det er derfor vigtigt, at der etableres en  

 målrettet forebyggelse i forhold til de unge.
Mange af disse  

 selvmordsforsøg kan forhindres.
Det er vigtigt, at der findes tilbud  

 om livsmodsundervisning og undervisning i mestring af eget liv til  

 børn og unge.
Der er mange myter om selvmordsadfærd, og mange af  

 disse myter blokerer for det forebyggende arbejde og skaber ofte situationer,  

 hvor vi som borgere reagerer forkert over for mennesker med  

 selvmordsadfærd.
Det tabu, der hviler over problematikken, forhindrer  

 mange mennesker, som er berørt af selvmordsproblematikken, i at snakke  

 om deres følelser.
Det er derfor nødvendigt, at samfundet  

 øger udbredelsen af kendskabet til selvmordsproblemet og holdninger  

 til selvmord via en offentlig informations- og holdningskampagne.
I den hidtidige begrænsede forebyggelse af selvmord  

 har de frivillige og private organisationer ydet et stort opfølgende  

 arbejde over for personer med selvmordsadfærd.
Det er vigtigt, at  

 samfundet fastholder denne viden og ekspertise.
Denne form for forebyggelse  

 er et godt supplement til de offentlige behandlingstilbud.
De frivillige  

 organisationer kommer i kontakt med en del af de mennesker, som det  

 offentlige ikke kan nå, blandt andet fordi der ofte er tale om anonyme  

 tilbud.
Ydermere etableres de frivillige tilbud ofte dér, hvor  

 selvmordsproblematikken er aktuel.
Der findes i dag ikke en sikker viden om, hvilke  

 initiativer der forebygger selvmord og selvmordsforsøg, hvorfor det er  

 vigtigt, at handlingsplanen iværksættes som en større  

 samlet indsats over 5 år med en løbende evaluering, som kan  

 være med til at give svar på, hvilken form for forebyggelse der  

 er effektiv.
Alternativet er at forebygge i blinde.
Forebyggelse af selvmord er en sammensat problematik, som  

 kræver et samarbejde mellem det statslige, det amtskommunale og det  

 kommunale niveau og den frivillige sociale sektor.
Mennesker med  

 selvmordsadfærd har ofte meget komplicerede problemer, som kræver  

 opfølgende behandlingstilbud, hvor koordinering mellem forskellige  

 instanser er nødvendig.
Forebyggelse af selvmord har været et  

 underprioriteret område i mange år, og der er derfor brug for en  

 større målrettet indsats, som kræver  

 øremærkede bevillinger.
Amterne har igennem de sidste 4-5  

 år ignoreret kritikken om de manglende behandlings- og  

 støttetilbud.
Folketinget må derfor sikre, at finansieringen  

 kommer på plads for hele handlingsplanen, der er sammensat efter en  

 model, som man har haft stor succes med i Norge.
Af en artikel i dagbladet Politiken den 1. januar 1999  

 fremgår det, at regeringen i 1996 har forpligtet sig til at  

 afsætte de nødvendige midler til en national strategi til  

 forebyggelse af selvmord.
I den samme artikel viser beregninger udarbejdet af  

 den frivillige organisation »Livslinjen«, at anbefalingerne i handlingsplanen  

 vil koste mellem 30 og 50 millioner kr. om året.
Den foreløbige bevilling på 2,4 millioner kr.  

 til opfølgning af handlingsplanens anbefalinger kan ikke sikre en  

 offentlig forebyggelse, der forhindrer selvmord.
Det afsatte beløb er  

 utilstrækkeligt set i lyset af selvmordsproblematikkens kompleksitet og  

 omfang.
Erfaringer fra f.eks.
Færdselskommissionens strategiplan  

 1995-2000 viser, at en handlingsplan når sine mål, når der  

 fokuseres på helheden i handlingsplanen.
Antallet af trafikdræbte  

 er faldet efter iværksættelse af en overordnet strategi ledsaget  

 af de nødvendige ressourcer.
Norge afsatte 40 millioner kr. til handlingsplanen til  

 forebyggelse af selvmord.
Handlingsplanen til forebyggelse af  

 selvmordsforsøg og selvmord i Danmark skal sikres en  

 øremærket og tilstrækkelig indsats, så de  

 væsentligste anbefalinger kan iværksættes hurtigst  

 muligt.
Bemærkninger til beslutningsforslagets enkelte  

 punkter Ad 1 De færreste amter har i dag opfølgende  

 behandlings- og støttetilbud til mennesker, der har været  

 indlagt efter selvmordsforsøg.
De få specialiserede  

 selvmordsforebyggende tiltag, der findes, er ofte koncentreret i storbyerne.  

 Forebyggelsescentrene i Odense, København og Århus blev oprettet  

 i 1992 og 1996. Den foreløbige evaluering fra forebyggelsescentret i  

 København giver ikke nogen sikker viden om effekten. 70 % af de  

 mennesker, der har benyttet centret, trives godt efter 1 års  

 opfølgning, mens 30 % oplever deres situation uændret.
Med de nuværende forebyggelsescentres kapacitet vil  

 det tage 20-30 år, før det kan afgøres, om  

 forebyggelsescentrene har en selvmordsforhindrende virkning.
Det forhold, at  

 70 % af de mennesker, der har benyttet centret, trives godt efter 1 års  

 opfølgning, indicerer, at et opfølgende behandlings- og  

 støttetilbud til mennesker, der har været indlagt efter  

 selvmordsforsøg, hjælper på deres fastlåste  

 livssituation.
Erfaringer fra den åbne rådgivning på  

 skadestuen i Aalborg viser, at 80 % benytter sig af det frivillige tilbud.  

 Mennesker med selvmordsadfærd vil gerne tage imod et behandlingstilbud,  

 men problemet er, at der ikke findes tilstrækkeligt med specialiserede  

 behandlingstilbud i amterne.
Ad 2 Københavns Kommune gennemførte i 1994 og  

 1995 en undersøgelse under navnet »Vælg livet«.  

 Undersøgelsen viste, at en tredjedel af alle de professioner  

 (læger, psykologer og psykiatere), som deltog i undersøgelsen,  

 ikke spurgte deres klienter, om de havde selvmordstanker, selv om de havde  

 mistanke om det.
Mange mente, at de ikke var kvalificeret til at tale om  

 selvmord, og mange ønskede en opkvalificering.
De professionelle  

 behandlere ønskede mere uddannelse og efteruddannelse, der specifikt  

 fokuserede på selvmordsproblematikken.
Ofte var det ikke mangel  

 på tid, der var de adspurgtes problem, men manglende kompetence i  

 forhold til arbejdet med personer med selvmordsadfærd.
Ad 3 En undersøgelse fra 1996 foretaget af Center for  

 Selvmordsforskning i danske skoler peger på, at hvert tredje individ ud  

 af den danske skoleungdom på et eller andet tidspunkt har overvejet at  

 tage sit eget liv, og 5 % af de unge har forsøgt selvmord mindst  

 én gang.
Antallet af selvmordsforsøg blandt unge piger har  

 været stærkt stigende i de seneste år.
Der findes i dag kun få tilbud om  

 livsmodsundervisning og i mestring af eget liv.
Der skal sikres flere  

 målrettede tilbud til børn og unge.
En norsk undersøgelse  

 dokumenterer, at unge mennesker med selvmordstanker ikke opsøger de  

 voksne, men fortæller om deres selvmordstanker til andre unge.
Der er  

 derfor brug for flere direkte tilbud til de unge som f.eks. ung til  

 ung-kontakten, som praktiseres af de frivillige organisationer.
Oplysnings-  

 og undervisningsarbejde skal tematisere livets problemer, herunder  

 selvmordsadfærd.
En efteruddannelse af relevante faggrupper vil sikre  

 bedre undervisning, der vedrører mestring af eget liv og livsmod.
Ad 4 Der er mange myter om selvmordsadfærd, f.eks. at  

 mennesker, som siger, de vil tage deres eget liv, ikke gør det.
Det er  

 veldokumenteret, at de fleste, som har forsøgt selvmord, har sendt  

 signaler til deres omgivelser.
Myter og manglende viden resulterer ofte i  

 forkerte reaktioner i forhold til mennesker med selvmordsadfærd.
 Informations- og holdningskampagner er ikke  

 uproblematiske, da forkert formidling kan skabe smitteeffekter.  

 Gennemtænkte kampagner, der tager udgangspunkt i den psykologiske  

 forståelse af selvmordsprocessen, kan forebygge selvmord.
I Norge har man netop iværksat en større  

 offentlig informationskampagne, som øger udbredelse af kendskab og  

 holdninger til selvmordsadfærd.
En sådan kampagne kan aflive  

 myter og styrke det forebyggende arbejde.
Der er aldrig blevet iværksat  

 en offentlig kampagne til forebyggelse af selvmord i Danmark.
Det skal sikres  

 i den nye strategi.
Ad 5 I perioden 1995-97 eksisterede der en pulje under  

 Socialministeriet til forebyggelse af selvmord.
Denne pulje eksisterer ikke  

 længere.
Flere frivillige og private organisationer modtog  

 støtte fra denne pulje og iværksatte mange forskellige  

 forebyggende aktiviteter.
De forskellige erfaringer er sammenfattet i en  

 rapport fra 1997.
 Der skal sikres en tilstrækkelig stor  

 udviklingspulje til frivillige og private organisationer, så disse  

 aktiviteter fastholdes og styrkes.
De frivillige og private organisationer har ydet et stort  

 opfølgende arbejde over for personer med selvmordsadfærd.
Den  

 frivillige indsats har skabt debat og øget viden om  

 selvmordsadfærd.
Dette engagement skal fastholdes.
De frivillige og  

 private organisationer er et supplement til de offentlige behandlingstilbud  

 og skal ikke erstatte dem.
Den frivillige indsats er kendetegnet ved at  

 være handlingsorienteret og være tæt på problemerne.  

 Mange af de frivillige aktiviteter er anonyme, hvilket kan gøre det  

 nemmere for selvmordstruede at tale om deres følelser.
Ofte arbejder  

 de frivillige på tidspunkter, hvor de offentlige behandlingstilbud har  

 lukket.
Det er et godt supplement.
Ad 6 Der har hidtil ikke været en koordineret indsats mod  

 forebyggelse af selvmordsforsøg og selvmord i Danmark.
Videnopsamling  

 og evalueringer er ofte ikke en del af det selvmordsforebyggende arbejde.
Der skal sikres en bedre viden om, hvordan selvmord  

 forebygges, og en mere præcis viden om, hvilke forebyggende aktiviteter  

 der forhindrer selvmord.
Denne viden findes ikke i dag, og samarbejdet mellem  

 det statslige, det amtskommunale og det kommunale niveau og den frivillige  

 sociale sektor fungerer ikke tilfredsstillende.
Derved sikrer man ikke de  

 optimale opfølgende behandlingstilbud, som er nødvendige for  

 mennesker med selvmordsadfærd.
Der skal sikres en overordnet styring af  

 handlingsplanen, og handlingsplanens anbefalinger skal  

 iværksættes over en 5-årig periode.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om en styrket  

 forebyggelse af selvmordsforsøg og selvmord.
(Beslutningsforslag nr.
B 86).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
