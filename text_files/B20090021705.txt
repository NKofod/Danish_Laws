Bekendtgørelse om forsøgsordninger efter lov om social service I medfør af § 184 i lov om social service, jf. lovbekendtgørelse nr. 979 af 1. oktober 2008, fastsættes:
Behandlingstilbud til mænd, som har volds- eller aggressionsproblemer i forhold til deres samlivspartner (Roskilde kommune) § 1. Den daværende socialminister har godkendt en forsøgsordning i Roskilde Kommune, hvorefter kommunalbestyrelsen etablerer et behandlingstilbud til mænd over 18 år, som har volds- eller aggressionsproblemer i forhold til deres samlivspartner.
 Stk. 2. Personer med bopæl i Region Sjælland kan benytte behandlingstilbuddet.
 Stk. 3. Benyttelse af behandlingstilbuddet kan ske anonymt ved egen henvendelse eller ved henvisning fra offentlige myndigheder.
 Stk. 4. Velfærdsministeriet afholder udgiften til etablering og drift af behandlingstilbuddet.
 Stk. 5. Forsøgsgodkendelsen gælder for Roskilde Kommune fra 1. januar 2007 til 31. december 2010.
Boform for kvinder med etnisk minoritetsbaggrund § 2. Velfærdsministeren har godkendt en forsøgsordning i en kommune i hovedstadsområdet, hvorefter kommunalbestyrelsen etablerer en boform for kvinder med etnisk minoritetsbaggrund, der modsætter sig tvangsægteskab, og som i den forbindelse har behov for hjælp.
Stk. 2. Optagelse i boformen kan ske anonymt ved egen henvendelse eller ved henvisning fra offentlige myndigheder.
Lederen træffer afgørelse om optagelse.
 Stk. 3. Forsøgsgodkendelsen indebærer, at § 163, stk. 2, i lov om social service om betaling for ophold i boformer efter §§ 107  110 ikke finder anvendelse.
 Stk. 4. Ministeriet for Flygtninge, Indvandrere og Integration afholder udgifterne til etablering og drift af botilbuddet.
 Stk. 5. Forsøgsgodkendelsen gælder fra 1. januar 2008 til 31. december 2009.
Fravigelse af bestemmelserne om forældrebestyrelser i særlige dagtilbud (Svendborg Kommune) § 3. Velfærdsministeren har godkendt en forsøgsordning, hvorefter Svendborg Kommune har mulighed for i en forsøgsperiode at gennemføre et projekt med samdrift af fire institutioner, beliggende på en fælles matrikel i kommunen, med henblik på udvikling af et sammenhængende helhedstilbud til børn og unge med en fælles ledelse og en fælles bestyrelses- og rådssammensætning.
 Stk. 2. De fire institutioner nævnt i stk. 1 er:
1) Byhaveskolen, der er en folkeskole med vidtgående specialundervisning, jf. § 20, stk. 3, i lov om folkeskolen, 2) Kolibrien, der er en specialfritidsordning for børn og unge indskrevet ved Byhaveskolen, jf. § 32 i lov om social service, 3) Lunden, der er et aflastningstilbud til børn og unge med handicap, jf. § 67, stk. 2, i lov om social service, og 4) Børnehusene, der er et døgntilbud for børn og unge med handicap, jf. § 67, stk. 2, i lov om social service.
 Stk. 3. Forsøgsgodkendelsen indebærer, at kommunalbestyrelsen kan fravige bestemmelserne i bekendtgørelse nr. 1033 af 20. august 2007 om forældrebestyrelser i særlig dagtilbud, jf. § 32, stk. 2, i lov om social service.
 Stk. 4. Forsøgsgodkendelsen gælder for Svendborg Kommune fra 1. august 2008 til 31. juli 2013.
 Personlige budgetter i form af kontant beløb eller klippekort i stedet for naturaliehjælp til personlig og praktisk hjælp mv.
(Greve og Horsens Kommuner) § 4. Den daværende socialminister har godkendt en række forskellige forsøgsordninger for kommunerne nævnt i stk. 3, hvorefter personer, der er berettiget til at modtage personlig og praktisk hjælp mv. efter serviceloven, afhængig af ordningens nærmere udformning i den enkelte kommune, gives en generel mulighed for at vælge, at få et personligt budget i form af at få udbetalt et kontant beløb eller få et klippekort i stedet for at få den nødvendige hjælp leveret som naturaliehjælp.
Kommunalbestyrelsen har fortsat det overordnede ansvar for, at modtagerne af hjælpen får den nødvendige hjælp.
 Stk. 2. Forsøgsgodkendelserne indebærer, at kommunalbestyrelsen, afhængig af godkendelsens nærmere indhold i den enkelte kommune, jf. § 8, stk. 1, kan fravige en eller flere af følgende bestemmelser i lov om social service:
1) § 79 om generelle tilbud med aktiverende og forebyggende sigte, 2) § 87 om døgnberedskab i forbindelse med personlig og praktisk hjælp mv.
3) §§ 88  91 om afgørelser m.v. om personlig og praktisk hjælp samt tilrettelæggelse og levering af hjælpen, 4) § 166, stk. 2 om behandling af klager over afgørelser om personlig og praktisk hjælp i klagerådet, 5) § 94 om ret til at vælge en helt eller delvis anden hjælp end den, der er truffet afgørelse om, 6) § 112 om hjælpemidler, 7) § 148, stk. 2 om løbende opfølgning på de enkelte sager.
 Stk. 3. Forsøgsgodkendelserne gælder for Greve og Horsens Kommuner og har virkning fra 1. januar 2007 til 31. december 2009.
Betaling for fritidstilbud (Jammerbugt, Århus og Albertslund Kommuner) § 5. Den daværende socialminister og velfærdsministeren har godkendt en forsøgsordning for kommunerne nævnt i stk. 4, hvorefter kommunerne betaler for fritidstilbud til børn og unge under 18 år, hvis forældre har en årlig indtægt på under 161.984 kr. (i 2009-priser). Er der mere end ét barn i hjemmet, forhøjes indtægtsgrænsen med 7.000 kr. for hvert barn ud over det første.
 Stk. 2. Kommunens betaling kan højest udgøre 1.000 kr. årligt til hvert enkelt barn.
 Stk. 3. Velfærdsministeriet afholder udgiften til forsøgsordningen.
 Stk. 4. Forsøgsgodkendelsen gælder for:
 1) Jammerbugt og Århus Kommuner fra 1. januar 2007 til 30. juni 2009.
 2) Albertslund Kommune fra 1. august 2008 til 30. juni 2009.
Fritidsvejledere og betaling for fritidstilbud til visse børn (Horsens, Køge, Langeland og Odense Kommuner) § 6. Den daværende socialminister har godkendt en forsøgsordning for kommunerne nævnt i stk. 4, hvorefter kommunen ansætter fritidsvejledere og hvorefter kommunen kan betale for fritidstilbud til børn og unge under 18 år, hvis 1) fritidstilbud fremmer integration af barnet eller den unge under 18 år med anden etnisk baggrund end dansk, 2) hvis fritidstilbuddet fremmer barnets eller den unges sociale integration, eller 3) hvis fritidstilbuddet er gavnligt for at forhindre, at barnet eller den unge begår kriminalitet.
 Stk. 2. Kommunens betaling kan højest udgøre 1.000 kr. årligt til hvert enkelt barn.
 Stk. 3. Velfærdsministeriet afholder udgiften til forsøgsordningen.
 Stk. 4. Forsøgsgodkendelsen gælder for Horsens, Køge, Langeland og Odense Kommuner fra 1. januar 2007 til 30. juni 2009.
Efterværn til alle og udvikling af nye metoder til efterværn (Bornholm, Ballerup, Lyngby-Tårbæk, Næstved, Sønderborg, Randers, Holbæk, Thisted, Haderslev og Århus Kommuner) § 7. Velfærdsministeren har godkendt en forsøgsordning i kommunerne nævnt i stk. 4, hvorefter kommunalbestyrelserne gennemfører forsøgsprojekter med enten 1) at tilbyde efterværn til alle 18-årige i kommunen, der ophører med en anbringelse, 2) at udvikle og afprøve nye metoder til efterværn, eller 3) både at tilbyde efterværn til alle 18årige i kommunen, der ophører med en anbringelse og udvikle og afprøve nye metoder til efterværn.
 Stk. 2. Forsøgsgodkendelsen indebærer, at kommunalbestyrelserne kan fravige bestemmelserne i § 76 stk. 3, i lov om social service om tilbud til unge, der er eller var anbragt uden for hjemmet i et anbringelsessted efter reglerne i kapitel 11 i lov om social service umiddelbart inden det fyldte 18. år.
 Stk. 3. Velfærdsministeriet afholder udgiften til forsøgsordningen.
 Stk. 4. Forsøgsgodkendelsen gælder for Bornholm, Ballerup, Lyngby-Tårbæk, Næstved, Sønderborg, Randers, Holbæk, Thisted, Haderslev og Århus Kommuner fra 1. januar 2009 til 31. december 2012.
Fælles bestemmelser § 8. Det nærmere indhold af hver enkelt godkendelse fremgår af en skrivelse til pågældende kommunalbestyrelse.
Skrivelsen kan rekvireres i Velfærdsministeriet, Holmens Kanal 22, 1060 København K, tlf. 33 92 93 00, e-post vfm@vfm.dk.
For mere information om forsøgsordningen efter § 2 bedes henvendelsen ske til Ministeriet for Flygtninge, Indvandrere og Integration, Holbergsgade 6, 1057 København K, e-post inm@inm.dk.
Stk. 2. Kommunalbestyrelsen sørger for, at forsøgsordningerne efter §§ 1 -3 evalueres.
Velfærdsministeriet sørger for, at der foretages en samlet evaluering af forsøgsordningerne efter §§ 5 og 6.
 Stk. 3. Kommunalbestyrelsen informerer borgerne om tilladelsen og om en eventuel forpligtelse til at deltage i en undersøgelse eller en evaluering af forsøgsordningen.
 § 9. Bekendtgørelsen træder i kraft den 26. marts 2009.
 Stk. 2. Bekendtgørelse nr. 97 af 20. februar 2008 om forsøgsordninger efter lov om social service ophæves.
