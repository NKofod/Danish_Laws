Ankestyrelsens principmeddelelse 9-22 om arbejdsskade - ulykke - årsagssammenhæng - COVID-19 - kollegasmitte - oplysningsgrundlaget Principmeddelelsen fastslår COVID-19 kan efter omstændighederne anerkendes som en arbejdsskade, enten som en ulykke eller som en erhvervssygdom.
COVID-19 kan anerkendes som en ulykke, når der er dokumenteret en hændelse eller påvirkning indenfor 5 dage som følge af arbejdet eller de forhold, hvorunder arbejdet foregår.
Herudover skal der være godtgjort en personskade i form af COVID-19 og sandsynliggjort en årsagssammenhæng mellem hændelsen/påvirkningen og sygdommen.
 Denne principmeddelelse handler om, hvornår en sag om at anerkende COVID-19 som en ulykke er tilstrækkeligt oplyst, og hvornår der er sandsynliggjort en årsagssammenhæng mellem en hændelse/påvirkning på arbejdet, herunder en påvirkning i form af smitte fra en kollega, og sygdomsramtes smitte med COVID-19.
 Vurderingen af årsagssammenhængen skal foretages i lyset af den generelle smittesituation i samfundet på det tidspunkt, hvor den sygdomsramte er blevet smittet med COVID-19. Ved denne vurdering kan indgå oplysninger om restriktioner og foranstaltninger iværksat af sundhedsmyndighederne, det generelle smittetryk i samfundet og hvilken variant, der er den dominerende på smittetidspunktet.
Smitte på arbejdet Skader, som sker på arbejdet under udførelsen af ens sædvanlige arbejde, er omfattet af arbejdsskadesikringsloven.
Det gælder også i forbindelse med almindelig færden på arbejdspladsen.
Skader, som sker på grund af rent private forhold, er derimod ikke omfattet.
Det er derfor   i forhold til COVID-19  som udgangspunkt uden betydning, om der er tale om smitte fra en patient, en kunde, en kollega eller andre.
Det afgørende er, om smitten sker i en situation, hvor man er omfattet af arbejdsskadesikringsloven.
Om personskaden Sygdomsramte skal sandsynliggøre en personskade i form af COVID-19. Dette kan for eksempel ske ved en positiv test for sygdommen.
Desuden skal sygdommen have påvirket sygdomsramtes almentilstand eller daglige livsførelse.
Konkret hændelse/påvirkning indenfor 5 dage Sygdomsramte skal sandsynliggøre at have været udsat for smitte.
Smitten skal have fundet sted på arbejdet eller som følge af arbejdet eller de forhold, hvorunder arbejdet foregår.
Årsagssammenhæng mellem hændelse/påvirkning og sygdommen Der skal være sandsynliggjort en årsagssammenhæng mellem hændelsen/påvirkningen og sygdommen.
Dette vil bero på en konkret vurdering, hvori der blandt andet kan indgå en vurdering af den tidsmæssige sammenhæng mellem påvirkningen på arbejdet og sygdomsdebut, og en afvejning af risikoen for smitte i forbindelse med arbejdet i forhold til risikoen for smitte privat.
Oplysningsgrundlaget For at kunne vurdere, om det er sandsynliggjort, at COVID-19 er en følge af en hændelse/påvirkning på arbejdet, skal oplysningsgrundlaget være tilstrækkeligt.
Der skal således foreligge de nødvendige og relevante oplysninger i sagen.
 Oplysningerne skal belyse:
- sygdommen, herunder symptomdebut, og eventuelle testtider og testresultater - hændelsen/påvirkningen på arbejdet - årsagssammenhængen mellem hændelsen/påvirkningen og sygdommen, herunder eventuelle konkurrerende årsager til sygdommen Oplysninger fra sygdomsramte og arbejdsgiver er eksempler på oplysninger, der kan anvendes til brug for vurderingen af disse forhold.
Derudover kan oplysninger om eventuelle restriktioner og foranstaltninger iværksat af sundhedsmyndighederne og den generelle smittesituation i samfundet efter en konkret vurdering også være relevante at inddrage, ligesom hvilken variant af sygdommen, som var den mest dominerende.
Kravene til oplysningsgrundlaget afhænger af omstændighederne i den konkrete sag, og der vil altid skulle foretages en konkret og individuel vurdering af, om smitte med COVID-19 kan anses for at være en følge af en hændelse eller påvirkning på arbejdet, og om der således er tale om en skade, der efter omstændighederne vil kunne anerkendes som en arbejdsskade.
 De konkrete sager:
Ankestyrelsen har i to sager behandlet spørgsmålet om, hvornår COVID-19 kan anerkendes som en ulykke.
I begge sager vurderede Ankestyrelsen, at sagen var tilstrækkeligt oplyst, og at der var sandsynliggjort en årsagssammenhæng mellem smitterisikoen på arbejdet og pådragelse af sygdommen.
I sag nr. 1 var sygdomsramte under sit arbejde som sygeplejerske i kontakt med en smittet patient den 18. november 2020. Den 25. november 2020 fik hun symptomer på COVID-19, og den 27. november 2020 fik hun påvist sygdommen.
Hun anvendte maske ved kontakten med den smittede patient, men holdt ikke afstand grundet arbejdets udførelse.
Sygdomsramte havde ikke privat været i kontakt med andre smittede.
 Sagen var oplyst med anmeldelse, testsvar, oplysninger fra sygdomsramte om den erhvervsmæssige og private udsættelse, og oplysninger fra arbejdsgiver om den erhvervsmæssige udsættelse.
Ankestyrelsen fandt, at sagen var tilstrækkeligt oplyst til at vurdere, at sygdomsramte havde godtgjort, at hun havde været udsat for en konkret smitterisiko på arbejdet.
Hun havde desuden sandsynliggjort en årsagssammenhæng mellem denne smitterisiko og pådragelse af sygdommen, da hun udviklede sygdommen i tidsmæssig sammenhæng med smitterisikoen, og da der ikke var oplysninger om, at hun havde været udsat for en større smitterisiko privat end på arbejdet.
Vi lagde i den forbindelse vægt på, at smitten skete i november 2020, hvor der var betydelige restriktioner i samfundet i form af blandt andet forsamlingsforbud på 10 personer, anbefalinger om begrænset social kontrakt i hjemmet og regler om brug af mundbind i det offentlige rum.
 Sygdommen kunne derfor anerkendes som en arbejdsskade.
 I sag nr. 2 spiste sygdomsramte frokost med en kollega den 9. november 2020. Den 10. november 2020 blev kollegaen testet positiv for COVID-19 og den 11. november 2020 fik sygdomsramte symptomer på COVID-19, hvorefter hun blev testet positiv for COVID-19. Sygdomsramte havde ikke privat været i kontakt med smittede, da hun ikke havde haft kontakt med andre end sin husstand og kontakter gennem sit arbejde.
 Sagen var oplyst med anmeldelse, testsvar, oplysninger fra sygdomsramte om den erhvervsmæssige og private udsættelse, og oplysninger fra arbejdsgiver om den erhvervsmæssige udsættelse.
Ankestyrelsen fandt at sagen var tilstrækkeligt oplyst til at vurdere, at sygdomsramte havde godtgjort, at hun havde været udsat for en konkret smitterisiko på arbejdet.
Hun havde desuden sandsynliggjort en årsagssammenhæng mellem denne smitterisiko og pådragelse af sygdommen, da hun udviklede sygdommen i tidsmæssig sammenhæng med smitterisikoen, og da der ikke var oplysninger om, at hun havde været udsat for en større smitterisiko privat end på arbejdet.
Vi lagde i den forbindelse vægt på, at smitten skete i november 2020, hvor der var betydelige restriktioner i samfundet i form af blandt andet forsamlingsforbud på 10 personer, anbefalinger om begrænset social kontrakt i hjemmet og regler om brug af mundbind i det offentlige rum.
 Sygdommen kunne derfor anerkendes som en arbejdsskade.
For så vidt angår det forhold, at sygdomsramte blev smittet af en kollega, vurderede vi, at det afgørende var, at sygdomsramte blev smittet på sit arbejde, hvor påvirkningen i form af udsættelse for smitte som udgangspunkt er en følge af arbejdet eller de forhold, hvorunder arbejdet foregår.
Der er således ikke forskel på, om der er tale om smitte fra en patient, en kunde, en kollega eller andre.
Baggrund for at behandle sagerne principielt Ankestyrelsen har behandlet 2 sager principielt.
Det har vi gjort for at fastslå, hvornår COVID-19 kan anerkendes som en ulykke efter arbejdsskadesikringsloven.
Reglerne Love og bekendtgørelser Lov om arbejdsskadesikring (arbejdsskadeloven), senest bekendtgjort i lovbekendtgørelse nr. 376 af 31. marts 2020.
 § 5 om arbejdets forhold  § 6 om anerkendelse af ulykker som en arbejdsskade Praksis Ankestyrelsen har ikke andre principmeddelelser på området.
Vejledninger Vi har også anvendt Arbejdstilsynets vejledning af 21. april 2021 om vurdering af arbejdsskadesager om sygdom med COVID-19 Den konkrete afgørelse Sag nr. 1, j. nr. 21-41928 X Forsikring har klaget over Arbejdsmarkedets Erhvervssikrings afgørelse om anerkendelse af en ulykke som en arbejdsskade.
Arbejdsmarkedets Erhvervssikring afgjorde sagen den 5. juli 2021.
 Ankestyrelsen har nu afgjort din sag.
 Resultatet er:
  Din sygdom COVID-19 er en arbejdsskade.
 Det betyder, at vi stadfæster Arbejdsmarkedets Erhvervssikrings afgørelse, da vi er kommet frem til samme resultat.
Begrundelsen for afgørelsen Sådan vurderer vi sagen Ankestyrelsen vurderer, at det er godtgjort, at du var udsat for en arbejdsskade den 18. november 2020.
Hvad er afgørende for resultatet Du har oplyst, at du den 18. november 2020 under dit arbejde som sygeplejerske var i kontakt med en patient, der viste sig at være smittet med COVID-19. Du bar maske, men holdt grundet arbejdets forhold ikke afstand til patienten.
Den 25. november 2020 fik du symptomer i form af feber, forkølelse, hovedpine og mistet smags- og lugtesans.
Din arbejdsgiver har bekræftet, at du har været i kontakt med den smittede patient.
 Du har oplyst, at du ikke har været udsat for en konkret smitterisiko i privat regi, da du ikke havde været ude at rejse, gjort brug af offentlig transport eller deltaget i større sammenkomster eller lignende i tidsmæssig sammenhæng med, at du fik symptomer på COVID-19.
 Vi lægger vægt på, at du er konstateret smittet med COVID-19 efter at du har været i kontakt med en patient, der var smittet med COVID-19.
¬Vi lægger endvidere vægt på, at du har oplyst, at du ikke har været udsat for anden konkret smitterisiko end risikoen på arbejdet.
Vi lægger i den forbindelse vægt på, at smitten skete i november 2020, hvor der var betydelige restriktioner i samfundet i form af blandt andet forsamlingsforbud på 10 personer, anbefalinger om begrænset social kontakt i hjemmet og regler om brug af mundbind i det offentlige rum.
Du har således ikke været udsat for en anden smitterisiko i perioden omkring symptomdebut, der mere sandsynligt er årsag til, at du blev smittet med COVID-19.
 Vi bemærker i den forbindelse, at du den 3. november 2020 var i kontakt med en anden patient, der også viste sig at være smittet med COVID-19. Dette har dog ikke afgørende betydning for vurderingen af sagen, da dette var 22 dage før du fik symptomer og således ikke i tidsmæssig sammenhæng med, at du fik sygdommen.
 Oplysningerne fremgår særligt af dit testsvar og spørgeskemabesvarelser fra dig og din arbejdsgiver.
Om reglerne En ulykke kan anerkendes efter arbejdsskadeloven, hvis den fysiske eller psykiske personskade er en følge af en hændelse eller en påvirkning, som sker pludseligt eller inden for 5 dage.
Når vi vurderer, om ulykkesbegrebet er opfyldt, foretager vi en konkret bevisbedømmelse og afvejer, hvilke beviser der taler henholdsvis for og imod.
En ulykke kan anerkendes efter arbejdsskadeloven, hvis den fysiske eller psykiske personskade er en følge af en hændelse eller en påvirkning, som sker pludseligt eller inden for 5 dage.
En personskade kan være varig eller forbigående og det er ikke et krav, at personskaden medfører behov for behandling, eller at personskaden er blevet behandlet.
Der skal dog være tale om fysiske eller psykiske følger, som midlertidigt eller varigt påvirker den tilskadekomnes almentilstand eller daglige livsførelse.
 Når vi vurderer, om ulykkesbegrebet er opfyldt, foretager vi en konkret bevisbedømmelse og afvejer, hvilke beviser der taler henholdsvis for og imod en årsagssammenhæng mellem hændelsen/påvirkningen og personskaden.
 De elementer, der indgår i bevisbedømmelsen, kan være:
 Tidsmæssig sammenhæng  Kontakt til læge eller anden behandler - og hvornår  Forudbestående sygdom og omfanget af denne  En relevant belastning i forhold til den beskadigede legemsdel (egnethed) Det er den tilskadekomne, der skal godtgøre, at en hændelse/påvirkning har medført en personskade.
 Ved sager om anerkendelse af COVID-19 som en arbejdsskade skal vurderingen af den mest sandsynlige årsag til smitten foretages i lyset af den samfundsmæssige kontekst, der er gældende på det tidspunkt, hvor den sygdomsramte har sandsynliggjort at være blevet smittet med COVID-19.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Sag nr. 2, j. nr. 21-30071 X Forsikring har klaget over Arbejdsmarkedets Erhvervssikrings afgørelse om anerkendelse af en ulykke som en arbejdsskade.
Arbejdsmarkedets Erhvervssikring afgjorde sagen den 21. april 2021.
 Ankestyrelsen har nu afgjort din sag.
 Resultatet er:
 Udsættelsen for smitte med COVID-19 den 9. november 2020 er en følge af arbejdet  Din sygdom COVID-19 er en arbejdsskade Det betyder, at vi stadfæster Arbejdsmarkedets Erhvervssikrings afgørelse, da vi er kommet frem til samme resultat.
Begrundelsen for afgørelsen om, at udsættelsen for smitte med COVID-19 den 9. november 2020 er en følge af arbejdet Sådan vurderer vi sagen Ankestyrelsen vurderer, at du er blevet smittet med COVID-19 som følge af arbejdet.
Hvad er afgørende for resultatet Vi lægger vægt på, at du den 9. november 2020 spiste frokost i frokoststuen på din arbejdsplads.
Du spiste sammen med en kollega, der dagen efter blev testet positiv for COVID-19.
Vi bemærker i den forbindelse, at det afgørende for vores vurdering er, at du har været udsat for en smitterisiko på dit arbejde.
Det har efter vores vurdering ikke afgørende betydning, om der er tale om en smitterisiko fra en kunde, en patient, en kollega eller andre.
 Oplysningerne fremgår særligt af anmeldelsen og besvarelse af spørgeskema fra dig og din arbejdsgiver.
Om reglerne En arbejdsskade forstås efter arbejdsskadeloven som en ulykke, der er en følge af arbejdet eller de forhold, det er foregået under.
Skader, som sker på arbejdet under udførelsen af ens sædvanlige arbejde, er omfattet af arbejdsskadeloven.
Man er som udgangspunkt omfattet af loven under ophold og færden på arbejdspladsen.
Det medfører, at arbejdsgiver som udgangspunkt bærer risikoen for de skader, der sker under færden og andre gøremål på arbejdspladsen.
 Skader, som sker på grund af rent private forhold, er derimod ikke omfattet.
 Det er tilskadekomne, som har bevisbyrden for, at skaden er sket under arbejdet eller arbejdets forhold.
Begrundelsen for afgørelsen om anerkendelse Sådan vurderer vi sagen Ankestyrelsen vurderer, at det er godtgjort, at du var udsat for en arbejdsskade den 9. november 2020.
Hvad er afgørende for resultatet Du har oplyst, at du den 9. november 2020 spiste frokost med din kollega, som viste sig at være smittet med COVID-19. Du bar ikke værnemidler eller holdt afstand.
 ¬Den 11. november 2020 fik du symptomer i form af feber, hovedpine, mistet lugte- og smagssans, hoste og vejrtrækningsproblemer, og du blev testet positiv for COVID-19. Din arbejdsgiver har bekræftet, at din kollega var smittet, at du har været i kontakt med din kollega, og at der ikke er øvrige kendte smittetilfælde forud for den 9. november 2020.
 Du har oplyst, at du ikke har været udsat for en konkret smitterisiko i privat regi, da du alene har været på arbejde og været sammen med din husstand, som efterfølgende også blev smittet.
 Vi lægger vægt på, at du er konstateret smittet med COVID-19 efter at du har været i kontakt med din kollega, der var smittet med COVID-19.
Vi lægger endvidere vægt på, at du har oplyst, at du ikke har været udsat for anden konkret smitterisiko end risikoen på arbejdet.
Vi lægger i den forbindelse vægt på, at smitten skete i november 2020, hvor der var betydelige restriktioner i samfundet i form af blandt andet forsamlingsforbud på 10 personer, anbefalinger om begrænset social kontakt i hjemmet og regler om brug af mundbind i det offentlige rum.
Du har således ikke været udsat for anden smitterisiko i perioden omkring symptomdebut, der mere sandsynligt er årsag til, at du blev smittet med COVID-19.
 Oplysningerne fremgår særligt af anmeldelsen, dit prøvesvar og besvarelse af spørgeskema fra dig og din arbejdsgiver.
Om reglerne En ulykke kan anerkendes efter arbejdsskadeloven, hvis den fysiske eller psykiske personskade er en følge af en hændelse eller en påvirkning, som sker pludseligt eller inden for 5 dage.
Når vi vurderer, om ulykkesbegrebet er opfyldt, foretager vi en konkret bevisbedømmelse og afvejer, hvilke beviser der taler henholdsvis for og imod.
En ulykke kan anerkendes efter arbejdsskadeloven, hvis den fysiske eller psykiske personskade er en følge af en hændelse eller en påvirkning, som sker pludseligt eller inden for 5 dage.
En personskade kan være varig eller forbigående og det er ikke et krav, at personskaden medfører behov for behandling, eller at personskaden er blevet behandlet.
Der skal dog være tale om fysiske eller psykiske følger, som midlertidigt eller varigt påvirker den tilskadekomnes almentilstand eller daglige livsførelse.
 Når vi vurderer, om ulykkesbegrebet er opfyldt, foretager vi en konkret bevisbedømmelse og afvejer, hvilke beviser der taler henholdsvis for og imod en årsagssammenhæng mellem hændelsen/påvirkningen og personskaden.
 De elementer, der indgår i bevisbedømmelsen, kan være:
 Tidsmæssig sammenhæng  Kontakt til læge eller anden behandler - og hvornår  Forudbestående sygdom og omfanget af denne  En relevant belastning i forhold til den beskadigede legemsdel (egnethed) Det er den tilskadekomne, der skal godtgøre, at en hændelse/påvirkning har medført en personskade.
 Ved sager om anerkendelse af COVID-19 som en arbejdsskade skal vurderingen af den mest sandsynlige årsag til smitten foretages i lyset af den samfundsmæssige kontekst, der er gældende på det tidspunkt, hvor den sygdomsramte har sandsynliggjort at være blevet smittet med COVID-19.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
