 Direktoratet udtaler i anledning af forespørgsel fra boligministeriet,  

 at umatrikulerede arealer efter direktoratets opfattelse kan anses for en  

 ejendom i henseende til bygnings- og boligregistreringen, når de har en klar  

 afgrænsning, hvorved bemærkes, at arealerne skal være sammenhængende (eller  

 skønnes at udgøre en driftsenhed) og afgrænses af matrikulerede arealer eller  

 af ejerlavsgrænser.
 I en skrivelse af 26-5-1977 har boligministeriet anmodet  

 matrikeldirektoratet om en udtalelse i anledning af, at boligministeriet  

 overvejer at uddybe ejendomsbegrebet i boligministeriets cirkulære af  

 6-1-1977 om etablering af bygnings~ og boligregistrering ved at fastsætte  

 følgende:
»Umatrikulerede arealer kan anses som en ejendom i henseende til  

 bygnings- og boligregistreringen, når de har en klar identitet og  

 afgrænsning, hvorved bemærkes, at arealerne skal være sammenhængende (eller  

 skønnes at udgøre en driftsenhed) og afgrænses af f.eks. matrikulerede  

 arealer eller af sognegrænser.« I skrivelsen er der angivet fire forskellige forslag til afgrænsning af  

 umatrikulerede arealer.
Det er samtidig oplyst, at boligministeriets foran  

 citerede forslag er udformet under hensyntagen til Vestre Landsrets dom af  

 22-9-1972.
 I den anledning skal man oplyse følgende:
Matriklen er fra gammel tid inddelt i herreder og købstæder.
Herrederne er  

 inddelt i sogne, der igen er inddelt i ejerlav.
Købstæderne er inddelt i  

 bygrunde og jorder, der i visse tilfælde igen er opdelt i ejerlav.
Ejerlav,  

 bygrunde og jorder er igen inddelt i matrikulerede arealer, der betegnes ved  

 matr.nre. og i umatrikulerede arealer, der alene betegnes ved arealernes  

 anvendelse, f.eks. gade, jernbane, kirkegård o.s.v.
Matriklen indeholder fra  

 matrikuleringsarbejderne i forrige århundrede arealoplysninger også for de  

 umatrikulerede arealer.
En del umatrikulerede arealer er dog slet ikke  

 optaget i matriklen.
Det drejer sig navnlig om arealer, som er fremkommet  

 efter matrikuleringsarbejderne ved inddæmning og tørlægning eller ved  

 opfyldning af havet, fjorde eller vige.
Således er en del havnearealer ikke  

 optaget i matriklen.
Umatrikulerede arealer af den her omtalte art optages  

 lejlighedsvis i matriklen efter ansøgning.
Matriklen for områderne på landet bygger på den kirkelige sogneinddeling,  

 medens købstadsmatriklerne er uafhængige af sogneinddelingen.
Dette forhold  

 har medført, at en del af matrikelkortene over købstæderne ikke er ajourførte  

 med hensyn til sognegrænser.
Af den grund vil det være vanskeligt på grundlag  

 af matriklens oplysninger at angive det samlede areal af f.eks. et  

 umatrikuleret jernbaneareal i et købstadsogn.
 Det samme gør sig gældende i Sønderjylland, hvor den matrikulære inddeling  

 bygger på kortdistrikter, og hvor matrikelkortene heller ikke er fuldstændig  

 ajour med hensyn til sognegrænser.
 Matrikeldirektoratet finder derfor, at løsning nr. 3, der foreslår en  

 yderligere afgrænsning af umatrikulerede arealer ved hjælp af  

 ejerlavsgrænser, må anses for at være bedst egnet.
Med hensyn til spørgsmålet om, hvorvidt ejerne af umatrikulerede arelaer  

 kan antages at kende matriklens arealangivelser formoder man, at statsbanerne  

 og private jernbaneselskaber kender disse arealstørrelser, medens det nok er  

 mere tvivlsomt, om ejere af andre umatrikulerede arealer (f.eks. kirkegårde)  

 kender arealets størrelse.
Arealerne kan rekvireres i matrikeldirektoratet.  

 Dette gælder dog ikke for Københavns og Frederiksberg kommuner, hvor  

 matrikelvæsenet er kommunalt, og for Sønderjylland.
I Sønderjylland kan  

 arealerne rekvireres hos amtslandinspektørerne.
