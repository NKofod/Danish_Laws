 De statsanerkendte arbejdsløshedskasser.
 Arbejdsformidlingskontorerne.
 Ved direktoratets bekendtgørelse nr. 686 af 7. december 1982 er reglerne  

 for dagpenge i forbindelse med vejrlig ændret i arbejdsløshedslovens § 57,  

 stk 1, hvorefter dagpenge ikke kan udbetales de første 3 dage i en  

 vejrligsperiode.
 På given foranledning skal direktoratet præcisere reglerne for fremmøde i  

 forbindelse med vejrligsledighed med henblik på at opnå en ensartet  

 administration.
Det er betingelse for udbetaling af dagpenge, at fremmøde finder sted på  

 senest 4. ledige dag i en sammenhængende vejrligperiode, medmindre medlemmet  

 i forvejen er tilmeldt arbejdsformidlingen, jfr. nedenfor.
Det er i denne  

 forbindelse uden betydning, om der de pågældende dage har været hel eller  

 delvis ledighed på grund af vejrlig.
 Ved fremmødet indtegnes medlemmet som almindelig ledig og arbejdssøgende  

 og skal herefter have fastsat nyt fremmøde med samme intervaller som øvrige  

 arbejdssøgende inden for pågældende faggruppe.
 Der gøres opmærksom på, at AF-cirkl. nr. 319/76 henholdsvis AK-cirkl. nr.  

 92/76 også gælder for et medlem, der er indtegnet som ledig på grund af  

 vejrlig.
 Et medlem, der bliver ledig som følge af vejrlig, kan således vælge at  

 tilmelde sig arbejdsformidlingen på såvel 1., 2., 3., som 4. ledige dag og  

 skal herefter først give nyt fremmøde på den af arbejdsformidlingen fastsatte  

 dato, uanset om medlemmet i den mellemliggende periode genoptager arbejdet og  

 atter bliver ledig, med mindre medlemmet har frameldt sig  

 arbejdsformidlingen.
 Nærværende fortolkning af fremmødereglerne vil ved først givne lejlighed  

 blive indarbejdet i bekendtgørelse nr. 686 af 7. december 1982.
 Endvidere skal det understreges, at det er en betingelse for udbetaling af  

 dagpenge, at et medlem, der bliver ledig som følge af andet end vejrlig,  

 eksempelvis materialemangel, skal møde på formidlingen den første ledige dag  

 - med mindre medlemmet allerede er tilmeldt og der er fastsat nyt fremmøde.  

 Fremmødet fastlægges med samme intervaller som de der gør sig gældende for  

 øvrige ledige inden for pågældende faggruppe.
 P.D.V.
