Nr BTL 253 Betænkning over Forslag til lov om Finansieringsfonden af 1992   

 Nr L 253 1995-96, 1. samling Afgivet af Erhvervsudvalget Afgivet: 19960523 Udvalget har behandlet lovforslaget i nogle møder og har herunder stillet spørgsmål til erhvervsministeren og statsministeren, som disse har besvaret skriftligt.
 To af udvalgets spørgsmål og ministrenes svar herpå samt en af  

 erhvervsministeren afgivet redegørelse om Finansieringsfonden af 1992 er  

 optrykt som bilag til betænkningen.
 Der er af erhvervsministeren og et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Det Radikale Venstres,  

 Enhedslistens og Centrum-Demokraternes medlemmer af udvalget) lovforslaget  

 til vedtagelse med det af erhvervsministeren stillede ændringsforslag.
Et mindretal (Venstres medlemmer af udvalget) indstiller  

 lovforslaget til vedtagelse med de stillede ændringsforslag.  

 Mindretallet lægger vægt på, at Færøernes landsstyre med alle mulige midler  

 søger at opfylde aftalen om balance i økonomien.
Når mindretallet ikke ved 1.  

 behandlingen umiddelbart kunne støtte lovforslaget, skyldtes det, at der ikke  

 var sikkerhed for, at Færøerne ville finde de besparelser, der er nødvendige  

 for at finansiere de skattelettelser, der indgår i den færøske finanslov for  

 1996. Mindretallet har imidlertid under udvalgsbehandlingen erfaret, at den  

 færøske finansminister Joannes Eidesgaard (S) i færøsk tv den 15. maj 1996  

 har udtalt følgende: »I øjeblikket er vi over de 20 millioner, og vi vil  

 mødes på mandag kl. 13.00, hvor jeg ved, at vi har de 7 millioner oven i de  

 20 millioner, så det begynder nu at ligne de 30 millioner.
Så jeg mener, at  

 man på et tidspunkt kan sige, at det var det, vi skulle nå«  

 (oversættelse fra udskrift fra færøsk tv). Mindretallet kan herefter støtte  

 lovforslaget.
Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for de stillede ændringsforslag.
Mindretallet stiller de under nr. 1  

 og 3 nævnte ændringsforslag for at sikre, at Finansieringsfonden bliver  

 behandlet som det, den er, nemlig en erhvervsdrivende fond.
Adskillige gange  

 har erhvervsministeren over for de færøske fondsmyndigheder fastslået, at  

 fonden var en almindelig erhvervsdrivende fond, og at den skulle registreres.  

 Finanstilsynet har tidligere i korrespondance med Erhvervs- og  

 Selskabsstyrelsen været enig i denne holdning.
Det er mindretallets  

 opfattelse, at overskuddet fra Finansieringsfonden kun skal anvendes til  

 renter og afdrag på de lån, der fra dansk side er ydet til færøske banker for  

 at afværge krisen.
Mindretallet kan derfor ikke stemme for lovforslaget.
Ændringsforslag Ny paragrafAf et mindretal (FP), tiltrådt af et mindretal  

 (V):
 1) Før § 1 indsættes som ny paragraf:
 »§ 01. Finansieringsfonden af 1992 er en erhvervsdrivende  

 fond, der er undergivet lov om erhvervsdrivende fonde, således som denne er  

 sat i kraft på Færøerne. § 22 i lov om erhvervsdrivende fonde gælder dog ikke  

 for Finansieringsfonden af 1992.
Stk. 2. Fonden ledes af en bestyrelse bestående af en formand og 4  

 andre medlemmer.
Den danske regering udpeger formand og 2  

 bestyrelsesmedlemmer, og Færøernes landsstyre udpeger næstformand og 1  

 bestyrelsesmedlem.
Når det færøske landsstyres lån fra den danske stat til  

 indskud i fonden og til andre formål er tilbagebetalt, udpeges hele fondens  

 bestyrelse af landsstyret.« Til § 2Af erhvervsministeren, tiltrådt af udvalget:
 2) Datoen »1. april« ændres til: »1. juli«.
 Af et mindretal (FP), tiltrådt af et mindretal (V):
 3) Efter stk. 1 indsættes som nyt stykke:
»Stk. 2. Erhvervsministeren fastsætter tidspunktet for  

 ikrafttræden af § 01.« Bemærkninger Til nr. 1 Erhvervsministeren oplyste i en redegørelse til Folketingets  

 Politisk-Økonomiske Udvalg i april 1995, at Finansieringsfonden af 1992 er en  

 erhvervsdrivende fond.
Erhvervsministeriet har imidlertid undtaget fonden fra  

 lov om erhvervsdrivende fonde i medfør af denne lovs § 1, stk. 5.
Ændringsforslaget indebærer, at fonden vil være omfattet af lov om  

 erhvervsdrivende fonde, sådan som denne er sat i kraft på Færøerne ved  

 anordning nr. 247 af 3. maj 1993. Fonden vil dermed være underlagt lovens  

 almindelige bestemmelser og skal registreres hos registreringsmyndigheden på  

 Færøerne.
Det indebærer tillige, at oplysninger om den erhvervsvirksomhed,  

 som ikke er bankvirksomhed, er omfattet af de almindelige offentlighedsregler  

 i modsætning til, hvad der er gældende i dag.
Det er i dag Finanstilsynet,  

 der fører tilsyn med fonden, men da fonden både ifølge vedtægterne og ifølge  

 oplysninger fra erhvervsministeren allerede i dag varetager interesser i det  

 færøske erhvervsliv, ligesom fonden selv kan bestemme og udvide virksomheden  

 til en hvilken som helst færøsk erhvervsvirksomhed, foreslås det, at  

 Finansieringsfonden undergives samme tilsynsmyndighed som andre  

 erhvervsdrivende fonde for derigennem at sikre, at Finansieringsfonden også  

 behandles som en sådan. Ændringsforslaget ændrer ikke ved det forhold, at  

 fonden som holdingfond for den færøske bank, Føroya Banki, skal aflægge  

 konsolideret årsregnskab efter bank- og sparekasselovens regler.
Det foreslås endvidere, at reglerne om medarbejderrepræsentation i  

 bestyrelsen ikke skal gælde for Finansieringsfonden, idet dette på grund af  

 reglerne om antallet af medarbejderrepræsentanter ville forrykke den aftalte  

 balance mellem de dansk udpegede og de færøsk udpegede bestyrelsesmedlemmer.  

 Det er derfor ikke muligt at lade reglerne om medarbejderrepræsentation gælde  

 for fonden.
I stk. 2 foreslås det således at optage de gældende  

 vedtægtsbestemmelser om bestyrelsens sammensætning i lovforslaget.
Ved aftalen i november 1992 om stiftelse af fonden blev det fastlagt, at  

 den danske regering og Færøernes landsstyre efter indstilling fra bestyrelsen  

 skal godkende vedtægtsændringer og andre væsentlige dispositioner.
Denne  

 aftale respekteres ved ændringsforslaget.
Forslaget betyder, at  

 erhvervsfondslovens almindelige regler om bl.a. vedtægtsændringer gælder ud  

 over vedtægtens bestemmelser, således at justitsministeren skal meddele  

 samtykke.
Til nr. 2 Efter lovforslaget træder loven i kraft den 1. april 1996.  

 Imidlertid vil vedtagelsen af lovforslaget overskride denne dato.
Det  

 foreslås derfor, at lovforslaget først træder i kraft den 1. juli 1996.
Til nr. 3 Det følger af lov om Færøernes hjemmestyre, at love, der  

 vedrører færøske forhold, skal forelægges Færøernes hjemmestyre til  

 betænkning, forinden de sættes i kraft på øerne.
Derfor foreslås det, at  

 erhvervsministeren fastsætter ikrafttrædelsestidspunktet af den foreslåede §  

 01, således at der gives erhvervsministeren mulighed for at forelægge  

 lovforslaget for Færøernes landsstyre.
Lissa Mathiasen (S) fmd.
Ole Vagn Christensen (S) Sonja Mikkelsen (S)  

 Hardy Hansen (S) Jacob Buksti (S) Kjeld Rahbæk Møller (SF) Bjørn Elmquist  

 (RV) Frank Aaen (EL) Sonja Albrink (CD) Svend Erik Hovmand (V) Svend  

 Heiselberg (V) Pia Larsen (V) Erik Larsen (V) Kai Dige Bach (KF) nfmd.  

Pernille Sams (KF) Flemming Hansen (KF) Kirsten Jacobsen (FP) Dansk  

 Folkeparti havde ikke medlemmer i udvalget.
Bilag To af udvalgets spørgsmål til erhvervsministeren og statsministeren og  

 disses svar herpå samt en af erhvervsministeren afgivet redegørelse  

 Erhvervsministeren Spørgsmål 5:
»Ministeren bedes oplyse, om det er Finansieringsfonden selv, der  

 bestemmer, hvilke former for virksomhed Fonden vil udøve, samt oplyse, hvilke  

 former for virksomhed fonden udøver i dag.« Svar:
 Finansieringsfonden kan udelukkende udøve virksomhed i henhold til Fondens  

 vedtægtsmæssige formål.
 Ifølge vedtægternes § 2 har Finansieringsfonden følgende formål:
- At indskyde og besidde ejerkapital i større færøske banker, - at udøve en aktiv ejerrolle i de involverede banker og - at tage initiativ til eller medvirke ved strukturtilpasninger af det  

 færøske erhvervsliv.
Inden for disse rammer er det bestyrelsen for Fonden, der træffer  

 beslutning om, hvilke aktiviteter Fonden skal engagere sig i.
Dog kan  

 bestyrelsen udelukkende placere den kapital, som tilføres Fonden, efter  

 forudgående aftale med regeringen og det færøske landsstyre.
For så vidt angår, hvilke former for virksomhed Fonden udøver i dag, kan  

 jeg oplyse, at Fondens hovedaktivitet udgøres af dens engagement i Føroya  

 Banki.
Fonden er samtidig hovedaktionær i banken.
Derudover er  

 Finansieringsfonden minoritetsaktionær i Føroya Fiskavirkning (sammenslutning  

 af fiskefabrikker), hvor Fonden har en aktiebesiddelse på nominelt 1 mio. kr.
Statsministeren Spørgsmål 3:
»I forlængelse af ministerens besvarelse af Det Politisk-Økonomiske  

 Udvalgs spørgsmål 64, jf.
L 253 - bilag 3, bedes ministeren oplyse, hvilke  

 konsekvenser det vil få for Færøernes mulighed for at opfylde aftalen om  

 balance på budgettet i 1998, hvis skattelettelserne i den færøske finanslov  

 ikke modsvares af tilsvarende besparelser på de offentlige drifts- og  

 anlægsudgifter.« Svar:
 Generelt vil skattelettelser, såfremt disse ikke på anden måde bidrager  

 til at øge skattegrundlaget, i sig selv resultere i et større  

 budgetunderskud.
 Det må på dette grundlag antages, at de skattelettelser, som blev vedtaget  

 i forbindelse med den færøske finanslov for 1996, øger landskassens  

 budgetunderskud i forhold til en situation, hvor sådanne skattelettelser ikke  

 var blevet gennemført.
 Det er i fælleserklæringen af 3. november 1995 aftalt mellem regeringen og  

 Færøernes landsstyre, at der opnås ligevægt på landsstyrets budget senest i  

 1998. Det blev samtidig overladt til de færøske myndigheder selv - under  

 landsstyrets og Lagtingets ansvar - at udforme det konkrete indhold i det  

 lovgrundlag, som skal sikre denne målsætning.
 Aftalen om budgetligevægt i 1998 indebærer således, at hvis der i 1996  

 tages skridt, som rent faktisk resulterer i et stigende budgetunderskud, er  

 der behov for, at de efterfølgende skridt mod budgetligevægt bliver noget  

 større, end hvad der ellers havde været nødvendigt.
Erhvervsministeren Finansieringsfonden af 1992 Redegørelse for hændelsesforløbet i forbindelse med overdragelsen til  

 Finanstilsynet af det fondsmæssige tilsyn med Finansieringsfonden Formålet med dette notat er at give en redegørelse for hændelsesforløbet i  

 forbindelse med Erhvervsministeriets beslutning om overdragelse af det  

 fondsmæssige tilsyn med Finansieringsfonden til Finanstilsynet.
 Endvidere indeholder notatet i afsnit 6 en gennemgang af offentlighedens  

 mulighed for at få indsigt i Finansieringsfondens forhold.
 I afsnit 7 findes en sammenfatning.
Det bemærkes, at ministeriet i den omtalte periode har heddet henholdsvis  

 Industriministeriet, Industri- og Samordningsministeriet samt  

 Erhvervsministeriet.
For overskuelighedens skyld anvendes alene navnet  

 Erhvervsministeriet i dette notat.
1. Baggrund Som følge af den finansiele krise på Færøerne i efteråret 1992 indgår den  

 danske regering og det færøske landsstyre den 6. oktober 1992 en aftale  

 (bilag 1), som skal afbøde virkningerne af krisen.
Af aftalen fremgår det blandt andet, at der oprettes en fond, som skal  

 indskyde ny kapital i Sjovinnubankin.
Det aftales, at fonden skal ledes af en  

 bestyrelse på 5 medlemmer, hvoraf den danske regering udpeger 3 af  

 medlemmerne, og landsstyret udpeger 2 medlemmer.
Samtidig påtager landsstyret  

 sig at medvirke til en modernisering af den færøske erhvervslovgivning,  

 herunder bank-, aktieselskabs- og revisorlovgivningen.
Som opfølgning på aftalen af 6. oktober 1992 udarbejder  

 Erhvervsministeriet sammen med Danmarks Nationalbank og Finanstilsynet et  

 udkast til vedtægter for fonden.
Da fonden får hjemsted på Færøerne, gælder  

 lov om erhvervsdrivende fonde (LEF) ikke på daværende tidspunkt for fondens  

 oprettelse og drift, idet loven på daværende tidspunkt ikke er sat i kraft  

 for Færøerne.
Fondens vedtægter udarbejdes derfor med de danske fondsregler  

 som forbillede.
Firmaloven, som var gældende for Færøerne, omfatter alene  

 industri, handel og håndværk.
Derfor skal Finansieringsfonden ikke  

 registreres efter denne lov.
 Den 2. november 1992 underskriver den danske regering og det færøske  

 landsstyre en stiftelsesoverenskomst (bilag 2), hvormed man stifter  

 Finansieringsfonden af 1992. Udkastet til vedtægter bliver herved de  

 officielle vedtægter for Finansieringsfonden (bilag 3). Der er senere  

 forskellige overvejelser om vedtægtsændringer, men disse gennemføres ikke,  

 hvorfor de oprindelige vedtægter fortsat gælder.
Det fremgår bl.a. af vedtægterne, at Fonden skal revideres af en  

 statsautoriseret revisor, samt at vedtægtsændringer og særlige større  

 ændringer skal godkendes af det færøske landsstyre og den danske regering.  

 Vedtægterne foreskriver endvidere, at Fondens bestyrelse årligt skal aflægge  

 et regnskab, der udarbejdes efter principperne i § 28 i LEF, samt en  

 beretning for sin virksomhed til bl.a. den danske regering og det færøske  

 landsstyre.
Ifølge vedtægterne beslutter bestyrelsen, om regnskab og  

 beretning skal offentliggøres.
 Samtidig med underskrivelsen af stiftelsesoverenskomsten udpeges to  

 embedsmænd fra Erhvervsministeriet til at tegne fonden i tiden, indtil  

 bestyrelsen er udpeget.
Den 3. november 1992 udpeger den danske regering Richard Mikkelsen som  

 formand for Finansieringsfonden, ligesom Jørgen Ulriksen og Eskil Trolle  

 udpeges til bestyrelsesmedlemmer.
Kort tid herefter udpeger landsstyret  

 Jalgrim Hilduberg og Johan K.
Joensen til bestyrelsesmedlemmer.
 Der sker ingen registrering af fondens oprettelse eller af udpegningen af  

 bestyrelsesmedlemmerne, idet der som ovenfor nævnt ikke på daværende  

 tidspunkt er noget krav herom på Færøerne.
 Finansieringsfonden udøver herefter sin virksomhed i overensstemmelse med  

 vedtægterne for fonden.
 Den 1. februar 1993 indgår den danske regering og det færøske landsstyre  

 en tillægsaftale (bilag 4) om at tilføre ny kapital til Sjovinnubankin.  

 Kapitaltilførslen sker via Finansieringsfonden.
 I en fælleserklæring til tillægsaftalen tilkendegiver den danske regering  

 og det færøske landsstyre, at man er enige om, at aktieselskabsloven,  

 anpartsselskabsloven, årsregnskabsloven, erhvervsfondsloven, bank- og  

 sparekasseloven samt lov om visse kreditinstitutter ved kongelig anordning  

 sættes i kraft på Færøerne.
2. Ikrafttræden af bl.a. lov om banker og sparekasser samt lov om  

 erhvervsdrivende fonde for Færøerne Som opfølgning på tillægsaftalen af 1. februar 1993 udarbejder  

 Erhvervsministeriet udkast til de nævnte anordninger, og udkastene forhandles  

 med det færøske hjemmestyre.
Anordningerne underskrives af Dronningen den 3.  

 maj 1993.
 Af anordning nr. 246 af 3. maj 1993 om ikrafttræden for Færøerne af lov om  

 banker og sparekasser (bilag 5) fremgår det blandt andet, at loven for  

 bankers vedkommende træder i kraft den 1. juli 1993, hvorimod den for  

 sparekasser, andelskasser og sammenslutninger af andelskasser træder i kraft  

 den 1. januar 1994. Dette indebærer, at Finansieringsfonden fra den 1. juli  

 1993 bliver et finansielt holdingselskab.
Ved et finansielt holdingselskab forstås i BSL en virksomhed, hvis  

 aktivitet udelukkende eller hovedsagelig består i at eje aktier i  

 datterselskaber, der er pengeinstitutter eller finansieringsinstitutter, og  

 hvor mindst et af datterselskaberne er et pengeinstitut.
Da fondens vigtigste  

 aktivitet er at være modervirksomhed for Føroya Banki, er fonden et  

 finansielt holdingselskab.
Betydningen af, at Finansieringsfonden er et finansielt holdingselskab,  

 er, at koncernen bestående af Fonden og Føroya Banki skal opfylde en række af  

 bank- og sparekasselovens bestemmelser på koncernbasis, f.eks. reglerne om  

 solvens og store engagementer.
Da Fonden er ansvarlig for, at bestemmelserne  

 er opfyldt, må Fonden nødvendigvis modtage oplysninger om regnskabs- og  

 kundeforhold m.v. fra banken.
For disse oplysninger er Fonden i henhold til  

 BSL § 54, stk. 2, pålagt en tavshedspligt svarende til den, der gælder for  

 pengeinstitutter, se nærmere herom i afsnit 6.2.
Den 14. december 1993 meddeler Finanstilsynet Finansieringsfonden, at  

 Fonden anses for at være et finansielt holdingselskab, og at Fonden som følge  

 heraf skal udarbejde koncernregnskab.
Samtidig meddeler Finanstilsynet Fonden  

 dispensation efter § 34, stk. 2, i BSL, således at der for året 1993 ikke er  

 krav om, at samme revisor skal revidere regnskaber for såvel moder- som  

 datterselskaber i koncernen.
Af anordning nr. 247 af 3. maj 1993 om ikrafttræden for Færøerne af LEF  

 (bilag 6) fremgår det blandt andet, at loven træder i kraft den 1. januar  

 1994. Bestående erhvervsdrivende fonde skal efter bestemmelserne i § 67, stk.  

 1 og 2, anmeldes til den færøske registreringsmyndighed inden seks måneder  

 efter lovens ikrafttræden, dvs. inden den 1. juli 1994. Endvidere skal  

 bestående erhvervsdrivende fonde inden 1 år efter lovens ikrafttræden opfylde  

 lovens bestemmelser, medmindre erhvervsministeren efter forhandling med  

 justitsministeren helt eller delvis undtager fra dette krav.
Retsvirkningerne  

 af manglende anmeldelse af bestående fonde har efter loven ikke betydning for  

 fondens evne til at erhverve rettigheder og påtage sig forpligtelser, men  

 manglende anmeldelse kan straffes efter lovens § 63, stk. 2, nr. 1.
3. Undtagelsesmuligheder efter lov om erhvervsdrivende fonde § 1, stk. 4, i LEF angiver, hvilke erhvervsdrivende fonde der ikke er  

 omfattet af loven.
Der henvises i denne forbindelse til anordning nr. 247 af  

 3. maj 1993 om ikrafttræden for Færøerne af LEF, der er vedlagt som bilag 6.  

 Fonde omfattet af § 1, stk. 4, optages på den i § 1, stk. 6, nævnte  

 fortegnelse over undtagne fonde.
 Endvidere giver § 1, stk. 5, mulighed for helt eller delvis at undtage  

 andre erhvervsdrivende fonde end dem, der er nævnt i § 1, stk. 4, fra loven.  

 En sådan undtagelse forudsætter, at fonden undergives et andet offentligt  

 tilsyn og økonomisk kontrol.
I sager, hvor Erhvervs- og Selskabsstyrelsen er fondsmyndighed, har  

 styrelsen ved bedømmelse af, om en fond kan undtages efter § 1, stk. 5, bl.a.  

 lagt vægt på, om den offentlige myndighed skal godkende 1. vedtægtsændringer, herunder opløsning, 2. vigtige beslutninger, f.eks. køb, salg og pantsætning af fast ejendom, 3. budget og/eller årsregnskab, samt at revision sker ved registreret  

 eller statsautoriseret revisor.
 For så vidt angår budgettet og årsregnskabet, er der ikke tale om en  

 egentlig godkendelse, men om myndighedens gennemgang af budget og regnskab.
 Det vil være en betingelse, at tilsynsorganet står uden for fondens  

 ledelse, og det vil derfor ikke være tilstrækkeligt til at undtage en fond,  

 at flertallet af bestyrelsens medlemmer udpeges af offentlige myndigheder.
 Det er ikke en betingelse for undtagelse i henhold til LEF, § 1, stk. 5,  

 at bestemmelserne om tilsyn og økonomisk kontrol er optaget i fondens  

 vedtægter, såfremt tilsynsorganet eller fonden på anden måde kan dokumentere,  

 at fonden er undergivet tilsyn og økonomisk kontrol.
Det er Erhvervs- og Selskabsstyrelsens praksis, at ikke-vedtægtsbestemte  

 oplysninger om offentligt tilsyn og økonomisk kontrol skal meddeles direkte  

 eller bekræftes af den pågældende myndighed.
Herved sikrer styrelsen sig, at  

 såvel fonden som myndigheden har samme opfattelse af forpligtelserne i det  

 alternative tilsyn.
Desuden betinges alle undtagelsessamtykker af, at der ikke sker væsentlige  

 ændringer i de forhold, der danner grundlag for undtagelsen.
Denne tilføjelse  

 er for at understrege, at samtykke er konkret begrundet. Ændring af tilsyns-  

 og kontrolfunktionerne m.v. kan derfor medføre, at betingelserne for  

 undtagelsen helt eller delvis bortfalder.
 Sagen afsluttes normalt med brev fra Erhvervs- og Selskabsstyrelsen om, at  

 fonden er undtaget i medfør af lovens § 1, stk. 5. Samtidig meddeles det, at  

 fonden er optaget på den i § 1, stk. 6, nævnte fortegnelse over undtagne  

 fonde.
4. Overvejelser om Finansieringsfondens stilling efter lov om  

 erhvervsdrivende fonde Det er Fondens bestyrelse, som har ansvaret for, at der inden den 1. juli  

 1994 sker anmeldelse af Finansieringsfonden til den færøske  

 registreringsmyndighed.
Dette orienteres Fonden om af Erhvervsministeriet ved  

 brev af 12. august 1993. Fonden modtager samtidig kopi af Erhvervs- og  

 Selskabsstyrelsens brev af 10. august 1993 om Finansieringsfonden af 1992. Af  

 styrelsens brev fremgår blandt andet, at Finansieringsfonden ikke kan anses  

 for omfattet af undtagelsesbestemmelserne i lovens § 1, stk. 4 eller stk. 5,  

 hvorfor Fonden efter styrelsens opfattelse vil være registreringspligtig som  

 erhvervsdrivende fond.
Ved brev af 10. marts 1994 (bilag 7) retter statsautoriseret revisor Klaus  

 Rasmussen på vegne af Finansieringsfonden forespørgsel til den færøske  

 registreringsmyndighed om, hvorvidt Finansieringsfonden er omfattet af LEF.
I  

 brevet redegør Klaus Rasmussen for, hvorfor man finder, at  

 Finansieringsfonden ikke er omfattet af loven som følge af lovens § 1, stk.  

 4, nr. 1. I skrivelsen anføres, at man, indtil man får svar fra den færøske  

 registreringsmyndighed, vil handle i overensstemmelse med, at man ikke er  

 omfattet af loven.
Det anføres, at dette indebærer, at der ikke indsendes  

 registreringsanmeldelse, før registreringsmyndigheden måtte være kommet til  

 et andet resultat.
Erhvervs- og Selskabsstyrelsen modtager den 18. marts 1994  

 brevet fra den færøske registreringsmyndighed, som anmoder om Erhvervs- og  

 Selskabsstyrelsens vurdering af spørgsmålet.
 I begyndelsen af marts 1994 orienterer Finansieringsfonden telefonisk  

 Erhvervsministeriet om, at Fonden er blevet opmærksom på spørgsmålet om  

 medarbejderrepræsentation.
 Da Finansieringsfonden er en moderfond, indebærer LEF, at medarbejderne i  

 Føroya Banki kan kræve, at de får koncernrepræsentation i Fondens bestyrelse.  

 Der er på nuværende tidspunkt medarbejderrepræsentation i bestyrelsen for  

 Føroya Banki.
Den 15. april 1994 retter Erhvervsministeriet henvendelse til Erhvervs- og  

 Selskabsstyrelsen og spørger, om reglerne for medarbejderrepræsentation  

 gælder for erhvervsdrivende fonde, der undtages efter lovens § 1, stk. 5.  

 Samtidig oplyser man styrelsen om, at en sådan undtagelse er under  

 overvejelse, idet Finanstilsynet eventuelt skal føre det fondsmæssige tilsyn  

 med Finansieringsfonden.
Erhvervs- og Selskabsstyrelsen besvarer derfor ikke  

 umiddelbart forespørgslen fra den færøske registreringsmyndighed.
 Spørgsmålet om koncernrepræsentation drøftes den 28. april 1994 i den  

 såkaldte Færø-gruppe, der består af repræsentanter fra Stats-, Finans-,  

 Økonomi- og Erhvervsministeriet, Danmarks Nationalbank og Finanstilsynet.  

 Kommer der koncernrepræsentation i Finansieringsfonden, vil dette betyde, at  

 et væsentligt element ved Fondens etablering - nemlig flertal af  

 regeringsudpegede medlemmer i bestyrelsen - ikke kan opretholdes.
 På denne baggrund besluttede Erhvervsministeriet, at Finanstilsynet med  

 fordel kan have det offentlige tilsyn og den økonomiske kontrol med  

 Finansieringsfonden, således at Fonden kan undtages efter § 1, stk. 5, i LEF.  

 I overvejelserne indgår tillige, at Fonden som finansielt holdingselskab er  

 under Finanstilsynets tilsyn efter BSL, og at Finanstilsynet allerede har det  

 fondsmæssige tilsyn med Danmarks Skibskreditfond og Dansk  

 Eksportfinansieringsfond.
Spørgsmålet om sammensætningen af Finansieringsfondens bestyrelse skal ses  

 i lyset af aftalen mellem den danske regering og det færøske landsstyre samt  

 de drøftelser, der fra politisk side er herom.
Således udtaler  

 finansministeren den 24. juni 1993 under Folketingets anden behandling af  

 forslag til beslutning vedrørende aktstykke nr. 320 om statslån til Færøerne  

 følgende:
»Og til fru Kirsten Jacobsen vil jeg bare afslutningsvis sige, at  

 regeringen ikke har nogen planer om eller noget ønske om at ændre  

 sammensætningen af Finansieringsfondens bestyrelse.« I de følgende måneder arbejdes der i Erhvervsministeriet og Finanstilsynet  

 videre med overvejelserne om at lade Finanstilsynet få det offentlige tilsyn  

 og den økonomiske kontrol med Finansieringsfonden.
Således sender Erhvervs-  

 og Selskabsstyrelsen den 9. juni 1994 en telefax til Finanstilsynet efter  

 anmodning fra Tilsynet.
Telefaxen indeholder den standardtekst (bilag 8), som  

 styrelsen anvender, når den skal have bekræftet, at betingelserne for  

 undtagelse efter § 1, stk. 5, i LEF er opfyldt.
Finanstilsynet udtrykker efter tidligere tilkendegivelser i samme retning  

 på et møde den 4. juli 1994 i Erhvervsministeriet imidlertid betænkelighed  

 ved at skulle overtage det fondsmæssige tilsyn med Finansieringsfonden.  

 Finanstilsynet finder, at man alene bør overtage det offentlige tilsyn og den  

 økonomiske kontrol med Finansieringsfonden, hvis Finanstilsynet får en  

 instruks herom fra Erhvervsministeriet.
Finanstilsynets betænkelighed skyldes  

 dels, at landsstyrets ønsker i sagen ikke er bekendt for Finanstilsynet, dels  

 at en sådan ordning vil indebære, at der ikke er krav om  

 koncernrepræsentation, og endelig, at Finansieringsfondens vedtægter giver  

 mulighed for ejerskab af erhvervsvirksomheder, som ikke har noget med den  

 finansielle sektor at gøre.
 Ved telefonsamtaler med Finansieringsfonden den 5. juli og den 22. august  

 1994 oplyser Erhvervsministeriet, at man overvejer at give Finanstilsynet  

 instruks om at overtage det offentlige tilsyn og den økonomiske kontrol med  

 Finansieringsfonden.
 Sagen overvejes herefter i Erhvervsministeriet, og i løbet af efteråret er  

 der forskellige telefoniske kontakter mellem Finanstilsynet/Erhvervs- og  

 Selskabsstyrelsen om tekniske forhold i sagen, ligesom Erhvervs- og  

 Selskabsstyrelsen efterspørger en afklaring af sagen, således at styrelsen  

 kan besvare forespørgslen fra den færøske registreringsmyndighed.
 Overvejelserne om at tilsidesætte Finanstilsynets betænkeligheder ved at  

 overtage det fondsmæssige tilsyn med Finansieringsfonden undergives først i  

 slutningen af året en endelig behandling, og ved brev af 21. december 1994  

 (bilag 9) anmoder Erhvervsministeriet Finanstilsynet om at påtage sig det  

 fondsmæssige tilsyn med Finansieringsfonden af 1992. Der bliver ikke på dette  

 tidspunkt sendt kopi af brevet til andre.
5. Tiden efter den 21. december 1994 På baggrund af en telefonisk forespørgsel den 25. januar 1995 fra den  

 færøske registreringsmyndighed om, hvornår man kan få svar fra Erhvervs- og  

 Selskabsstyrelsen på spørgsmålet om, hvorvidt Finansieringsfonden skal  

 registreres, retter Erhvervs- og Selskabsstyrelsen en telefonisk forespørgsel  

 til Erhvervsministeriet om status på sagen.
Ved telefax af 17. februar 1995  

 modtager Erhvervs- og Selskabsstyrelsen kopi af Erhvervsministeriets brev af  

 21. december 1994 til Finanstilsynet.
 Den 15. marts 1995 bekræfter Erhvervsministeriet telefonisk over for  

 Erhvervs- og Selskabsstyrelsen, at Erhvervsministeriet den 21. december 1994  

 har undtaget Finansieringsfonden fra LEF.
Herefter meddeler Erhvervs- og Selskabsstyrelsen i brev af 29. marts 1995  

 (bilag 10) til den færøske registreringsmyndighed, at Finansieringsfonden  

 ikke skal være registreret hos den færøske registreringsmyndighed.
Som  

 begrundelse herfor anfører Erhvervs- og Selskabsstyrelsen, at  

 Finansieringsfonden er undergivet et offentligt tilsyn og økonomisk kontrol  

 som forudsat i § 1, stk. 5, i lov om erhvervsdrivende fonde, hvorfor Fonden  

 er undtaget fra LEF.
Kopi af brevet sendes til Erhvervsministeriet,  

 Finanstilsynet og Finansieringsfonden.
I forbindelse med Erhvervsministeriets beslutning sker der ingen  

 præcisering af tilsynsgrundlaget, ligesom man ikke indhenter  

 Finansieringsfondens indforståelse.
Erhvervsministeriet giver heller ikke  

 direkte over for Finansieringsfonden meddelelse om, at fonden er undtaget  

 efter LEF § 1, stk. 5. Hverken Erhvervsministeriet eller Finanstilsynet tager  

 efterfølgende skridt til i samråd med Finansieringsfonden at fastlægge det  

 nærmere indhold af det fondsmæssige tilsyn.
 Det anførte må ses i forhold til, at Finanstilsynet som følge af det  

 konsoliderede tilsyn med Finansieringsfonden efter BSL får alle relevante  

 regnskabsoplysninger om Fonden, og at en række væsentlige dispositioner i  

 Finansieringsfonden ifølge Fondens vedtægter som anført ovenfor skal  

 godkendes af regeringen og det færøske landsstyre.
 For en ordens skyld skal det bemærkes, at Erhvervsministeriet den 2.  

 februar 1995 modtager telefax fra Rigsombudsmanden, som indeholder en  

 oversættelse af Dimmalætting den 2. februar 1995 (bilag 11). I tilknytning  

 hertil modtager Erhvervsministeriet den 16. februar 1995 en telefax fra  

 statsministeriet (bilag 12). Telefaxen indeholder en oversættelse af det  

 færøske Finansudvalgs betænkning i lagtingssag nr. 16/1994. Det vedtagne  

 beslutningsforslag pålægger landsstyret at optage forhandlinger med den  

 danske regering med den hensigt at ændre vedtægterne for Finansieringsfonden,  

 således at landsstyret vælger stemmeflertallet i Finansieringsfondens  

 bestyrelse.
6. Offentlighedens indsigt i Finansieringsfondens forhold 6.1. Årsregnskab Når en fond med hjemsted på Færøerne er omfattet af lov om  

 erhvervsdrivende fonde, skal fonden efter lovens § 28 udarbejde et  

 årsregnskab, der skal indsendes til den færøske registreringsmyndighed og  

 offentliggøres, jf. §§ 5-7 i bekendtgørelse om anmeldelse til den færøske  

 registreringsmyndigheds register for erhvervsdrivende fonde.
Det fremgår af Finansieringsfondens vedtægter, at Fondens bestyrelse  

 årligt aflægger et regnskab, der er udarbejdet efter principperne i § 28 i  

 LEF, samt en beretning for sin virksomhed til bl.a. den danske regering og  

 det færøske landsstyre.
Hertil kommer Finansieringsfondens pligt til at  

 aflægge regnskab efter BSL.
 Ifølge vedtægterne beslutter bestyrelsen, om regnskab og beretning skal  

 offentliggøres.
 Finansieringsfonden har siden sin oprettelse aflagt følgende regnskaber:
 - Fondens regnskab og beretning for 1992-93.
 - Koncernregnskab fra Fonden for 1992-93.
 - Fondens regnskab og beretning for 1994 med tilhørende koncernregnskab.
Finansieringsfonden har oplyst, at det nævnte regnskabsmateriale er  

 offentligt tilgængeligt.
Finansieringsfonden har endvidere udarbejdet et  

 regnskab for 1. halvår 1994, som Erhvervsministeriet har modtaget, og som er  

 undergivet aktindsigt efter offentlighedsloven.
 Det kan på denne baggrund konstatares, at det forhold, at  

 Finansieringsfonden undtages fra LEF, ikke i praksis har haft betydning for,  

 hvilke regnskabsinformationer offentligheden får fra Fonden.
6.2. Muligheden for aktindsigt i materiale, som  

 registreringsmyndigheden og fondsmyndigheden (*1) modtager fra fonden (*1) Ved fondsmyndigheden forstås den myndighed, der efter LEF har til opgave at føre det fondsmæssige tilsyn med den pågældende fond.
Undtages en fond fra LEF efter § 1, stk. 5, overføres det fondsmæssige tilsyn til en anden offentlig myndighed, der herefter vil have karakter af fondsmyndighed i forhold til den pågældende fond.
 De oplysninger, som Finanstilsynet modtager fra Finansieringsfonden som  

 følge af det konsoliderede tilsyn, som Finanstilsynet fører efter § 37 a i  

 BSL, vil være undtaget fra aktindsigt efter de særlige regler i BSL, jf. § 50  

 b, sammenholdt med offentlighedslovens § 14. Dette gælder, hvad enten  

 Finansieringsfonden er omfattet af LEF eller er undtaget fra LEF.
 Når en fond med hjemsted på Færøerne er omfattet af LEF, er  

 dokumenter, der beror hos den færøske registreringsmyndighed, offentligt  

 tilgængelige, jf. § 61, stk. 1, 1. pkt., i LEF.
Visse oplysninger, der meddeles den færøske registreringsmyndighed af  

 fondens revisor, fonden eller andre til varetagelsen af myndighedens opgaver  

 samt granskningberetninger til fondsmyndigheden, er dog kun offentligt  

 tilgængelige, i det omfang den færøske registreringsmyndighed respektivt  

 fondsmyndigheden bestemmer det, jf. § 61, stk. 1, 2. og 3. pkt., i LEF.
Der  

 er således tale om, at visse oplysninger automatisk er undtaget fra  

 aktindsigt efter LEF.
Baggrunden herfor er, at disse oplysninger ofte vedrører  

 forretningsmæssige og driftsmæssige forhold, og som er oplysninger, der er af  

 en ganske anden karakter end dem, der normalt foreligger i Erhvervs- og  

 Selskabsstyrelsen.
Lovgiver har fundet det nødvendigt, at fondene skal have  

 sikkerhed for, at oplysningerne til myndighederne i disse tilfælde ikke  

 kommer til en videre kreds.
 Andre dokumenter hos fondsmyndigheden, f.eks. om vedtægtsændringer, er  

 omfattet af de almindelige regler i offentlighedsloven.
Når en fond er undtaget fra LEF, omfatter undtagelsen hele loven,  

 medmindre der som vilkår for undtagelsen specifikt er nævnt bestemmelser, der  

 fortsat skal finde anvendelse på fonden.
Der skal derfor ikke ske  

 registrering af oplysninger om fonden, hvorfor disse oplysninger må søges hos  

 fonden selv eller hos den myndighed, der får til opgave at føre  

 fondstilsynet.
Offentlighedsloven er med virkning fra den 1. januar 1994 sat i kraft ved  

 kongelig anordning nr. 1145 af 22. december 1993 (bilag 13) for sager om  

 færøske anliggender, der behandles af rigsmyndighederne.
Det følger af  

 anordningen, at den ikraftsatte offentlighedslov ikke gælder for dokumenter,  

 der er udfærdiget af en myndighed, eller som er kommet i en myndigheds  

 besiddelse inden den 1. januar 1994. Oplysninger om faktiske omstændigheder i  

 sådanne dokumenter er dog omfattet af lovens regler om aktindsigt, hvis  

 dokumenterne indgår i en sag, der behandles af myndigheden efter den 1.  

 januar 1994, og hvis oplysningerne er af betydning for sagen.
 Da Finanstilsynets fondsmæssige tilsyn med Finansieringsfonden efter § 1,  

 stk. 5, i LEF ikke udøves med hjemmel i de særlige lovregler for de  

 finansielle virksomheder (som f.eks. bank- og sparekasseloven), men efter  

 almindelige forvaltningsretlige principper, vil de oplysninger, som  

 Finanstilsynet i sin egenskab af fondstilsyn modtager fra  

 Finansieringsfonden, være omfattet af offentlighedsloven og dermed som  

 udgangspunkt være offentligt tilgængelige.
 Finanstilsynets oplysninger vedrørende det fondsmæssige tilsyn vil efter  

 det anførte ikke være omfattet af den generelle undtagelse fra offentlighed i  

 LEF § 61, stk. 1, 3. pkt.
Det kan oplyses, at Finanstilsynet kun har modtaget en anmodning om  

 aktindsigt i Tilsynets sag om fondstilsyn med Finansieringsfonden, og at  

 denne er imødekommet.
De af Finanstilsynets medarbejdere, som normalt vil  

 modtage spørgsmål om Finansieringsfonden, har ikke i øvrigt modtaget  

 spørgsmål fra offentligheden om fondstilsynet.
6.3. Finansieringsfondens adgang til at give offentligheden adgang til  

 oplysninger om sin virksomhed Der er intet i Finansieringsfondens vedtægter, der begrænser fondens  

 mulighed for at give offentligheden oplysninger om dens aktiviteter.
 Hvis LEF finder anvendelse, følger det af § 63, stk. 1, at  

 bestyrelsesmedlemmer m.v. ikke ubeføjet må røbe, hvad de under udøvelsen af  

 deres hverv får kundskab om.
Selv om LEF ikke finder anvendelse på Finansieringsfonden, må det  

 formentlig antages, at de enkelte bestyrelsesmedlemmer m.v. ikke ubeføjet må  

 røbe, hvad de under udøvelsen af deres hverv får kundskab om.
Dette  

 indebærer, at det er bestyrelsen som kollegium, der må træffe afgørelse om, i  

 hvilket omfang Fonden kan videregive følsomme oplysninger til offentligheden.  

 Bestyrelsen kan således beslutte at udlevere f.eks. forretningshemmeligheder.
Det må dog bemærkes, at bank- og sparekasselovens § 54, stk. 2, om  

 tavshedspligt kan begrænse Finansieringsfondens adgang til at videregive  

 oplysninger til offentligheden, som Finansieringsfonden modtager fra et af  

 Fonden ejet pengeinstitut.
Denne tavshedspligt gælder, hvad enten  

 Finansieringsfonden er omfattet af LEF eller ej.
 Ser man f.eks. på et revisionsprotokollat, kan der dels være oplysninger,  

 som er omfattet af den specielle tavshedspligt i BSL § 54, stk. 2 - og som  

 bestyrelsen derfor ikke kan udlevere - og dels kan der være andre oplysninger  

 i protokollatet, som bestyrelsen kan udlevere.
 Sammenfattende kan det konstateres, at Finansieringsfonden kan udlevere  

 følsomme oplysninger til offentligheden, men at dette skal ske under  

 iagttagelse af § 54, stk. 2, i BSL.
7. Sammenfatning Som det fremgår af det ovenfor beskrevne hændelsesforløb, er der intet,  

 som giver grundlag for at antage, at beslutningen om at undtage  

 Finansieringsfonden fra LEF har været begrundet i et ønske om at unddrage  

 Finansieringsfondens aktiviteter fra offentlighedens indsigt.
Der gælder visse begrænsninger for offentlighedens mulighed for at få  

 oplysninger om Fonden som følge af BSL.
Disse begrænsninger gælder, hvad  

 enten Fonden er omfattet af LEF eller er undtaget fra denne.
Med hensyn til  

 offentlighedens adgang til oplysninger i øvrigt, er det vurderingen, at  

 undtagelse af Finansieringsfonden fra LEF ikke vil indebære en begrænsning.  

 Nedenstående skema på side 13 indeholder en skematisk oversigt.
Det beskrevne hændelsesforløb viser videre, at Erhvervsministeriet den 21.  

 december 1994 har givet Finanstilsynet instruks om at overtage det offentlige  

 tilsyn og den økonomiske kontrol med Finansieringsfonden, således som § 1,  

 stk. 5, i LEF giver mulighed for.
I forbindelse hermed har  

 Erhvervsministeriet truffet beslutning om, at Finansieringsfonden er undtaget  

 fra LEF.
Erhvervsministeriet har imidlertid ikke meddelt sin beslutning til  

 Finansieringsfonden.
Derimod har Finansieringsfonden den 29. marts 1995 - i  

 form af kopi af brevet til den færøske registreringsmyndighed - fået  

 meddelelse fra Erhvervs- og Selskabsstyrelsen om, at Finansieringsfonden ikke  

 skal være registreret hos den færøske registreringsmyndighed, idet Fonden er  

 undtaget fra LEF.
Da Finansieringsfonden først ved brev af 29. marts 1995 fra Erhvervs- og  

 Selskabsstyrelsen er blevet orienteret om beslutningen om at undtage Fonden  

 efter § 1, stk. 5, i LEF, har Finansieringsfonden ikke kunnet få klarhed over  

 Fondens retlige stilling, selv om Fonden ved brevet af 10. marts 1994 til den  

 færøske registreringsmyndighed anmodede herom.
Fonden har således ikke haft  

 klarhed over, om der skulle tages skridt til at opfylde lovens regler om  

 registrering m.v. inden for de i loven angivne frister.
 Hverken i forbindelse med Erhvervsministeriets instruks til Finanstilsynet  

 om at varetage det offentlige tilsyn og den økonomiske kontrol med  

 Finansieringsfonden eller senere har Erhvervsministeriet eller Finanstilsynet  

 taget skridt til i samråd med Finansieringsfonden at fastlægge det nærmere  

 indhold af det fondsmæssige tilsyn.
 Det anførte må ses i forhold til, at Finanstilsynet som følge af det  

 konsoliderede tilsyn med Finansieringsfonden efter BSL har fået alle  

 relevante regnskabsoplysninger om Fonden, og at en række væsentlige  

 dispositioner i Finansieringsfonden ifølge Fondens vedtægter skal godkendes  

 af regeringen og det færøske landsstyre.
 For at udbedre de påpegede forhold i forbindelse med sagsbehandlingen bør  

 følgende skridt tages:
 - Erhvervs- og Selskabsstyrelsen, der pr. 15. januar 1995 har fået  

 overført erhvervsministerens kompetence til at meddele undtagelse fra LEF  

 efter § 1, stk. 5, for så vidt angår færøske fonde, bør meddele  

 Finansieringsfonden, at undtagelsen fra loven forudsætter, at der mellem  

 Finanstilsynet og Finansieringsfonden sker en præcisering af  

 tilsynsgrundlaget i overensstemmelse med § 1, stk. 5, i loven, hvorfor  

 Finanstilsynet vil tage kontakt med Finansieringsfonden for at få dette  

 etableret.
 - Finanstilsynet bør tage kontakt til Finansieringsfonden for formelt at  

 få etableret det fornødne tilsynsgrundlag.
 - Når tilsynsgrundlaget er tilvejebragt, skal Finansieringsfonden meddele  

 dette til Erhvervs- og Selskabsstyrelsen.
