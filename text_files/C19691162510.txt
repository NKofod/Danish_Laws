 Ved cirkulære nr. 148 af 2. august 1963 om hundelovens administration m.v.  

 § 21 har justitsministeriet fastsat nærmere regler om de i bekendtgørelsen  

 nr. 380 af 26. juni 1969 af lov om hunde § 7 omhandlede tilladelser til at  

 drive erhvervsmæssig handel med eller erhvervsmæssig opdræt af hunde.
 Spørgsmålet om afgrænsningen mellem erhvervsmæssigt og ikke  

 erhvervsmæssigt hundeopdræt har i visse tilfælde givet anledning til tvivl.  

 Man skal i denne forbindelse henvise til en udtalelse af Det veterinære  

 Sundhedsråd, hvorefter der ved afgrænsningen ikke alene bør lægges vægt på  

 antallet af avlsdyr, men tillige på opdrættets karakter, herunder om  

 avlsdyrene med hensyn til opholdsrum og pleje har status som almindelige  

 familiehunde, samt hvorvidt der i almindelighed finder anden omsætning sted  

 end salg af de hvalpe, der er født i opdrættet.
Det veterinære Sundhedsråd har endvidere henledt opmærksomheden på, at der  

 i de senere år er etableret kombinerede hundehandler og hundekenneler i langt  

 større omfang end tidligere.
Justitsministeriet skal i denne anledning anmode  

 Dem om, at der må blive udvist skærpet opmærksomhed fra politiets side til  

 sikring af, at sådan virksomhed ikke drives uden den foreskrevne tilladelse,  

 der skal meddeles skriftligt.
Vedrørende behandling af sager om tilladelser efter hundelovens § 7  

 bemærkes, at Veterinærdirektoratet har meddelt, at man vil instruere  

 kredsdyrlægerne om at være til rådighed for politiet i disse sager.
Man skal  

 derfor anmode om, at sagerne i det omfang der findes anledning dertil,  

 herunder navnlig hvor hundeholdet ikke er af ringe omfang, forelægges  

 kredsdyrlægen til udtalelse, inden der træffes afgørelse.
 Veterinærdirektoratet har anført, at det i cirkulærets § 21, stk. 2, nr.  

 5, omhandlede regelmæssige dyrlægetilsyn hensigtsmæssigt kan fastsættes efter  

 følgende retningslinier:
A.
Er virksomheden alene baseret på opdræt til afhændelse uden tilførsel  

 af andet end lejlighedsvis indkøb af enkelte avlsdyr, bør dyrlægetilsyn finde  

 sted mindst en gang i kvartalet.
Hvis opdrættet overstiger ca. 200 hunde pr.  

 år, bør tilsynet dog finde sted mindst en gang om måneden.
B.
Drives der handel med hunde eller en kombination af handel og opdræt,  

 bør der indtil en omsætning af 200 hunde pr. år fastsættes månedligt tilsyn.  

 Har virksomheden en omsætning på mere end 200 hunde pr. år, bør tilsynet  

 finde sted hver 14. dag eller ugentligt.
 Den tilsynsførende dyrlæge bør underrettes om meddelelse af tilladelser og  

 samtidig anmodes om at underrette politiet, såfremt han fratræder.
 Man skal endelig henlede opmærksomheden på, at oprettelse af  

 hundestutterier og lignende virksomheder, der ved lugt eller larm kan være  

 til ulempe for omboende, kræver godkendelse fra sundhedskommissionen, jfr.  

 for landkommuners vedkommende § 19, stk. 4, i normalsundhedsvedtægten for  

 landkommuner.
 P.M.V.
 Niels Madsen.
/N.
Pontoppidan.
 (Til politidirektøren og samtlige politimestre).
