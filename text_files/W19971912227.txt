Pensioniststatus - pensionslovens § 33 - sm p-46-96 Ankestyrelsen har modtaget nogle henvendelser om forståelsen af  

 pensionslovens § 33, stk. 2 og af Ankestyrelsens afgørelse, der er  

 offentliggjort i SM P-46-96. P-meddelsen gav også anledning til spørgsmål på  

 regionsmødet for sekretariaterne for revaliderings- og pensionsnævnene øst  

 for Storebælt den 20. janaur 1997.
 Pensionslovens § 33, stk. 2.
 Bestemmelserne om udbetaling i pensionslovens § 33 blev som bekendt senest  

 ændret med virkning fra 1. januar 1996.
Ifølge den »nye« bestemmelse i § 33, stk. 2 udbetales pension  

 tilkendt efter § 14 (førtidspension), § 16 (bistands- eller plejetillæg ) og  

 § 18 (invaliditetsydelse) med virkning fra den 1. i måneden efter, at der er  

 truffet afgørelse om pension, dog senest med virkning fra den 1. i måneden  

 efter, at der er forløbet 3 måneder fra ansøgningstidspunktet.
Pensionen  

 udbetales tidligst fra den 1. i måneden efter at betingelserne for  

 tilkendelse af pension efter §§ 14, 16 og 18 er opfyldt.
Der er tale om en ændring i forhold til den tidligere bestemmelse i  

 pensionslovens § 33, stk. 1, hvorefter pension blev udbetalt fra den 1. i  

 måneden efter, at der var ansøgt om pension, og at lovens betingelser var  

 opfyldt.
Pension efter § 14, stk. 3 kunne dog tidligst udbetales fra den 1. i  

 måneden efter, at der var truffet afgørelse om pension.
 Den »nye« bestemmelse finder anvendelse for ansøgninger indgivet  

 efter 1. januar 1996. Den er anvendt i afgørelsen, der er offentliggjort i SM  

 P-46-96.
Afgørelsen I sagen havde ansøger søgt om bistandstillæg umiddelbart før sit 67. år.
Ankestyrelsen fandt, at ansøger ikke havde ret til bistandstillæg, da hun  

 var fyldt 67 år på det tidspunkt, fra hvilket bistandstillæg kunne have været  

 tilkendt.
Bistandstillæg kan kun tilkendes personer under 67 år.
 Retten til bistandstillæg afhang således af, om betingelserne var opfyldt  

 på det tidspunkt, fra hvilket tillægget tidligst kunne tilkendes.
 Ankestyrelsen tilføjede, at ansøger heller ikke ville have haft ret til  

 bistandstillæg, selv om kommunen inden hun fyldte 67 år havde afgivet  

 indstilling, idet en indstilling ikke har nogen retsvirkning og ikke kan  

 sidestilles med en afgørelse.
 Endelig bemærkede Ankestyrelsen, at bistandstillæg alene kan tilkendes som  

 tillæg til førtidspension eller invaliditetsydelse.
 Ankestyrelsen tiltrådte Revaliderings- og Pensionsnævnets afgørelse.
Ankestyrelsens kommentarer Ankestyrelsen har ved sin afgørelse lagt til grund, at § 33, stk. 2  

 fastlægger, fra hvilket tidspunkt en ansøger erhverver ret til  

 førtidspension, bistands- eller plejetillæg og invaliditetsydelse.
 Det er en forudsætning for at erhverve ret til de nævnte ydelser, at  

 betingelserne er opfyldt på det tidspunkt, retten kan erhverves efter § 33,  

 stk. 2.
 I dette tilfælde havde ansøger ikke ret til bistandstillæg, da hun på det  

 tidspunkt retten til ydelser kunne erhverves, ikke opfyldte betingelsen om at  

 være under 67 år.
I det forelagte tilfælde modtog ansøger ikke pension, da hun indgav  

 ansøgning om bistandstillæg.
Det må dog lægges til grund, at resultatet var  

 blevet det samme, selv om hun havde haft pension, da hun søgte  

 bistandstillæg.
Som nævnt er det afgørende, at hun på det tidspunkt, da  

 bistandstillæg tidligst kunne erhverves, var fyldt 67 år og dermed ikke  

 opfyldte betingelserne herfor.
 Ankestyrelsen har således lagt til grund, at afgørelsen om hvorvidt og fra  

 hvilket tidspunkt, der er erhvervet ret til førtidspension, bistands- eller  

 plejetillæg eller invaliditetsydelse, skal træffes efter pensionslovens § 33,  

 stk. 2.
Ankestyrelsen har samtidig fundet, at pensionslovens § 33, stk. 4 ikke  

 kunne anvendes.
Ifølge denne bestemmelse er alderen på ansøgningstidspunktet  

 afgørende for, hvilken pension der kan tilkendes.
Er de øvrige betingelser  

 for tilkendelse først opfyldt på et senere tidspunktet, er det alderen på  

 dette tidspunkt, der er afgørende for, hvilken pension, der kan tilkendes.
Efter Ankestyrelsens opfattelse tager denne bestemmelse alene sigte på  

 fastlæggelse af størrelsen af pensionen, og efter bestemmelsen er det alderen  

 på ansøgningstidspunktet, der er afgørende for størrelsen af pensionen.
En  

 ansøger, der er under 60 år på ansøgningstidspunktet, har derfor ret til  

 førtidsbeløbet, selv om retten til almindelig førtidspension først erhverves  

 efter det 60. år.
Tilsvarende vil en person, der på ansøgningstidspunktet er  

 under 60 år, have ret til højeste førtidspension, selv om retten til  

 pensionen først erhverves med virkning for tiden efter det 60. år.
Som det  

 udtrykkeligt fremgår af § 33, stk. 4, 2. punktum er det dog en forudsætning  

 for at lægge vægt på ansøgningstidspunktet, at de øvrige betingelser for  

 pensionen er opfyldt på ansøgningstidspunktet.
