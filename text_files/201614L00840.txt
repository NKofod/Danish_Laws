Betænkning afgivet af Social-, Indenrigs- og Børneudvalget den 4. maj 2017 Betænkning over Forslag til lov om ægtefællers økonomiske forhold [af børne- og socialministeren (Mai Mercado)]:
1. Ændringsforslag Børne- og socialministeren har stillet 7 ændringsforslag til lovforslaget.
2. Udvalgsarbejdet Lovforslaget blev fremsat den 29. marts 2017 og var til 1. behandling den 4. april 2017. Lovforslaget blev efter 1. behandling henvist til behandling i Social-, Indenrigs- og Børneudvalget.
Møder Udvalget har behandlet lovforslaget i 2 møder.
Sammenhæng med andre lovforslag Lovforslaget har været behandlet sammen med forslag til lov om ændring af lov om ægteskabs indgåelse og opløsning, lov om ægtefælleskifte m.v. og forskellige andre love (L 179).
Høring Et udkast til lovforslaget har inden fremsættelsen været sendt i høring, og børne- og socialministeren sendte den 2. december 2016 dette udkast til udvalget, jf.
SOU alm. del  bilag 64. Den 29. marts 2017 sendte børne- og socialministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til børne- og socialministeren til skriftlig besvarelse, som denne har besvaret.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 8 Af børne- og socialministeren, tiltrådt af udvalget:
 1) I stk. 1, 1. pkt., ændres »eller« til: »og«.
[Sproglig præcisering] Til § 26 2) I stk. 4 ændres »og« til: »eller«.
[Sproglig præcisering] Til § 29 3) I stk. 2, 2. pkt., ændres »hvis« til:  »i det omfang«.
[Sproglig præcisering] 4) I stk. 4 ændres »fradrag for gæld« til: »fradrag af gæld«.
[Sproglig præcisering] Til § 64 5) I stk. 3 ændres »Er betingelserne i stk. 2 ikke opfyldt« til: »Er ægtefæller ikke omfattet af stk. 2«.
[Sproglig præcisering] 6) I stk. 4 ændres »Er betingelserne i stk. 2 og 3 ikke opfyldt« til: »Er ægtefæller ikke omfattet af stk. 2 og 3«.
[Sproglig præcisering] Til § 65 7) I stk. 3 ændres », som ægtefæller har indgået i udlandet, gælder her i landet, hvis« til:  »er kun gyldig, i det omfang«, og »deres« ændres til »ægtefællernes«.
[Præcisering af gyldigheden af en ægtepagt] Bemærkninger Til nr. 1 Efter § 8, stk. 1, 1. pkt., gælder, at hvis en ægtefælle har indgået en aftale, der er omfattet af forbuddet i § 6 mod dispositioner over familiens helårsbolig, og aftalen er indgået uden samtykke fra den anden ægtefælle eller uden tilladelse fra statsforvaltningen efter § 7, kan aftalen efter anmodning fra den anden ægtefælle omstødes ved dom.
 Det foreslås, at bestemmelsen præciseres, sådan at en aftale omfattet af § 6 kan omstødes, hvis aftalen er indgået uden samtykke fra den anden ægtefælle og uden statsforvaltningens tilladelse.
Til nr. 2 Efter § 26, stk. 4, kan ligedelingen af ægtefællernes formue efter stk. 1-3 fraviges, i det omfang det følger af en bodelingsaftale efter § 32 og en bestemmelse om fravigelse af ligedelingen efter § 33.
 Det foreslås, at det i bestemmelsen præciseres, at ligedelingen fraviges, hvis der foreligger en bodelingsaftale, eller hvis der er truffet en bestemmelse om fravigelse af ligedelingen.
Til nr. 3 Efter § 29, stk. 2, 2. pkt., fradrages gæld, der vedrører særeje m.v., i delingsformuen, hvis gælden overstiger ægtefællens særeje m.v.
 Det foreslås, at det i bestemmelsen præciseres, at gæld, der vedrører særeje m.v., fradrages i delingsformuen, i det omfang gælden overstiger ægtefællens særeje m.v.
Til nr. 4 I § 29, stk. 4, foreslås det, at »fradrag af gæld« anvendes i stedet for »fradrag for gæld«.
Der er alene tale om en sproglig præcisering.
Til nr. 5 Efter § 64, stk. 3, finder loven i den stat, hvor begge ægtefæller var statsborgere ved indgåelsen af ægteskab, anvendelse på deres økonomiske forhold, når betingelserne i stk. 2 ikke er opfyldt, dvs. når ægtefællerne ikke boede i samme stat ved indgåelsen af ægteskabet, og ægtefællerne heller ikke efter indgåelsen af ægteskabet samtidig har boet i samme stat.
 Det foreslås, at bestemmelsen sprogligt ændres sådan, at bestemmelsen i stk. 3 finder anvendelse, når ægtefællerne ikke er omfattet af stk. 2.
Til nr. 6 Efter § 64, stk. 4, finder loven i den stat, hvor begge ægtefæller var statsborgere ved indgåelsen af ægteskab, anvendelse på deres økonomiske forhold, når betingelserne i stk. 2 og 3 ikke er opfyldt, dvs. når ægtefællerne ikke boede i samme stat ved indgåelsen af ægteskabet, ægtefællerne heller ikke efter indgåelsen af ægteskabet samtidig har boet i samme stat og ægtefællerne ikke var statsborgere i samme stat ved indgåelsen af ægteskabet.
 Det foreslås, at bestemmelsen sprogligt ændres sådan, at bestemmelsen i stk. 4 finder anvendelse, når ægtefællerne ikke er omfattet af stk. 2 og 3.
Til nr. 7 Det følger af lovforslagets § 65, stk. 3, at en ægtepagt eller anden forhåndsaftale om formuedeling, som ægtefæller har indgået i udlandet, gælder her i landet, hvis ægtepagten eller aftalen er i overensstemmelse med den lov, der finder anvendelse på deres økonomiske forhold.
 Det er hensigten med bestemmelsen, at den skal regulere gyldigheden af en ægtepagt eller anden forhåndsaftale om formuedeling, uanset om ægtepagten eller aftalen er indgået i Danmark eller i udlandet.
Den nuværende formulering af bestemmelsen omfatter imidlertid kun ægtepagter og aftaler, der er indgået i udlandet.
Endvidere fremgår det ikke klart, at bestemmelsen regulerer gyldigheden af en ægtepagt eller forhåndsaftale.
Det foreslås derfor, at bestemmelsen præciseres, sådan at en ægtepagt eller anden forhåndsaftale om formuedeling kun er gyldig, i det omfang ægtepagten eller aftalen er i overensstemmelse med den lov, der finder anvendelse på ægtefællernes økonomiske forhold.
Det foreslås samtidig, at betingelsen om, at ægtepagten eller aftalen skal være indgået i udlandet for at være omfattet af bestemmelsen, udgår, sådan at bestemmelsen omfatter ægtepagter og aftaler, uanset om de er indgået i Danmark eller i udlandet.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Pernille Bendixen (DF) Morten Marinus (DF) Jakob Engel-Schmidt (V) Carl Holst (V) Jane Heitmann (V) Klaus Markussen (V) Thomas Danielsen (V) Anni Matthiesen (V) Henrik Dahl (LA) Laura Lindahl (LA) Orla Østerby (KF) Karen J.
Klint (S) Erik Christensen (S) Orla Hav (S) Pernille Rosenkrantz-Theil (S) Troels Ravn (S) fmd.
Ane Halsboe-Jørgensen (S) Yildiz Akdogan (S) Finn Sørensen (EL) Jakob Sølvhøj (EL) Torsten Gejl (ALT) Marianne Jelved (RV) Lotte Rod (RV) Trine Torp (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
