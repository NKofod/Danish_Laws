(Til samtlige kommuner og amtskommuner  

 m.fl.) Den 1. juli 1997 ændres Socialministeriets bekendtgørelse nr. 303 af 10.  

 juni 1988 om ydelse af hjælpemidler efter bistandslovens § 58, jf. vedlagte  

 korrekturtryk. (* 1) Ændringen af § 9, stk. 2, betyder, at udgifter til fingerprikker og  

 teststrimler til insulinkrævende diabetikere fremover ydes med den fulde  

 udgift.
Hjælpen til blodsukkermåleapparatur ydes som hidtil med halvdelen af  

 udgiften.
Ændringerne i § 19 sker som opfølgning på Folketingets vedtagelse af L 250  

 om overførsel af høreapparatområdet til amtskommunerne.
Socialministeriet har  

 ved brev af 26. maj 1997 orienteret samtlige kommuner og amtskommuner m.fl.  

 om vedtagelsen af L 250.
 Den nye formulering af § 19, stk. 1, fastlægger dels, at det er amtsrådet,  

 der har afgørelseskompetencen vedr. støtte til høreapparater - hvilket følger  

 af ændringen af bistandslovens § 58 - dels at støtte til høreapparat følger  

 de generelle tildelingsbetingelser.
 Det er således op til de enkelte amtskommuner at tilrettelægge  

 sagsbehandlingen i forbindelse med ansøgninger om høreapparater, herunder at  

 etablere forretningsgange, der sikrer, at sagerne er tilstrækkelig oplyst.  

 Dvs. svarende til, hvad der er gældende på størstedelen af det øvrige  

 hjælpemiddelområde, blot med den forskel, at det er kommunerne, der har  

 ansvaret for de øvrige områder.
 Amterne vil fortsat kunne tilrettelægge høreapparatforsyningen med  

 udgangspunkt i de audiologiske afdelinger, men det er amtsrådet og ikke de  

 audiologiske afdelinger, der har forsyningsansvaret, og det er op til  

 amtsrådet at beslutte, om høreapparaterne skal udleveres af de audiologiske  

 afdelinger.
I Københavns og Frederiksberg kommuner er det henholdsvis magistraten og  

 kommunalbestyrelsen, der fremover har ansvaret for at tildele høreapparater  

 til personer med behov herfor.
Det har de også efter de hidtil gældende  

 regler, selv om audiologisk afdeling under Hovedstadens Sygehusfælleskab kan  

 udlevere høreapparater og sende regningen til de to kommuner.
 Ophævelse af hjælpemiddelbekendtgørelsens bestemmelser om, at behovet for  

 høreapparat skal være godtgjort ved undersøgelse på audiologisk afdeling, og  

 at audiologisk afdeling kan udlevere høreapparaterne uden forudgående  

 bevilling, udelukker ikke, at apparaterne fortsat udleveres på audiologisk  

 afdeling under Hovedstadens Sygehusfælleskab efter aftale mellem  

 Frederiksberg og Københavns kommuner og sygehusfællesskabet.
Med hensyn til batterier til høreapparater vil det næppe være muligt for  

 amterne at etablere indkøbs- og udleveringsordninger inden 1. juli 1997, hvor  

 de nye regler træder i kraft.
Det er derfor fundet hensigtsmæssigt at  

 opretholde den nuværende ordning, hvor det er kommunerne, der sørger for  

 forsyningen med batterier.
 Da kommunerne fremover ikke ved tilsendelse af regning på høreapparatet  

 vil blive bekendt med, hvilke borgere, der skal have udleveret batterier,  

 henstilles, at amterne orienterer ansøgerens opholdskommune om udleverede  

 høreapparater.
 Spørgsmålet om eventuel overførsel af opgaverne i forbindelse med  

 udlevering af batterier til høreapparater til amtskommunerne vil indgå om led  

 i opfølgningen på vedtagelsen af lov om social service, der træder i kraft  

 den 1. juli 1998.
Det nye stk. 2 i bekendtgørelsens § 22 er en konsekvens af lovændringen,  

 idet det følger af bistandslovens § 15, stk. 6, at amtsrådets afgørelser kan  

 indbringes for Den Sociale Ankestyrelse, medmindre andet er bestemt i loven.  

 Det bemærkes i den forbindelse, at det kun i en overgangsperiode vil være  

 Ankestyrelsen, som er klageinstans for afgørelser om høreapparater.
Den 1.  

 juli 1998 vil afgørelserne skulle indbringes for de nye sociale nævn, der  

 oprettes som led i bistandslovsrevisionen.
 Eventuelle klager over afgørelser vedrørende batterier til høreapparater  

 kan som hidtil indbringes for det sociale ankenævn.
Birgit Elvang /Ole Riis Mørk (* 1) Korrekturtryk udelades her.
