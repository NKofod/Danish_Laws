 Indledning.
 Hvis et medlem af en statsanerkendt arbejdsløshedskasse vægrer sig ved at  

 overtage anvist arbejde eller ophører med et arbejde uden at være berettiget  

 til det efter reglerne i arbejdsløshedsloven og bekendtgørelsen, medfører det  

 konsekvenser for retten til dagpenge.
 Formålet med bekendtgørelsen er at fastslå, i hvilket omfang et medlem  

 selv må bære en økonomisk risiko i forbindelse med ledigheden eller hvornår  

 medlemmet kan anses for at have haft fyldestgørende grund til at vægre sig  

 ved at overtage et passende arbejde eller til at ophøre med et arbejde.
 Udgangspunktet for denne bedømmelse er  årsagen til ledigheden,  da  

 det ikke er afgørende, om et medlem er blevet afskediget eller selv har sagt  

 op, har vægret sig eller ikke er blevet antaget, når det dog fremgår, at det  

 er medlemmets egne forhold, der er årsag til ledigheden.
Denne bekendtgørelse og vejledning tager alene stilling til de direkte  

 konsekvenser for dagpengeretten i forbindelse med vægring og arbejdsophør.
I  

 visse situationer vil forgæves formidlingsforsøg eller arbejdsophør også  

 indirekte kunne få konsekvenser for dagpengeretten, idet de kan indgå i en  

 vurdering af, hvorvidt medlemmet i tilstrækkeligt omfang er  til rådighed  

 for arbejdsmarkedet.  Det vil således være tilfældet, når årsagen til, at  

 medlemmet ikke overtager arbejdet eller ophører med sit arbejde giver  

 anledning til tvivl om medlemmets tilknytning til arbejdsmarkedet, f.eks. når  

 der er tale om helbredsmæssige forhold eller børnepasningsproblemer.
Som det vil fremgå af bemærkningerne i denne vejledning, er det ikke  

 muligt at give en anvisning på løsningen af alle de problemer, der kan opstå  

 i forbindelse med vægring og arbejdsophør.
Ved afgørelsen skal såvel faglige  

 som geografiske forhold som medlemmets egne forudsætninger afvejes imod  

 hinanden, og der bliver derfor i høj grad tale om vurdering af de  

 individuelle forhold.
I afvejningen indgår imidlertid en række faste punkter,  

 som er beskrevet i bekendtgørelsen og i denne vejledning.
 Vægring.
 Når det handler om overtagelse af arbejde, har reglerne naturligvis tæt  

 sammenhæng med arbejdet på arbejdsformidlingskontorerne og i de kasser, der  

 har anvisningsret.
 Blandt reglerne for administrationen af arbejdsformidlingen findes da også  

 regler, hvis formål er at søge at undgå situationer, hvor et medlem må sige  

 nej til en anvisning.
Arbejdsformidlingsvirksomheden må imidlertid holdes adskilt fra  

 dagpengereglerne om vægring.
Det kan vise sig, at en anvisning har været  

 forkert i forhold til et medlem, fordi der ikke var tale om passende arbejde,  

 eller der forelå et arbejde, som medlemmet ikke kunne overtage, og derfor var  

 berettiget til at sige nej til.
Men medlemmet kan ikke afvise et arbejde med  

 den begrundelse, at arbejdsformidlingskontoret eller kassen burde have udført  

 sit arbejde anderledes - have fundet et andet arbejde eller et med en længere  

 frist for overtagelsen eller have anvist et andet medlem, der boede nærmere  

 arbejdspladsen eller havde andre kvalifikationer.
 Der kan kun blive tale om at idømme karantæne for vægring, når der  

 foreligger afslag på en egentlig anvisning til et bestemt arbejde eller dog  

 til en bestemt arbejdsplads, og anvisningen er foretaget af et  

 arbejdsformidlingskontor eller en arbejdsløshedskasse med ret til at anvise.
Det er således udelukket at anvende vægringssanktionen i forbindelse med  

 henvisning til samtale.
Har et medlem gentagne gange været henvist til  

 samtale uden at et arbejdsforhold er kommet i stand, må der imidlertid -  

 såfremt det skønnes nødvendigt - rejses sag om medlemmets rådighed.
Det er  

 ligeledes udelukket at anvende vægringssanktioner ved afslag på arbejdstilbud  

 til ledige i henhold til loven herom, idet der ikke er tale om en anvisning,  

 men om et tilbud.
 Ikke alene et direkte nej til at overtage arbejde kan medføre sanktioner.  

 Det kan også ske, når medlemmet handler på en måde, der i lige så høj grad,  

 som et direkte afslag, forhindrer arbejdsforholdet i at komme i stand.
 Dette kan være tilfældet, hvis medlemmet har holdt sig i uvidenhed om en  

 anvisning, møder for sent til arbejdet eller til ansættelsessamtale eller  

 siger ja til arbejdet men ikke møder op.
Medlemmets holdning under en ansættelsessamtale eller ved arbejdets  

 begyndelse kan sidestilles med afslag, hvis den medfører, at arbejdsforholdet  

 ikke kommer i stand af grunde, som kan tilregnes medlemmet.
Ja til et arbejde  

 forhindrer således ikke, at der i realiteten er tale om et afslag, hvis  

 medlemmet udviser total skepsis over for arbejdets indhold og  

 tilrettelæggelse og arbejdsforholdene i øvrigt.
 Det understreges imidlertid, at medlemmet altid har ret til at føre en  

 almindelig ansættelsessamtale om løn- og arbejdsvilkår, egne kvalifikationer  

 og forudsætninger m.v.
 Passende arbejde.
 Ved bedømmelsen af, om der foreligger et passende arbejde, tages der  

 udgangspunkt i medlemmets uddannelse og hidtidige beskæftigelse.
Som hovedregel medfører dette, at passende arbejde ligger inden for det  

 faglige område, som medlemmet er uddannet til, og som kassen dækker.
Kassens  

 faglige område kan imidlertid ikke uden videre anvendes til at bestemme  

 passende arbejde, fordi der kan være arbejdsområder inden for forskellige  

 kasser, der ligner hinanden så meget, at et arbejde kan være passende for  

 flere kassers medlemmer.
Ikke alene en egentlig faglig uddannelse, men også medlemmets  

 kvalifikationer i øvrigt og andre forhold og vilkår i medlemmets hidtidige  

 arbejde indgår i bedømmelsen af passende arbejde.
Der må være tale om et  

 arbejde, som stiller nogenlunde samme krav til medlemmet, og som medlemmet  

 kan stille nogenlunde samme krav til, som det arbejde medlemmet hidtidig har  

 haft.
 Medlemmets muligheder for at klare arbejdet (evner og kræfter) indgår i  

 bedømmelsen af, om der forligger passende arbejde på den måde, at det  

 vurderes, om en person med medlemmets uddannelse og hidtidige arbejdserfaring  

 må forventes at kunne påtage sig arbejdet, og såfremt dette antages,  

 foreligger der et passende arbejde.
Med hensyn til løn- og arbejdsvilkår gælder det, at disse - for at der kan  

 blive tale om en eventuel vægringssanktion - skal have været i  

 overensstemmelse med gældende overenskomster eller hvis området ikke er  

 overenskomstdækket, med overenskomsten for tilsvarende arbejde.
Er dette ikke  

 tilfældet, vil det være berettiget at undlade at overtage arbejdet.
Da  

 arbejdsformidlingen alene videregiver arbejdsgiverens oplysninger om løn- og  

 arbejdsvilkår kan der være situationer, hvor det ikke straks kan afgøres, om  

 disse er i overensstemmelse med overenskomsten eller ej.
Såfremt et medlem i  

 tilslutning til en anvisning rejser tvivl vedrørende de tilbudte løn- og  

 arbejdsvilkår, skal medlemmet dog møde hos arbejdsgiveren til den aftalte  

 tid, medmindre det gennem medlemmets henvendelse til den faglige organisation  

 er konstateret, at de tilbudte vilkår ikke er eller har kunnet gøres  

 overenskomstmæssige, og dette er meddelt arbejdsformidlingskontoret.
 Fyldestgørende grund.
 Selv om der foreligger passende arbejde, kan konkrete forhold bevirke, at  

 medlemmet har en fyldestgørende grund til ikke at overtage det anviste  

 arbejde.
I bekendtgørelsens § 4, stk. 1 er opregnet en række tilfælde, hvor det  

 umiddelbart er anerkendt at der foreligger fyldestgørende grund.
I stk. 2 er  

 opregnet tilfælde hvor der konkret kan foreligge fyldestgørende grund.
Denne  

 opregning må imidlertid ikke opfattes som værende udtømmende, men som  

 eksempler på de hyppigst forekommende tilfælde.
 Ved bedømmelsen af, hvorvidt der foreligger en fyldestgørende grund, er  

 det udgangspunktet, at kun forhold, der har en arbejdsmarkedsmæssig betydning  

 tages i betragtning, og at det vil være undtagelsen, at personlige forhold  

 giver ret til vægring.
 Økonomiske forhold vil som følge heraf heller ikke give ret til vægring.  

 Et medlem kan således ikke med fyldestgørende grund undlade at overtage et  

 arbejde med den begrundelse, at det ved senere ledighed vil medføre en lavere  

 dagpengesats eller at eventuelle supplerende dagpenge vil blive udbetalt  

 efter en lavere sats.
Der skal være tale om væsentlige problemer, før fyldestgørende grund kan  

 foreligge.
Det er således ikke tilstrækkeligt, at medlemmet ville foretrække  

 et arbejde med et andet indhold eller at arbejdstider og arbejdsvilkår er  

 upraktiske for medlemmet.
Med hensyn til vægring på grund af aftale om andet arbejde eller  

 påbyndelse af en uddannelse eller afholdelse af planlagt ferie, skal  

 opmærksomheden henledes på, at medlemmer i en sådan situation har pligt til  

 at oplyse formidlingen eller kassen herom af hensyn til fortsatte  

 formidlingsforsøg.
Såfremt medlemmet herefter bliver anvist arbejde til  

 påbegyndelse før de nævnte forhold indtræder kan medlemmet ikke med rette  

 vægre sig, men må henvende sig til arbejdsgiveren, der herefter afgør,  

 hvorvidt medlemmet kan ansættes eller ej.
 I bekendtgørelsens § 4, stk. 2, punkt b nævnes, at transportvanskeligheder  

 kan være fyldestgørende grund til vægring.
Ved vurderingen heraf må der blandt andet lægges vægt på, hvad der inden  

 for det geografiske område må siges at være den normale afstand til arbejde,  

 samt hvad der er normalt inden for det pågældende fagområde.
Vejledende kan  

 siges at medlemmet må acceptere en samlet daglig transporttid på op til 3  

 timer, og medmindre andet taler imod det, må medlemmet endvidere acceptere at  

 bruge egne transportmidler.
 Hvad angår pasningsproblemer dækker dette alle familiemedlemmer af  

 husstanden, der kræver pasning og pleje.
Vægring på grund af sådanne problemer medfører ikke karantæne, såfremt  

 medlemmet har udfoldet rimelige bestræbelser på at få problemerne løst.
Det  

 vil normalt sige, at der skal foreligge tilmelding til kommunale ordninger på  

 området samt at medlemmet har udnyttet eventuelle muligheder for anden  

 løsning.
Da manglende pasnings- og plejemuligheder er et udtryk for manglende  

 rådighed, vil der ikke kunne udbetales dagpenge, før der fremlægges  

 dokumentation for ovennævnte ordning.
I bekendtgørelsens § 4, stk. 4 nævnes beskæftigelsesforhold på henholdsvis  

 1 1/2 og 1/2 år.
Herved forstås for fuldtidsforsikrede en beskæftigelse, der  

 sammenlagt svarer til beskæftigelse i fagets fulde, sædvanlige arbejdstid i  

 henholdsvis 18 måneder og 6 måneder, og for deltidsforsikrede en  

 beskæftigelse, der sammenlagt svarer til beskæftigelse i fagets fulde,  

 sædvanlige arbejdstid i henholdsvis 12 måneder og 4 måneder.
 Ved »samme beskæftigelsesforhold« forstås også  

 beskæftigelsesforhold, der midlertidigt afbrydes på grund af sygdom, vejrlig,  

 ferie, materialemangel eller lignende.
 Løn- og arbejdsvilkår i et nyt arbejdsforhold anses for at svare til  

 medlemmets hidtidige løn- og arbejdsvilkår, når den tilbudte løn,  

 ansættelsesvilkårene i øvrigt og arbejdets art ikke på afgørende måde afviger  

 fra forholdene i medlemmets hidtidige beskæftigelse.
 Det skal understreges, at et medlem, der har en fyldestgørende grund til  

 ikke at overtage et anvist arbejde, kan få standset dagpengeudbetalingen,  

 hvis medlemmet af den anførte grund ikke kan anses for at stå til rådighed  

 for arbejdsmarkedet.
 Arbejdsophør.
Reglerne om arbejdsophør følger ikke på alle punkter principperne i  

 reglerne om vægring.
Kun for så vidt angår de umiddelbare vægringsgrunde samt  

 pasning og pleje er reglerne ens.
Dette betyder blandt andet, at såfremt et  

 bestående arbejdsforhold ændres til at indeholde et opsigelsesvarsel fra  

 medlemmets side og arbejdsgiveren ikke ønsker at udstede en  

 frigørelsesattest, vil medlemmet kunne opsige sit arbejde uden at ifalde  

 karantæne.
Et deltidsforsikret medlem, der står for at miste retten til  

 supplerende dagpenge i henhold til arbejdsløshedslovens § 73 vil ligeledes  

 uden karantænemæssig virkning kunne opsige sit arbejde i umiddelbar  

 tilknytning til dagpengerettens bortfald.
Hvad der anerkendes som  

 fyldestgørende grund ved vægring godtages imidlertid ikke altid, når der er  

 tale om arbejdsophør.
For eksempel vil et medlem som overtager et arbejde,  

 hvor der ville være fyldestgørende grund til at vægre sig, ikke senere kunne  

 sige arbejdet op med den tilsvarende begrundelse uden at ifalde karantæne for  

 selvforskyldt ledighed.
 Har et medlem således accepteret at bruge en længere transporttid end den  

 ovenfor under vægring nævnte, eller har medlemmet accepteret et arbejde på  

 nedsat tid uden muligheder for at få en frigørelsesattest fra arbejdsgiveren,  

 vil det ikke kunne anses for fyldestgørende grund senere at opsige dette  

 arbejde med den nævnte begrundelse.
 Om arbejdsophør skal i øvrigt særligt fremhæves:
 Et medlem, hvis ægtefælle/samlever overtager arbejde, påbegynder  

 selvstændig virksomhed eller påbegynder en længerevarende uddannelse uden for  

 det hidtidige hjemsted, har ret til, uden karantænemæssig virkning, at opsige  

 sit arbejde, når dette er begrundet i denne flytning.
 Det skal i denne forbindelse nævnes, at også hjemmeboende umyndige børn,  

 der er medlemmer af en arbejdsløshedskasse, uden karantænemæssig virkning vil  

 kunne opsige deres arbejde for at flytte med familien.
 Det skal endelig bemærkes, at der ikke stilles krav om, at det pågældende  

 medlem inden en vis frist forinden flytningen skal tilmelde sig  

 arbejdsformidlingen på tilflytningsstedet, men at dette følger de almindelige  

 regler for tilmelding som ledig, det vil sige tilmelding første ledige dag.
 Spørgsmålet om, hvorvidt flytningen må anses for at være uden for det  

 hidtidige hjemsted,afgøres efter de samme regler som gælder for anvisning af  

 arbejde, jfr. § 4, stk. 2, punkt b.
Opsigelse af arbejde på grund af sygdom er i princippet fyldestgørende  

 begrundet, idet det dog er en betingelse, at det lægeligt er dokumenteret, at  

 medlemmet på grund af sygdom ikke længere magter det omhandlede arbejde.
Den  

 lægelige dokumentation må i sådanne tilfælde indeholde en nærmere  

 specifikation af sygdommens art og dens indflydelse på det omhandlede arbejde  

 og medlemmets arbejdsevne i øvrigt.
 I mange tilfælde vil en sådan opsigelse imidlertid rejse spørgsmål om,  

 hvorvidt medlemmet under hensyn til sygdommens art og omfang kan anses for at  

 stå til rådighed for arbejdsmarkedet.
 Et medlem, der af arbejdsgiveren er opsagt fra sin stilling og som i  

 opsigelsesperioden uden fyldestgørende grund selv opsiger stillingen  

 (kontraopsigelse) eller accepterer et kortere opsigelsesvarsel pålægges  

 karantæne efter bekendtgørelsens regler, men kan herefter i almindelighed  

 oppebære dagpenge.
Ved opsigelse af arbejdet for at overtage andet arbejde pålægges der ikke  

 karantæne, såfremt der er indgået aftale om ansættelse hos den nye  

 arbejdsgiver og, såfremt det nye arbejde må forventes at blive af varig  

 karakter.
Det er således ikke fyldestgørende grund at opsige et fast arbejde  

 for at overtage et arbejde af løsere eller midlertidig karakter.
Ved bedømmelsen af, hvorvidt det nye arbejde kan forventes at blive af  

 varig karakter må forudsætningerne til tiltrædelsestidspunktet  

 (ansættelsestidspunktet) lægges til grund, således at arbejdsophør inden for  

 kort tid ikke medfører karantæne, såfremt medlemmet ikke havde kunnet forudse  

 dette, men måske var blevet lovet fast arbejde og bliver afskediget af  

 arbejdsgiveren af grunde, som ikke kan tilregnes medlemmet.
Har der været  

 tale om overtagelse af fast arbejde og medlemmet kort efter bringer dette til  

 ophør af en ikke fyldestgørende grund, idømmes der således kun karantæne for  

 dette arbejdsophør, idet det første arbejdsophør udfra de dengang  

 foreliggende forudsætninger var fyldestgørende begrundet.
 Når et medlem opsiger sit arbejde for at overtage andet arbejde, for at  

 påbegynde en uddannelse eller for at overgå til efterløn, har medlemmet  

 herved tilkendegivet ikke at ville stå til rådighed for anden anvist  

 beskæftigelse, og der vil derfor ikke i en eventuel mellemperiode kunne  

 udbetales dagpenge.
 Arbejdsophør for medlemmer med bopæl i udlandet samt på Færøerne og i  

 Grønland medfører ikke karantæne.
I bekendtgørelsen § 6, stk. 1, punkt d er det nævnt, at andre forhold,  

 herunder almindelige arbejdsretlige principper, kan medføre, at et  

 arbejdsophør anses for fyldestgørende begrundet.
Denne bestemmelse er i  

 første række tænkt som en opsamlingsbestemmelse for de tilfælde, der ganske  

 enkelt ikke lader sig opregne.
Der er her tænkt på tilfælde som for eksempel  

 arbejdsgiverens misligholdelse af ansættelsesaftalen over for medlemmet  

 (f.eks. manglende løn) og tilfælde, hvor en fortsættelse af arbejdsforholdet  

 vil udsætte medlemmets »liv, ære og velfærd« for skade.
Om  

 løsningen af sådanne problemer må der henvises til den almindelige  

 ansættelsesret, og det vil blandt andet sige, at problemerne skal være  

 forsøgt løst gennem forhandling med arbejdsgiveren, eventuelt gennem den  

 faglige organisation.
 Det skal endelig om arbejdsophør bemærkes, at de ovenfor nævnte regler om,  

 hvorvidt et medlem selv har været årsag til ledigheden, også i princippet  

 finder anvendelse over for selvstændige erhvervsdrivende, således at ophør  

 med selvstændig virksomhed i visse tilfælde vil kunne medføre idømmelse af  

 karantæne.
 Sanktioner.
 Et medlem som uberrettiget vægrer sig ved at overtage et arbejde, mister  

 retten til dagpenge i 2 uger.
Et medlem, som uden fyldestgørende grund forlader et arbejde eller som  

 afskediges med en grund , der kan tilregnes medlemmet, mister retten til  

 dagpenge i 5 uger.
Forskellen skyldes, at det anses for mere acceptabelt, at  

 medlemmet afviser at komme på en ny arbejdsplads, hvor vilkårene er ukendte  

 og måske anderledes end i tidligere arbejdsforhold, end at medlemmet uden god  

 grund forlader et eksisterende arbejdsforhold.
På denne baggrund sidestilles medlemmets opsigelse af arbejdet inden for  

 den første uge med vægring, såfremt arbejdsophøret er begrundet i problemer  

 med dette arbejde eller med varetagelsen heraf.
Såfremt medlemmet f.eks.  

 afskediges på grund af utilbørlig adfærd inden for den første uge, vil dette  

 medføre karantæne i 5 uger.
 Det skader således ikke et medlem, der får anvist et arbejde, at han  

 forsøger at arbejde fremfor straks at afvise det.
Ved anvisning af arbejde fortabes retten til dagpenge fra det tidspunkt,  

 hvor medlemmet afviser at overtage arbejdet ved direkte at sige nej til  

 arbejdet eller handle på en måde, der medfører, at arbejdsforholdet ikke  

 kommer i stand.
Hvis medlemmet siger ja til arbejdet, men undlader at møde  

 op, fortabes retten til dagpenge fra den dag, arbejdet skulle være overtaget.
 Ved arbejdsophør fortabes retten til dagpenge fra det tidspunkt, hvor  

 medlemmet ophører med arbejdet.
Er medlemmet i arbejde i karantæneperioden, bortfalder sanktionen  

 tilsvarende.
Hvis et medlem, der har mistet dagpengeretten i 2 uger, således  

 kommer i arbejde efter en uges forløb og arbejder i den anden uge, er  

 sanktionen udløbet og har i denne situation kun medført tab af dagpenge i een  

 uge.
 I gentagelsestilfælde mister medlemmet retten til dagpenge.  

 Gentagelsestilfælde foreligger, når medlemmet vægrer sig/forlader et arbejde  

 inden for et år efter en tidligere vægring eller uberettiget arbejdsophør.
 Dagpengeretten generhverves ved, at et fuldtidsforsikret medlem får 5  

 ugers sammenhængende arbejde til fuld sædvanlig arbejdstid, mens kravet for  

 deltidsforsikrede kan opfyldes ved 5 ugers beskæftigelse med et timetal, der  

 svarer til medlemmets gennemsnitlige arbejdstid efter den senest afgivne  

 ledighedserklæring.
 En beskæftigelsesperiode anses ikke for afbrudt af søgnehelligdage,  

 feriedage, sygedage eller vejrligsdage, men perioden, inden for hvilken  

 arbejdskravet skal være opfyldt, forlænges med et tilsvarende antal dage.
