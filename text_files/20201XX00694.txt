Skriftlig fremsættelse (10. februar 2021) Finansministeren (Nicolai Wammen):
 Herved tillader jeg mig for Folketinget at fremsætte:
Forslag til lov om MitID og NemLog-in (Lovforslag nr.
L 159) Den offentlige it-infrastruktur spiller en stadig større rolle i dagligdagen for danskerne.
Lovforslaget fremtidssikrer anvendelsen af de fællesoffentlige løsninger MitID, der erstatter det eksisterende NemID, og en ny version af NemLog-in, der bruges til at logge på de fleste løsninger i den offentlige sektor.
Med lovforslaget pålægges Digitaliseringsstyrelsen myndighedsopgaven med tilrådighedsstillelse af MitID og NemLog-in, og der sikres et samlet statsligt ejerskab til disse kritiske infrastrukturløsninger.
Lovforslaget har samtidig til formål at sikre borgernes retsstilling i forhold til deres anvendelse af løsningerne.
MitID-løsningen er indkøbt og udviklet i samarbejde med Finans Danmark, og det sikres derigennem, at MitID ligesom NemID kan bruges i både det offentlige og bankerne.
Et væsentlig element i lovforslaget er, at offentlige myndigheder og offentligretlige organer forpligtes til at anvende MitID-løsningen og centrale dele af NemLog-in, når de anvender en digital selvbetjeningsløsning til varetagelse af deres myndighedsopgaver, som kræver sikker autentifikation.
Lovforslaget indeholder også et juridisk grundlag for offentlige myndigheders og offentligretlige organers generelle anvendelse af MitID og NemLog-in, med henblik på at give en samlet og ensartet brugerrejse på tværs af den digitale offentlige sektor.
Virksomheder kan indgå aftale med Digitaliseringsstyrelsen om at anvende MitID og NemLog-in, hvorved de får mulighed for at anvende MitID som autentifikation af brugere på samme måde, som NemID anvendes i dag.
Jeg vil understrege, at lovforslaget også styrker privatpersoners og virksomheders retsstilling gennem et klart retligt grundlag for forvaltningen af disse centrale løsninger i den fællesoffentlige digitale infrastruktur.
Herved sikres, at de regler som gælder om forvaltningen af NemID videreføres til de nye løsninger.
 Desuden vil lovforslaget muliggøre udstedelse af nærmere regler om tilslutning til MitID-løsningen samt NemLog-in og de enkelte serviceområder, opkrævning af gebyrer og tilsyn.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
