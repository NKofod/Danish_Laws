Offererstatningslovens § 10  manglende medvirken til sagens opklaring, nævnets j.nr. 14-520-03457 En gruppe personer konfronterede på åben gade ansøger med, at ansøger skulle have stjålet nogle nummerplader.
Under konfrontationen blev ansøger skudt i maven/brystet.
Ansøger afgav efterfølgende forklaring om personerne i gruppen, herunder angav han ved navns nævnelse den person, der havde skudt ham.
Ansøger ændrede efterfølgende forklaring.
På trods af megen efterforskning skønnede politiet ikke, at 5 sigtede i sagen, herunder den navngivne skadevolder, ville blive dømt, og politiet opgav derfor sigtelsen mod de pågældende.
Herefter søgte ansøger nævnet om erstatning.
Nævnet afslog i medfør af offererstatningslovens § 10, stk. 1, ansøgningen, idet nævnet ikke fandt, at ansøger i tilstrækkeligt omfang efter evne havde medvirket til politiets opklaring af sagen.
Nævnet lagde ved sin afgørelse vægt på, at ansøger havde afgivet skiftende forklaringer i forhold til hændelsesforløbet ved skudepisoden, herunder om hvem der havde været i besiddelse af geværet, og hvem der havde affyret skud.
Nævnet lagde desuden vægt på, at ansøger ikke udover den helt indledende forklaring havde ønsket at afgive forklaring til politiet før 8 dage efter skudepisoden.
