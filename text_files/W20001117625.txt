Kendelse fra Pressenævnet i sag nr.  

 12/2000 KiMs A/S har klaget til Pressenævnet over, at TV 2  

 har afvist at bringe et genmæle i anledning af to indslag, der blev  

 bragt i TV 2 henholdsvis den 18. og den 21. oktober 1999.
 Det fremgår af indslaget, der blev bragt i TV 2 den  

 18. oktober 1999, at:
"Studie speak: Dyr fodret med gensplejsede madvarer  

 får alvorlige skader, det viser en undersøgelse i det anerkendte  

 medicinske blad The Lancet.
Alligevel vil EU med stor sandsynlighed tillade,  

 at alle madvarer indeholder gensplejsede produkter.
Speak: Allerede nu er der madvarer med gensplejsede  

 ingredienser i de danske butikker.
Vi kan bare ikke se det.
Nu vil EU  

 indføre en såkaldt bagatel-grænse, hvor varer med under 1%  

 gen-manipuleret materiale skal mærkes.
EU har ingen planer om en  

 mærkning for genfrie madvarer.
Men bagatel-grænsen er alt for  

 høj, mener miljøorganisationer.
(Samtidig med denne speak vises billeder af bl.a.  

 klagerens kartoffelchips på en butikshylde.
I venstre hjørne af  

 billedet er angivet: Arkiv).
 Rikke  Lundsgaard, Agronom, Danmarks  

 Naturfredningsforen.: 1% det er ikke en bagatel. 1% det er sjusk, som  

 lægger op til et skråplan, hvor de virksomheder, der arbejder med  

 det her, de efterhånden kan være mindre og mindre forsigtige.
 Speak: Madvareindustrien vil derimod have en langt  

 højere bagatel-grænse, helst 3-5%.
 Ole  Linnet  Juul, Dir. for  

 Fødevarerområdet i Dansk Industri: En meget lav grænse  

 på det her, ser jeg nærmere som udtryk for modstanden mod  

 teknologiens anvendelse frem for realistiske vurderinger af, hvordan man skal  

 adskille varerne.
 Speak: En kontroversiel undersøgelse  

 offentliggjort i det anerkendte medicinske tidsskrift The Lancet viser, at  

 rotter fodret i 10 dage med genmanipulerende kartofler fik alvorlige skader  

 på vigtige organer.
 Arpad  Pusztai, Professor og genforsker  

(tekstet): Vi er mest bekymret over, at nogle, måske en  

 ud af tusind, af vore genmanipulerede fødevarer kan angribe vort  

 immunsystem.
 Speak: Den 1 år gamle undersøgelse  

 resulterede i, at den 68 årige forsker blev fyret, men nu har The  

 Lancet valgt at offentliggøre den.
 R.L.: De sender det signal, at hans forskning er  

 videnskabelig lødig, og at de tager tingene alvorligt, og at de i  

 hvert fald stiller spørgsmålstegn, et lægeligt  

 spørgsmålstegn ved, om det her er sundt eller ej.
O.L.J: Jeg vil ikke nærmere komme ind  

 på de forskningsmæssige ting, men det er angrebet meget på  

 de videnskabelige principper, der er anvendt i den undersøgelse.  

 Så jeg vil kommentere, hvorvidt det er farligt eller ej Speak: Den danske regering støtter  

 indførelsen af en bagatel-grænse, og det vil sandsynligvis ske  

 på torsdag." Det fremgår af indslaget bragt på TV 2 den 21.  

 oktober 1999, at:
"Speak: EU ventes i dag at indføre en  

 såkaldt bagatel-grænse for genmanipulerede fødevarer.  

 Bestemmelsen betyder, at fabrikanter kun skal mærke deres produkter som  

 gensplejset, hvis over 1% af indholdet er genmanipuleret.
Derfor vil chips  

 som dem her ikke blive mærket, selvom de indeholder små  

 mængder gensplejset majs.
Forslaget får i dag dansk støtte  

 i EU's levnedsmiddelkomité, og det sker trods protester fra  

 miljøorganisationer.
(Samtidig vises billeder af bl.a. klagerens  

 kartoffelchips på en butikshylde)." Klageren har formuleret følgende  

 genmælekrav:
 "Vi beklager at have vist Deres KiMs-chips i fjernsynet  

 samtidig med, at vi har speaket følgende: "Derfor vil chips som dem  

 her ikke blive mærket, selvom de indeholder små mængder af  

 gensplejset majs".
Vi var ikke opmærksom på, at de viste  

 produkter overhovedet ikke indeholder majs, og vi erkender, at det kan have  

 virket vildledende på seerne." Klageren har anført, at man ikke anvender  

 genmodificerede kartofler i produktionen af kartoffelchips, samt at man ikke  

 har planer om at gøre dette i fremtiden.
Der er derfor helt  

 uacceptabelt, at TV 2 i sine indslag giver seerne indtryk af, at  

 kartoffelchips fra klagerens firma kan indeholde genmodificerede kartofler,  

 selvom de ikke er mærkede med dette.
Indslagene er endvidere med til at  

 skabe tvivl om indholdet i klagerens kartoffelchips, og man kræver  

 på denne baggrund, at TV 2 skal bringe klagerens genmæle.
 Klageren har endvidere anført, at klagerens  

 kartoffelchips laves af danske eller af tyske kartofler, og at det i begge  

 disse lande er forbudt at dyrke genmodificerede kartofler, samt at klageren  

 som et ufravigeligt princip har valgt ikke at anvende genmodificerede  

 kartofler.
 Klageren har herudover anført, at når  

 indklagede henviser til produktet KiMs Zapatas Mexican Tortilla Chips,  

 så er der tale om et majsbaseret produkt, som intet har med klagerens  

 kartoffelchips at gøre, idet kartoffelchips ikke indeholder majs.  

 Indklagede ved således ikke tilstrækkeligt om de produkter, som  

 man omtaler i indslagene.
 Endelig har klageren anført, at hvis indklagede vil  

 skrive et brev til klageren med samme indhold som genmælet, så  

 vil klageren afslutte sagen.
Indklagede har anført, at klagen er indgivet for  

 sent, idet det følger af medieansvarslovens § 36, stk. 3, at anmodning  

 om genmæle skal fremsættes senest 4 uger efter  

 offentliggørelsen af de oplysninger, der ønskes  

 imødegået, og at denne frist ikke er overholdt i sagen.
At Dansk  

 Dagligvareleverandør Forening rettede henvendelse til TV 2 om sagen  

 den 11. november 1999 ændrer ikke herpå, idet det ikke fremgik,  

 at Dansk Dagligvareleverandør Forening var bemyndiget til at  

 repræsentere klageren.
 Indklagede har endvidere anført, at indslagene ikke  

 indeholder urigtige oplysninger af faktisk karakter, som er egnet til at  

 påføre nogen økonomisk eller anden skade af betydning, og  

 indklagede afviser på dette grundlag at bringe klagerens  

 genmæle.
Indklagede har vedrørende indslaget den 18. oktober  

 1999 anført, at dette indslag satte fokus på, at EU  

 påtænker at indføre en bagatelgrænse for,  

 hvornår fødevarer skal mærkes med oplysninger om, at de  

 indeholder genmodificerede ingredienser.
Til illustration af  

 problemstillingen om, at der med indførelsen af en bagatelgrænse  

 kan være produkter, der indeholder genmodificeret materiale til salg i  

 butikkerne, uden at dette fremgår, indeholdt indslaget en  

 billedoptagelse af en hylde med chips i et supermarked.
Det var på  

 optagelsen angivet, at der var tale om dækbilleder i form af  

 arkivoptagelser.
Det må på denne baggrund afvises, at det i  

 indslaget fremstod, som om klagerens produkter indeholder genmodificerede  

 ingredienser.
Indklagede har vedrørende indslaget den 21. oktober  

 1999 anført, at her blev klagerens produkter ligeledes vist for at  

 billeddække den situation, at der på grund af indførelsen  

 af bagatelgrænsen kan forekomme fødevarer på hylderne i de  

 danske butikker, som indeholder genmanipulerede ingredienser.
Indklagede  

 mener imidlertid ikke, at det fremstod, som om klagerens produkter indeholdt  

 genmodificerede ingredienser, blot fordi de figurerede på  

 optagelserne.
Indklagede har tillige anført, at man rent faktisk  

 er i besiddelse af dokumentation for, at et af klagerens produkter, nemlig  

 KiMs Zapatas Mexican Tortilla Chips indeholder genmodificeret majs.
Man er i  

 øvrigt godt klar over, at kartoffelchips ikke indeholder majs, men  

 indslagene omtalte indholdet af genmodificerede ingredienser generelt  

 set.
 Indklagede har endvidere anført, at det forhold, at  

 der i indslaget vises billeder fra produktionen af klagerens chips, heller  

 ikke medfører, at det fremstår, som om klagerens kartoffelchips  

 indeholder genmodificerede ingredienser.
 Endelig har indklagede anført, at klagerens  

 genmæle ikke kun indeholder de nødvendige oplysninger af faktisk  

 karakter.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Ulrik  

 Holmstrup og Kirsten Dyregaard.
 Pressenævnet udtaler:
 Pressenævnet finder, at klagen er indgivet  

 rettidigt.
I indslagene bringes nogle baggrundsbilleder, der viser  

 klagerens kartoffelchips stående på en hylde i en butik, samtidig  

 med at der orienteres om mærkning af fødevarer, som indeholder  

 genmanipulerede ingredienser.
I det ene indslag siges det, at en  

 bagatel-grænse vil medføre, at klagerens kartoffelchips ikke vil  

 blive mærket, selvom de indeholder små mængder gensplejset  

 majs.
Da klagerens kartoffelchips ikke indeholder genmanipuleret majs, finder  

 Pressenævnet, at indslagene indeholder faktisk forkerte oplysninger om  

 indholdet af klagerens kartoffelchips, og klageren har derfor krav på  

 at få bragt et genmæle, der korrigerer disse faktisk forkerte  

 oplysninger.
 Da klagerens genmæle ikke er begrænset til at  

 indeholde de nødvendige faktiske oplysninger, har klageren ikke krav  

 på af få bragt dette, men må formulere et nyt.
