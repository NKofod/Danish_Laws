Fremsat den 15. marts 2016 af Benny Engelbrecht (S), Magnus Heunicke (S) og Nicolai Wammen (S) Forslag til folketingsbeslutning om at tilbageføre omprioriteringsbidraget til kommunerne Folketinget pålægger regeringen at indkalde til brede forhandlinger om at lave en aftale, hvori det sikres, at de midler, der tilvejebringes via omprioriteringsbidraget, skal føres tilbage til kommunerne for derigennem at sikre kernevelfærden i hele landet.
Bemærkninger til forslaget Socialdemokratiet har konstateret, at regeringen og dens støttepartier stemte for regeringens lovforslag om udgiftslofterne, og noterede i den sammenhæng, at Dansk Folkeparti stemte imod oppositionens ændringsforslag til udgiftslofterne, som annullerede omprioriteringsbidraget (folketingsåret 2015-16, lovforslag nr.
L 2 og L 3). Dermed sikrede Dansk Folkeparti et folketingsflertal for minusvækst i de kommunale budgetter på 7 mia. kr. frem mod 2019.
 De vedtagne udgiftslofter har medført, at hver enkelt kommune allerede nu er ved at planlægge besparelser på kernevelfærden for at kunne leve op til den økonomi, som udgiftslofterne pålægger dem.
 Med dette beslutningsforslag ønsker Socialdemokratiet at sikre, at kommunerne garanteres, at økonomiske midler, der svarer til omprioriteringsbidraget fra kommunerne på udgiftslofterne for 2017, 2018 og 2019, tilbageføres til kommunerne i forbindelse med de kommende års finanslove og kommuneaftaler.
 Beslutningsforslaget skal således sikre, at hver kommune ikke tvinges til allerede nu at påbegynde nedskæringer i den borgernære velfærd, som ellers vil være påkrævet for at leve op til den faldende serviceramme, der er en konsekvens af omprioriteringsbidraget.
Samtidig skal beslutningsforslaget sikre, at der skabes en solid bund for de kommunale budgetlægninger i form af sikkerhed for kompenserende bevillinger enten på finanslove eller ved kommuneaftaler, således at kommunerne reelt ikke påføres den minusvækst, som udgiftslofterne for 2017, 2018 og 2019 ellers lægger op til.
Det vil give kommunerne arbejdsro i en tid, hvor flygtningekrisen i forvejen skaber stor usikkerhed om de kommunale budgetter.
 Med dette beslutningsforslag får Dansk Folkeparti endnu en gang muligheden for at sikre kommunerne mod minusvækst, og det er Socialdemokratiets forhåbning, at Dansk Folkeparti vil gribe den mulighed, så vores skoler, ældrepleje og daginstitutioner ikke skal rammes af nedskæringer.
Skriftlig fremsættelse Benny Engelbrecht (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at tilbageføre omprioriteringsbidraget til kommunerne.
(Beslutningsforslag nr.
B 89) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
