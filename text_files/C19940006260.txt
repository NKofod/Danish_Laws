(Til samtlige kommuner og amtskommuner  

 m. fl.) Efter udsendelsen af Socialministeriets vejledning af 15. december 1992 om  

 bistandslovens bestemmelser om særlig støtte til børn og unge er der blevet  

 rejst spørgsmål om fortsat brug af fritidsfartøjer under 20 tons til sejlads  

 med unge efter bistandslovens bestemmelser.
 På denne baggrund har Socialministeriet efter forhandling med  

 Søfartsstyrelsen udarbejdet vedlagte supplement til hovedafsnit VI i  

 Socialministeriets vejledning af 15. december 1992 om bistandslovens  

 bestemmelser om særlige støtte til børn og unge.
Yvonne Herløv Andersen /Anders Lynge Madsen -------------------------------------------------------------------- Supplement til hovedafsnit VI i Socialministeriets vejledning af 15.  

 december 1992 om bistandslovens bestemmelser om særlig støtte til børn og  

 unge VEJLEDNING OM SKIBSPROJEKTER PÅ FRITIDSFARTØJER FOR INDTIL 3 UNGE Anbringelse uden for hjemmet efter bistandslovens § 33, stk. 2, nr. 10,  

 kan ske i socialpædagogiske skibsprojekter på fritidsfartøjer for indtil 3  

 unge, når de med Søfartsstyrelsen aftalte regler følges.
 Skibsprojekter på fritidsfartøjer for indtil 3 unge skal have fast  

 landbase, dvs. at projektet skal være en del af et godkendt opholdssted, jf.  

 § 66 eller en døgninstitution, jf. § 96.
 Skibsprojekterne skal godkendes af Søfartsstyrelsen efter følgende  

 retningslinier:
Skibe på under 20 tons skal opfylde reglerne for udlejningsfartøjer til  

 det antal personer, der skal være om bord.
Skibe på 20 tons og derover skal  

 være godkendt i henhold til de derom gældende bestemmelser.
 Skibet skal have fartstilladelse, som skal opbevares om bord.
 Sejlads tillades ikke uden for linierne Skagen-Færder og Kalmar- Darlowo.  

 Dette gælder også for skibe på 20 tons og derover.
På skibe under 20 tons skal besætningen bestå af en fører, som er i  

 besiddelse af bevis som yachtskipper af 3. grad, og en person, som er fyldt  

 18 år, og mindst har 1 års sejlerfaring.
Skibe på 20 tons og derover skal  

 være bemandet i overensstemmelse med lov om skibes besætning.
Ansøgning om godkendelse af projektet rettes af ejer eller reder til  

 Søfartsstyrelsens nærmeste regionskontor.
Det påhviler den kommune eller  

 amtskommune, der efter bistandslovens bestemmelser har det generelle tilsyn  

 med landbasen, herunder skibsprojektet, at påse, at skibsprojektet er  

 godkendt af Søfartsstyrelsen.
 Anbringelse i et skibsprojekt for indtil 3 unge iværksættes af kommunen.  

 Der gælder ingen alderskrav for ophold i disse skibsprojekter, men den  

 anbringende kommune må sikre sig, at det er forsvarligt at anbringe den unge  

 i den særlige form for et opholdssted, som et skibsprojekt er.
Den anbringende kommune må sikre sig, at den unge inden anbringelsen  

 gennemgår en lægeundersøgelse med henblik på at afklare, om den unge fysisk  

 og psykisk er i stand til at opholde sig om bord på et skib.
Kommunen skal  

 ligeledes sikre sig, at den unge inden anbringelsen gennemgår et af  

 Søfartsstyrelsen godkendt søsikkerhedskursus.
 Det løbende tilsyn med en ung om bord på skibsprojekter på fritidsfartøjer  

 med indtil 3 unge føres af den anbringende kommune, jf. § 66 d.
 Det bemærkes, at igangværende skibsprojekter på fritidsfartøjer for indtil  

 3 unge skal være godkendt af Søfartsstyrelsen efter de oven for anførte  

 retningslinier senest den 1. juli 1994. Dette indebærer, at sejlads uden for  

 fartsområdet Skagen-Færder og Kalmar-Darlowo vil ophøre senest den 1. juli  

 1994.
 Som bilag følger en oversigt, der viser hvilke bestemmelser, der er  

 gældende for de forskellige typer af skibsprojekter, i hvilke en ung kan  

 anbringes efter bistandslovens § 33, stk. 2, nr. 10.
