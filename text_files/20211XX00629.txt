Skriftlig fremsættelse (29. marts 2022) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om restriktioner på transaktioner med kontanter og værdipapirer i danske kroner til Rusland og Belarus (Lovforslag nr.
L 150) Formålet med lovforslaget er at indføre restriktioner på transaktioner med kontanter og værdipapirer i danske kroner til Rusland og Belarus.
EU har som følge af Ruslands invasion af Ukraine og Belarus involvering heri gennemført en række restriktive foranstaltninger over for Rusland og Belarus.
Der er bl.a. indført restriktioner på salg m.v. af euro-pengesedler og værdipapirer i euro.
Danmark fører en fastkurspolitik over for euroen.
Den danske krone kan derfor fungere som en slags erstatningsvaluta for euroen.
For at sikre, at den danske krone ikke udnyttes til at omgå sanktionerne på euro indføres der med lovforslaget restriktioner på transaktioner med pengesedler og mønter samt omsættelige værdipapirer i danske kroner til Rusland eller Belarus.
Det skal skabe parallelitet mellem sanktionerne på europæisk niveau og de danske regler og samtidig sikre effektiviteten af de europæiske sanktioner.
 Lovforslaget indfører forbud mod at sælge, levere, overføre eller eksportere pengesedler og mønter i danske kroner og forbud mod at sælge omsættelige værdipapirer i danske kroner, der er udstedt efter den 12. april 2022, til russiske og belarusiske statsborger eller fysiske personer, der er bosiddende i Rusland eller Belarus eller juridiske personer, enheder eller organer, der er etableret i Rusland eller Belarus.
 Forbuddene svarer til de foranstaltninger, der er indført på EU-niveau i relation til euro.
 Overtrædelse af forbuddene sanktioneres med bøde eller fængsel indtil 4 måneder eller under særligt skærpende omstændigheder med fængsel indtil 4 år.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
