 Konfliktvarsel.
 Konfliktret ved uenighed om gennemførelse af pensionsordning  

 Forligsmandens mæglingsforslag af 16/3-91 indeholdt bestemmelse om etablering  

 af en pensionsordning pr. 1/1-93. Den nærmere udformning heraf overlades til  

 parternes aftale. 26/10 1992 aftalte sagens parter, at pensionsbidragene  

 skulle tilbageholdes af arbejdsgiveren til en deponeringsordning, såfremt  

 enighed om pensionsordningens udformning ikke var opnået inden 1/1-93. Da  

 dette ikke skete, afgav arbejdersiden konfliktvarsel 1/4-93.
Arbejdsgiversiden indbragte spørgsmålet om lovligheden heraf for  

 Arbejdsretten.
Udtalt, at der forelå en interessekonflikt, og at det derfor  

 ikke stred mod fredspligten at søge spørgsmålet løst gennem en konflikt.
Da  

 det ikke af deponeringsaftalen fremgik, at indklagede som led i aftalen havde  

 fraskrevet sig retten til at konflikte, og klagerne heller ikke i øvrigt  

 havde godtgjort, at parterne havde en fælles forudsætning herom, fandtes de  

 varslede konflikter ikke overenskomststridige.
 Sagens spørgsmål er, om Nærings- og Nydelsesmiddelarbejder Forbundet har  

 været berettiget til den 1. april 1993 at afgive konfliktvarsel, fordi der  

 ikke har kunnet opnås enighed mellem forbundet og Dansk Industri om den  

 nærmere udformning af den arbejdsmarkedspensionsordning på en række  

 overenskomstområder, der skulle være trådt i kraft pr. 1. januar 1993.
 PÅSTANDE.
 Klagerne, Dansk Arbejdsgiverforening for Dansk Industri, har nedlagt  

 påstand om, at indklagede, Nærings- og Nydelsesmiddelarbejder Forbundet, skal  

 anerkende at de konflikter, der varsledes ved skrivelser af 1. april 1993, er  

 overenskomststridige.
 Indklagede, Landsorganisationen i Danmark for Nærings- og  

 Nydelsesmiddelarbejder Forbundet, har påstået frifindelse.
 Forligsmandens mæglingsforslag af 16. marts 1991 indeholdt følgende  

 bestemmelser om pension for så vidt angår overenskomstforhold, hvor der ikke  

 var opnået enighed:
 »Med virkning senest fra 1. januar 1993 etableres en pensionsordning  

 for ansatte under overenskomster, hvor kravet om en pensionsordning er rejst.
 Formål.
 Formålet med pensionsordningen er at sikre den ansatte og dennes  

 eventuelle efterladte i tilfælde af den ansattes invaliditet,  

 alderspensionering eller død.
 Ordningens midler investeres med henblik på at opnå det størst mulige  

 afkast under hensyntagen til betryggende sikkerhed og bevarelse af midlernes  

 realværdi.
 Investeringerne skal være bestemt af saglige, forretningsmæssige hensyn.
 Personkreds.
Ansatte med 9 måneders anciennitet på overenskomstområdet er omfattet af  

 pensionsordningen fra det fyldte 20 år.
Anciennitetskravet bortfalder for  

 lønmodtagere, der ved ansættelsen er omfattet af en arbejdsmarkedspension  

 baseret på kollektiv overenskomst.
 Der må ikke stilles helbredskrav ved indtræden i pensionsordningen.
 Pensionsbidrag.
Pensionsbidraget udgør mindst 0,9 pct. af den ansattes ferieberettigede  

 løn plus ferie- og søgnehelligdagsbetaling.
Den ansatte betaler 1/3 af  

 bidraget, arbejdsgiveren 2/3.
 Ydelser.
Når pensionsordningen er fuldt udbygget, skal den omfatte livsvarig  

 alderspension, livsvarig invalidepension og en midlertidig pensionsydelse til  

 efterladte børn.
Der skal være mulighed for at vælge supplerende ydelser og  

 for at kapitalisere små pensionsbeløb.
 Pensionsordningens udformning.
 Den nærmere udformning af pensionsordningen, herunder organisationsform,  

 ledelsesforhold, vedtægter, pensionsregulativ, ydelsesstruktur m.v. sker ved  

 et udvalgsarbejde mellem de enkelte overenskomstparter med henblik på at  

 etablere en pensionsordning, der harmonerer med og kan administreres sammen  

 med ordninger vedtaget på beslægtede overenskomstområder.
Udvalgene består af 2 repræsentanter for hver overenskomstpart.
Udvalgene  

 kan, hvis parterne ønsker det, tiltrædes af repræsentanter for  

 hovedorganisationerne.
Udvalgene skal afslutte arbejdet senest 1. december 1991.« Med henblik på at gennemføre mæglingsforslagets bestemmelser blev der  

 nedsat et teknisk udvalg, som imidlertid måtte konstatere, at der ikke kunne  

 opnås enighed om etableringen af en pensionsmodel.
Dansk Industri anbefalede,  

 at de berørte lønmodtagere blev tilsluttet Industriens  

 Pensionsforsikringsselskab A/S, og NNF anbefalede, at lønmodtagerne blev  

 tilsluttet den pensionskasse, der er stiftet i samarbejde med Den danske  

 bagerstands Fællesorganisation samt enkeltstående industrivirksomheder, der  

 ikke er medlem af Dansk Industri, men som er overenskomstdækket i forhold til  

 forbundet.
Efter de to parters opfattelse opfylder begge  

 pensionsordningsmodeller mæglingsforslagets krav.
Da der heller ikke under  

 senere drøftelser mellem parterne har kunnet opnås enighed, indgik parterne  

 ved et protokollat af 26. oktober 1992 følgende aftale om en  

 deponeringsordning:
»Såfremt der pr. 1. januar 1993 ikke er opnået enighed om etablering  

 af en pensionsordning i henhold til de bestemmelser, der en anført i  

 Mæglingsforslaget af 16. marts 1991, er det dags dato mellem nedenstående  

 parter aftalt, at arbejdsgiverne inden for overenskomstområderne til en  

 deponeringsordning tilbageholder og indbetaler såvel den ansattes som  

 arbejdsgiverens pensionsbidrag, p.t. henholdsvis 0,3 og 0,6 pct. af den  

 ansattes ferieberettigede løn plus ferie- og søgnehelligdagsbetaling.« Da der heller ikke på et fællesmøde den 2. december 1992 kunne opnås  

 enighed om valg af pensionsinstitut, aftalte parterne den 15. december 1992  

 som en midlertidig løsning, at beregningen af pensionsbidrag kunne udskydes  

 indtil den 1. april 1993, og at det beregnede pensionsbidrag skulle deponeres  

 som aftalt den 26. oktober 1992, hvis der stadig ikke var opnået enighed pr.  

 1. april 1993. Forinden havde Dansk Industri den 8. december 1992 blandt  

 andet skrevet således til Nærings- og Nydelsesmiddelarbejder Forbundet:
 »Med underskrivelse af protokollatet af 26. oktober d.å. blev der  

 indgået en aftale,der under forudsætning af manglende enighed vil gøre det  

 muligt pr. 1. januar 1993 at tilbageholde pensionsbidrag fra såvel  

 arbejdsgivere som arbejdstagere.
 Fra arbejdsgiverside har vi lagt betydeligt vægt på denne aftale, der på  

 den ene side bortfjerner de aftaletekniske vanskeligheder, der ellers ville  

 være forbundet med at opfylde de forpligtelser, der med mæglingsforslaget af  

 16. marts 1991 må anses for at være pålagt arbejdsgiversiden.
 På den anden side er aftalen vigtig, netop fordi parterne har aftalt sig  

 til rette, og dermed tillige har afskåret sig fra at gøre spørgsmålet om  

 pensionsmidlernes placering til genstand for en interessekonflikt, der ikke  

 synes at tjene nogen af parterne med et fornuftigt formål.
At arbejdsgiversiden i fællesmødeprotokollatet af den 2 d.m. anførte, at  

 man havde til hensigt foreløbig at indbetale de tilbageholdte midler til  

 Industri Pension, skal ses i lyset af grundige overvejelser omkring to mulige  

 løsningsmodeller.« I skrivelsen redegjorde Dansk Industri desuden for, hvorfor man fandt, at  

 der burde etableres en midlertidig pensionsordning i stedet for  

 deponeringsordningen.
Under henvisning til, at ikke var lykkedes at opnå enighed, afgav Nærings-  

 og Nydelsesmiddelarbejder Forbundet den 1. april 1993 konfliktvarsel inden  

 for flere overenskomstområder.
Dansk Arbejdsgiverforening protesterede den 1.  

 april 1993, og den 13. april 1993 afholdtes fællesmøde.
I referatet fra mødet  

 hedder det bl.a.:
»Fra arbejdsgiverside fastholdt man, at de varslede konflikter ikke  

 var lovlige.
Man anførte således, at der i protokollat af 15. december 1992  

 netop var taget stilling til, hvorledes parterne skulle forholde sig, såfremt  

 der ikke pr. 1. april 1993 var opnået enighed om valg af pensionsinstitut.
I  

 så fald skulle der deponeres i henhold til protokollat af 26. oktober 1992  

 mellem Dansk Industri og NNF.
 Fra arbejdstagerside var man af den opfattelse, at de varslede konflikter  

 var lovlige.
 Parterne var enige om, at konflikt i givet fald tidligst kan etableres på  

 tredjedagen, efter at der foreligger dom fra Arbejdsretten om de varslede  

 konflikters lovlighed.
 Fra arbejdsgiverside henledte man opmærksomheden på en af DI fremsendt  

 forespørgsel om NNF's villighed til at bære økonomiske omkostninger i  

 forbindelse med etablering af en deponeringsordning.
Fra arbejdstagerside svarede man, at NNF ikke var villig til at bære  

 sådanne omkostninger.« Forklaringer.
Erik Kjærgaard, der er underdirektør i Dansk Industri har forklaret, at  

 Dansk Industri, der havde anerkendt, at der var en betalingsforpligtelse,  

 indgik deponeringsaftalen af 26. oktober 1992 for at undgå, at der opstod en  

 konflikt på grund af uenigheden.
Som optakt til det kommende møde med  

 Nærings- og Nydelsesmiddelarbejder Forbundet sendte Dansk Industri brevet af  

 8. december 1992 for at fastslå, hvad der efter Dansk Industris opfattelse  

 havde været begge parters hensigt med deponeringsaftalen, og der kom ingen  

 reaktion herpå fra Nærings- og Nydelsesmiddelarbejder Forbundets side.
På  

 møderne i december 1992 blev det nøje drøftet, hvad der skulle ske, hvis  

 enighed ikke blev opnået pr. 1. april 1993, og der blev ikke herunder taget  

 forbehold for konfliktmuligheden.
Ole Lundstrøm fra Nærings- og Nydelsesmiddelarbejder Forbundet har  

 forklaret, at han deltog i alle møderne med Dansk Industri, og at spørgsmålet  

 om konfliktret efter hans erindring slet ikke blev omtalt på nogen af  

 møderne.
Nærings- og Nydelsesmiddelarbejder Forbundet reagerede ikke på Dansk  

 Industri's brev af 8. december 1992, fordi det blot indeholdt gentagelser af  

 de synspunkter, Dansk Industri havde givet udtryk for på fællesmødet den 2.  

 december 1992.
 PARTERNES ARGUMENTER.
Klagerne, har anført, at pensionsordningen var omfattet af  

 mæglingsforslaget, hvorfor der i tilfælde af uenighed om dens nærmere  

 etablering ikke er konfliktret i overenskomstperioden, hvor der er  

 fredspligt.
Dansk Industri har erkendt sin forpligtelse til at betale  

 pensionsbidrag, og der er tale om et organisationspolitisk spørgsmål, som der  

 ikke tidligere er taget stilling til.
I et sådant tilfælde kan fredspligten  

 ikke tilsidesættes.
Hertil kommer, at det ved aftalerne af 26. oktober og 15.  

 december 1992 tillige blev aftalt eller i hvert fald indbygget som en  

 forudsætning, at der ikke kan konfliktes, så længe Dansk Industri er villig  

 til at deponere og til at forhandle om ordningen.
Det har formodningen imod  

 sig, at Danske Industri skulle være gået ind på aftalen, hvis der var  

 konfliktet, og den omstændighed, at Nærings- og Nydelsesmiddelarbejder  

 Forbundet ikke reagerede på brevet af 8. december 1992, viser, at det har  

 stået også forbundet klart, at fredspligten var en fælles forudsætning for  

 aftalen.
De indklagede, har anført, at konflikten ikke er varslet med henblik på en  

 frigørelse eller en ændring af overenskomsten i overenskomstperioden, men på  

 en løsning af en interessetvist om et spørgsmål, som parterne trods mange  

 forsøg ikke har kunne forhandle sig til enighed om.
Der er derfor  

 konfliktret.
Deponeringsaftalen blev indgået for at opnå en kortvarig løsning  

 af et akut problem, og hverken aftalens ordlyd eller det, klagerne i øvrigt  

 har anført, giver grundlag for at statuere, at de indklagede har givet afkald  

 på konfliktretten.
 ARBEJDSRETTENS BEMÆRKNINGER.
 Ved mæglingsforslaget af 16. marts 1991 blev det overladt til parterne ved  

 forhandling at fastlægge den nærmere udformning af pensionsordningen, der  

 skulle være trådt i kraft den 1. januar 1993. Da parterne ikke har kunnet  

 opnå enighed om ordningen, foreligger der en interessetvist, og det strider  

 derfor ikke imod fredspligten nu at søge spørgsmålet løst gennem en konflikt.  

 Da det ikke af deponeringsaftalen fremgår, at Nærings- og  

 Nydelsesmiddelarbejder Forbundet som et led i aftalen har fraskrevet sig  

 retten til at konflikte, og klagerne heller ikke i øvrigt har godtgjort, at  

 parterne havde en fælles forudsætning herom, er de varslede konflikter ikke  

 overenskomststridige.
 Indklagedes frifindelsespåstand tages herefter til følge.
 T h i k e n d e s f o r r e t :
 Indklagede, Landsorganisationen i Danmark for Nærings- og  

 Nydelsesmiddelarbejder Forbundet, frifindes.
 Klagerne, Dansk Arbejdsgiverforening for Dansk Industri, skal betale 2.000  

 kr. i sagsomkostninger til Arbejdsretten.
 (* 1) Henvisninger: Per Jacobsen s.213, s.237, s.300, Knud Illum s.  

 246-47, K.93.132, K. 92.319, K.88.313 (A 1988, s.141).
