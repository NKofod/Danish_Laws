Bekendtgørelse om den supplerende prøve for lærere, der er dimitteret fra Den Frie Lærerskole i Ollerup (Ollerupprøven) I medfør af § 2, stk. 9, og § 18, stk. 2, i lov om åben uddannelse (erhvervsrettet voksenuddannelse) m.v., jf. lovbekendtgørelse nr. 939 af 22. september 2008 fastsættes:
 § 1.  Lærere, der er dimitteret fra Den Frie Lærerskole i Ollerup, kan opnå ret til ansættelse på lige fod med personer, der har gennemført uddannelsen til professionsbachelor som lærer i folkeskolen, ved at aflægge en supplerende prøve.
 § 2. Den studerende skal vælge to af følgende muligheder blandt nr. 1 - 4:
 1) Prøve i linjefaget dansk med specialisering mod begynder- og mellemtrin eller mod mellem- og sluttrin.
 2) Prøve i linjefaget matematik med specialisering mod begynder- og mellemtrin eller mod mellem- og sluttrin.
 3) Prøve i specialiseringsforløb i natur/teknik eller fysik/kemi.
 4) Prøve i et linjefag efter eget valg.
Stk. 2. Bestemmelserne for de enkelte fag og prøver fremgår af bekendtgørelse om uddannelsen til professionsbachelor som lærer i folkeskolen § 3. Prøverne aflægges i henhold til § 2, stk. 4, eller § 5 (som selvstuderende) i lov om åben uddannelse (erhvervsrettet voksenuddannelse) m.v. og skal normalt aflægges inden for en periode på 2 år.
 Stk. 2. Prøverne aflægges på en professionshøjskole, der udbyder uddannelsen til professionsbachelor som lærer i folkeskolen.
 Stk. 3. Hvis et ønsket linjefag ikke udbydes ved den valgte professionshøjskole, kan prøve i dette fag aflægges ved en anden professionshøjskole, der udbyder uddannelsen til professionsbachelor som lærer i folkeskolen.
§ 4. Den studerende indstiller sig til prøve efter aftale med professionshøjskolen i de terminer, der er gældende for lærerstuderende.
Den studerende kan i hver termin indstille sig til et eller flere fag.
 § 5. For at bestå den samlede prøve skal karakteren i hver af de aflagte prøver være mindst 02.
 Stk. 2. Efter at den sidste prøve er bestået, udsteder professionshøjskolen bevis for den supplerende prøve for lærere, der er dimitteret fra Den Frie Lærerskole i Ollerup, med bemærkning om, at den pågældende herefter i henhold til folkeskolelovens § 28, stk. 1, har samme adgang til at søge stilling i folkeskolen som personer, der har gennemgået uddannelsen til professionsbachelor som lærer i folkeskolen.
 Stk. 3. I øvrigt gælder bekendtgørelse om prøver og eksamen i erhvervsrettede uddannelser.
 § 6. Undervisningsministeriet træffer afgørelse om at dispensere fra denne bekendtgørelse, når det er begrundet i usædvanlige forhold.
§ 7. Professionshøjskolens afgørelser i henhold til denne bekendtgørelse kan indbringes for Undervisningsministeriet, når klagen vedrører retlige spørgsmål.
Klagen indgives til professionshøjskolen, der afgiver en udtalelse, som klageren skal have lejlighed til at kommentere inden for en frist af mindst 1 uge.
Professionshøjskolen sender klagen til ministeriet vedlagt udtalelsen og klagerens eventuelle kommentarer hertil.
 Stk. 2. Fristen for at indgive klage efter stk. 1 er 2 uger fra den dag, afgørelsen er meddelt klageren.
 § 8. Bekendtgørelsen træder i kraft den 1. september 2009.
 Stk. 2. Bekendtgørelse nr. 328 af 4. maj 2003 om den supplerende prøve for lærere, der er dimitteret fra Den Frie Lærerskole i Ollerup ophæves.
