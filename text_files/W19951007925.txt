 Nægtet samtykke til vedtægtsændring i en fond, der var oprettet af et  

 forsikringsselskab, da ændringen ville medføre, at forsikringsselskabet fik  

 en bestemmende indflydelse på fonden, og da fonden og dens datterselskaber  

 efter deres vedtægter kunne drive anden virksomhed end forsikringsvirksomhed.
Advokat A har på vegne K Fond den 2. februar 1994 klaget over, at  

 Finanstilsynet i skrivelse af 7. januar 1994 (j.nr. 6611-0050) afviste at  

 godkende et forslag fra fonden til ændring af vedtægterne om bestyrelsens  

 sammensætning.
Klagesagen omfatter endvidere Finanstilsynets henstilling til  

 overvejelse om, at fondens og dens dattervirksomheders vedtægtsbestemte  

 formål ændres.
 Sagens omstændigheder:
Forsikringsselskabet B, gensidigt forsikringsselskab, er moderselskab i B  

 koncernen, som omfatter forsikringsselskaber, en bank, investeringsselskaber  

 m.m.
Ifølge forsikringsselskabets vedtægter er det organiseret som en  

 forening, hvis medlemmer er forsikringstagerne.
Foreningens ledelse består af  

 et Repræsentantskab (delegeretforsamling), et Tilsynsråd (bestyrelse) og en  

 direktion.
Den øverste myndighed er Repræsentantskabet, hvis 155  

 repræsentanter vælges af og blandt foreningens medlemmer.
Repræsentantskabet  

 vælger af sin midte 10 medlemmer til Tilsynsrådet.
Endvidere vælger  

 forsikringsselskabets medarbejdere 5 medlemmer af Tilsynsrådet.
I december 1986 besluttede forsikringsselskabet at oprette en fond, K  

 Fond.
Fondens grundkapital var ved stiftelsen på 16 mio. kr.
Dens formål er  

 ifølge vedtægternes § 2:
»a. at indstifte en eller flere prisbelønninger og uddele gaver i  

 forbindelse med jubilæer eller andre mærkedage i forsikringsselskabet B og i  

 selskaber kontrolleret af dette eller af Fonden.
Priser og uddelinger kan  

 ydes til de under Fondens formål faldende områder samt til videnskabelige,  

 humanitære, sociale og andre almennyttige formål.
 b. at udøve erhvervsvirksomhed inden for skadesforebyggelse samt støtte  

 skadesforebyggende forskning og videreuddannelse af personer beskæftiget i  

 forsikringsvirksomhed.
c. at udøve anden virksomhed, herunder erhvervsvirksomhed, der efter  

 fondsbestyrelsens skøn står i naturlig forbindelse hermed.« Om bestyrelsens sammensætning er det i vedtægternes § 4 bestemt:
»Stk. 1 K Fondens bestyrelse består - bortset fra de medlemmer, der måtte blive valgt i henhold til reglerne om medarbejderrepræsentation - af  

 seks medlemmer.
Af de seks medlemmer skal tre have tilknytning til dansk  

 erhvervsliv, en være advokat og to udpeges af tilsynsrådet for B.
De fire  

 medlemmer, som ikke udpeges af tilsynsrådet for B, udpeges som følger:  

 Advokaten udpeges af Advokatrådet og tre medlemmer udpeges af henholdsvis  

 Foreningen af Jydske Landboforeninger, Dansk Arbejdsgiverforening og  

 Landboforeningerne på Øerne. ...« Fonden og forsikringsselskabet ejer hver 50 % af aktiekapitalen i C A/S.
C  

 A/S ejer 51 % af aktiekapitalen i D A/S. 46 % af aktiekapitalen i D A/S ejes  

 af E A/S.
Sidstnævnte selskab er et datterselskab af forsikringsselskabet,  

 som ejer 67 % af aktiekapitalen i E A/S.
D A/S har ifølge sine vedtægter  

 følgende formål:
»Selskabets formål er at eje kapitalandele i andre virksomheder samt  

 at udøve virksomhed med industri, ejendomsinvestering,  

 ejendomsadministration, handel, serviceydelser, finansiering, teknisk og  

 kommerciel rådgivning og i øvrigt enhver anden virksomhed, der efter  

 bestyrelsens skøn står i forbindelse hermed.« D A/S ejer 100 % flere datterselskaber, heriblandt ejendomsselskaber.
 Efter lov om forsikringsvirksomhed (nu lovbekendtgørelse nr. 963 af 29.  

 november 1994) § 6, stk. 1, må et forsikringsselskab ikke drive anden  

 virksomhed end den forsikringsvirksomhed, der angives i koncessionen,  

 medmindre andet følger af § 6a.
 Det anføres videre i § 6, stk. 2, at:
»Et forsikringsselskab antages at drive anden virksomhed, såfremt  

 selskabet 1) udøver en bestemmende indflydelse over en erhvervsvirksomhed, der  

 driver virksomhed af anden art end forsikringsvirksomhed eller virksomhed  

 efter § 6a, ... » Den 2. juni 1992 sendte advokat A et forslag til ændring af § 4 i  

 vedtægterne for K Fond til Finanstilsynet med anmodning om tilsynets samtykke  

 til ændringen.
Advokat A henviste til, at den nuværende § 4 om bestyrelsens  

 sammensætning var blevet til efter forhandling med tilsynet, idet K Fond  

 ejede 50% af aktierne i »de finansielle B selskaber«.
På daværende  

 tidspunkt kunne forsikringsselskabet B ikke drive de pågældende aktiviteter.  

 Advokaten skrev endvidere: »Efter at forsikringslovgivningen forlængst  

 er ændret, ønsker B nu af rationalitetsgrunde, at sammensætningen af  

 bestyrelsen i Fonden bliver fri, og foreslår derfor, at § 4, ændres ...  

 ».
Ifølge det fremsendte forslag skulle bestyrelsen fremover bestå -  

 bortset fra de medlemmer, der måtte blive valgt i henhold til reglerne om  

 medarbejderrepræsentation - af 6 medlemmer udpeget af Tilsynsrådet for B.  

 Finanstilsynet sendte forslaget til vurdering i Erhvervs- og  

 Selskabsstyrelsen, der i skrivelse af 28. december 1992 udtalte, at forslaget  

 var i strid med den almindelige fondsretlige grundsætning om, at en fond skal  

 ledes af en selvstændig og i forhold til stifterne uafhængig bestyrelse,  

 hvorfor mindst et bestyrelsesmedlem skulle indtage en uvildig og uafhængig  

 stilling i forhold til stifterne.
 Efter yderligere brevveksling sendte advokat A den 29. marts 1993 et nyt  

 forslag til Finanstilsynet og Erhvervs- og Selskabsstyrelsen til vedtægternes  

 § 4 om bestyrelsessammensætning:
»Stk. 1 K Fondens bestyrelse består - bortset fra de medlemmer, der måtte blive valgt i henhold til reglerne om medarbejderrepræsentation  

 eller i henhold til stk. 4 - af 11 medlemmer.
 Stk. 2 Tilsynsrådet for B udpeger 10 bestyrelsesmedlemmer blandt de af  

 Tilsynsrådets medlemmer, der er valgt af Repræsentantskabet for B.
Stk. 3 Et bestyrelsesmedlem, som skal indtage en uvildig og uafhængig  

 stilling forhold til B, udpeges af Repræsentantskabet for B.
Det pågældende  

 bestyrelsesmedlem må ikke være medlem af nogen af de kompetente forsamlinger  

 - eller være ansat - i B eller dets koncernselskaber.
Ej heller må det  

 pågældende bestyrelsesmedlem ved ægteskab eller slægtskab i ret op- eller  

 nedstigende linje have tilknytning til sådanne personer.
 Stk. 4 Såfremt medarbejderne ikke har valgt medlemmer af bestyrelsen efter  

 de derom fastsatte regler i aktieselskabsloven, udpeger Tilsynsrådet for B  

 yderligere 5 bestyrelsesmedlemmer blandt de medlemmer af Tilsynsrådet for B,  

 der er valgt af medarbejderne i B-koncernen.
Stk. 5 Bestyrelsen konstituerer sig med en formand og en næstformand.  

 Valgperioden er to år. ... » I skrivelse af 30. april 1993 svarede Erhvervs- og Selskabsstyrelsen  

 advokat A:
» ... at styrelsen - i relation til spørgsmålet om uvildighed - kan  

 acceptere, i dette tilfælde, at et af bestyrelsesmedlemmerne udpeges af  

 repræsentantskabet for B.
Dette medlem afgiver en tro og love-erklæring,  

 hvoraf må fremgå, at det pågældende ikke er medlem af nogen af de kompetente  

 organer - eller ansat i - B eller dets datterselskaber, således at det  

 pågældende bestyrelsesmedlem kan erklære sig uafhængig i forhold til fondens  

 stifter og øvrige bestyrelsesmedlemmer eller selskaber i koncernen.« I den påklagede afgørelse, der er stilet til advokat A, skrev  

 Finanstilsynet: » ...
 Finanstilsynet skal således foranlediget meddele, at den foreslåede  

 ændring af vedtægternes § 4 ikke umiddelbart kan godkendes.
 Som førhen er problemet at undgå, at B gennem K Fond kan drive en  

 virksomhed, som et forsikringsselskab ikke må drive i henhold til lov om  

 forsikringsvirksomhed § 6 og § 6a.
 Finanstilsynet skal derfor henstille til overvejelse, at K fonds vedtægter  

 - nærmere bestemt § 2, litra b og c - udformes således, at fonden kun kan  

 drive virksomhed, som er lovlig efter bestemmelserne herom i lov om  

 forsikringsvirksomhed (§§ 6 og 6a), og at formålsbestemmelserne i K Fonds  

 dattervirksomheder derefter gennemgås og justeres med henblik på, at  

 bestemmelserne udformes således, at der ikke kan drives virksomhed, som er  

 uforenelig med lov om forsikringsvirksomhed §§ 6 og 6a.
For en god ordens skyld bemærkes, at dette vil medføre, at selskaberne  

 under K Fond vil være at anse som en del af B koncernen, jf. lov om  

 forsikringsvirksomhed § 3, stk. 1.« Afgørelsen indeholder sædvanlig vejledning om klage til  

 Erhvervsankenævnet.
Over for Erhvervsankenævnet har klagerens advokat i klageskrivelsen og i  

 supplerende skrivelser af 27. oktober og 30. december 1994 anført, at  

 klageren ikke er enig i den måde, hvorpå Finanstilsynet fortolker §§ 6 og 6a  

 i lov om forsikringsvirksomhed.
Spørgsmålet er, hvorledes udtrykket  

 »bestemmende indflydelse« i § 6, stk. 2, nr. 1, skal fortolkes,  

 herunder om muligheden for at udnævne flertallet af bestyrelsesmedlemmerne i  

 fonden medfører, at B må anses for at »udøve en bestemmende  

 indflydelse« over fonden.
Herom har klageren henvist til  

 lovbemærkningerne til § 6, stk. 2, nr. 1, (Folketingstidende 1988/89, Tillæg  

 A, spalte 3354 f) hvoraf det ifølge klageren fremgår, at kærneområdet for  

 bestemmelsen er tilfælde, hvor forsikringsselskabet er i besiddelse af  

 kapitalandele eller ved f.eks. stemmeret eller aftale har bestemmende  

 indflydelse på virksomhedens forretningsmæssige dispositioner.
B har ikke  

 kapitalandele i fonden, ligesom selskabet ikke har indflydelse på  

 fondsbestyrelsens beslutninger i kraft af aftale eller vedtægter.
Efter klagerens opfattelse kan det forhold, at flertallet af  

 bestyrelsesmedlemmerne i fonden er de samme som medlemmerne i Tilsynsrådet i  

 B, ikke i sig selv medføre, at B udøver bestemmende indflydelse på fonden  

 efter bestemmelsen i § 6, stk. 2, nr. 1, i lov om forsikringsvirksomhed.
Et  

 bestyrelsesmedlems arbejde i fonden, hvor B ikke har kapitalinteresser, kan  

 ikke antages at være afgørende for, om medlemmerne i B vil genvælge et medlem  

 til at sidde i Tilsynsrådet.
De medlemmer, som udpeger Tilsynsrådet i B, vil  

 derimod bedømme medlemmet på de beslutninger, der træffes i B.
Klageren har med henvisning til tilsynets redegørelse udtalt ikke at være  

 enig i, at den omstændighed, at vedtægterne for fonden ændres som foreslået,  

 medfører, at fonden »de facto ikke kan udøve anden virksomhed end den,  

 der er forenelig med lov om forsikringsvirksomhed § 6 og § 6 a«.  

 Endvidere har klageren udtalt, at en ændring af vedtægten ikke kan bevirke  

 nogen ændring i den retsstilling, der gælder mellem B og C A/S samt dettes  

 selskabs dattervirksomheder, herunder D A/S.
Hvad enten det følger af  

 almindelige regler, at D's virksomhed er omfattet af lov om  

 forsikringsvirksomhed eller ej, må vedtægtsændringerne i fonden afgøres efter  

 de fondsretlige regler uafhængig heraf.
Fonden er et selvstændigt  

 retssubjekt, som skal behandles efter de fondsretlige regler, hvorimod  

 reglerne om forsikringsvirksomheder ikke er gældende for fonden.
Hvad angår henstillingen til overvejelse fra Finanstilsynet, om at udforme  

 fondsvedtægternes § 2, litra b og c, således, »at fonden kun kan drive  

 virksomhed, som er lovlig efter bestemmelserne herom i lov om  

 forsikringsvirksomhed (§§ 6 og 6a), og at formålsbestemmelserne i K Fonds  

 dattervirksomheder derefter gennemgås og justeres med henblik på, at  

 bestemmelserne formuleres således, at der ikke kan drives virksomhed, som er  

 uforenelig med lov om forsikringsvirksomhed §§ 6 og 6a«, har klageren  

 udtalt ikke at ville imødekomme denne henstilling, idet fonden og dens  

 dattervirksomheder ikke kan anses for omfattet af de nævnte regler.
Klageren  

 har endvidere bemærket, at fonden ikke har taget stilling til, om de nævnte  

 formålsbestemmelser er uforenelige med §§ 6 og 6a i lov om  

 forsikringsvirksomhed.
 Sammenfattende har klageren anført, at Finanstilsynet er forpligtet til at  

 godkende de foreslåede vedtægtsændringer, da Erhvervs- og Selskabsstyrelsen  

 har accepteret den foreslåede ændring, og da K Fond ikke kan anses for  

 omfattet af §§ 6 og 6 a i lov om forsikringsvirksomhed.
Finanstilsynet har i en redegørelse for sagen af 29. november 1994  

 fastholdt den trufne afgørelse.
Tilsynet henviser til, at udformningen af  

 fondens nugældende vedtægter er sket efter forhandlinger mellem tilsynet og B  

 i 1988-89. Finanstilsynet udtalte i den forbindelse i en skrivelse af 4.  

 oktober 1988, at det til stadighed må sikres, »at fondens bestyrelse  

 ikke kan domineres af de af B53s tilsynsråd udpegede bestyrelsesmedlemmer i  

 fællesskab med medarbejderrepræsentanterne.« Finanstilsynets daværende  

 afgørelse vedrørende bestyrelsens sammensætning blev indbragt for  

 Erhvervsankenævnet, men klagen blev tilbagekaldt i forbindelse med, at der  

 opnåedes enighed mellem selskabet og tilsynet om udformningen af vedtægterne,  

 herunder om bestyrelsens sammensætning.
Finanstilsynet har endvidere anført, at efter det nu fremsatte forslag  

 skal 10 ud af fondsbestyrelsens 16 medlemmer direkte udpeges af Tilsynsrådet  

 for B.
Da der ikke for tiden er og hidtil ikke har været  

 medarbejderrepræsentanter i fondens bestyrelse, vil Tilsynsrådet efter  

 forslaget skulle udpege ialt 15 af de 16 fondsbestyrelsesmedlemmer.
De af  

 Tilsynsrådet udpegede medlemmer vil få en dominerende indflydelse i fondens  

 bestyrelse og dermed på fonden og dens aktiviteter.
Der skabes et så stort  

 personsammenfald og en så væsentlig tilknytning mellem Tilsynsrådet og  

 fondens bestyrelse, at der er etableret en dominerende indflydelse, selv om B  

 ikke har kapitalandele i fonden.
Om arten af de aktiviteter, som forsikringsselskabet således får en  

 dominerende indflydelse på, har Finanstilsynet henvist til de ovenfor  

 gengivne bestemmelser om fondens formål, hvoraf det fremgår, at det bl.a. er  

 fondens formål at udøve »anden virksomhed, herunder erhvervsvirksomhed,  

 der efter fondsbestyrelsens skøn står i naturlig forbindelse hermed.«  

 Endvidere har Finanstilsynet henvist til den virksomhed, der drives af de  

 selskaber, som fonden er medejer af, herunder D A/S, hvis formålsbestemmelse  

 ligeledes er gengivet foran.
Det er Finanstilsynets opfattelse, at B gennem  

 Tilsynsrådets dominerende indflydelse i fonden samt gennem  

 forsikringsselskabets ejerandele i C A/S og i E A/S vil have en dominerende  

 indflydelse i D A/S og i dette selskabs datterselskaber.
Forsikringsselskabet  

 vil dermed drive anden virksomhed end forsikringsvirksomhed.
 På baggrund af det således anførte udtaler Finanstilsynet:
 »... at det er Finanstilsynets vurdering, at den foreslåede ændring  

 af § 4 i vedtægterne for K Fond indebærer, at Tilsynsrådet for B får en  

 dominerende indflydelse på fondens aktiviteter.
 B vil således gennem denne indflydelse i fonden og gennem de  

 kapitalandele, der direkte eller indirekte ejes i selskaber, der tillige  

 direkte eller indirekte delvist ejes af fonden kunne udøve andre former for  

 erhvervsvirksomhed, end de der er forenelige med lov om forsikringsvirksomhed  

 § 6 og § 6a, jf. det ovenfor anførte eksempel vedrørende D A/S.
 Den foreslåede vedtægtsændring vil således medføre, at  

 forsikringsselskabet må antages at drive anden virksomhed end  

 forsikringsvirksomhed, jf. lov om forsikringsvirksomhed § 6, stk. 2, hvilket  

 ikke er tilladt i henhold til lov om forsikringsvirksomhed § 6, stk. 1.
 Med hensyn til den henstilling til overvejelser Finanstilsynet gav i  

 forbindelse med sin afgørelse af 7. januar 1994 ..., skal det bemærkes, at  

 hensigten hermed var at give en anvisning på en praktisk løsning af problemet  

 med vedtægtsændringen.
 Selvom K Fond ikke er et datterselskab af B, og derved i teorien kan drive  

 anden virksomhed end forsikringsvirksomhed m.v., så betyder den indflydelse  

 Tilsynsrådet for B får i fondens bestyrelse sammen med den indflydelse, B har  

 i kraft af sine ejerandele i selskaberne under fonden, at fonden de facto  

 ikke kan udøve anden virksomhed end den, der er forenelig med lov om  

 forsikringsvirksomhed § 6 og § 6a.
 Samtidig betyder den beskrevne indflydelse, at selskaberne  

 »under« fonden, ... ligeledes alene kan udøve virksomhed, der er  

 forenelig med lov om forsikringsvirksomhed.
Såfremt man fra B53s side indrettede sig i overensstemmelse med denne  

 henstilling til overvejelser, ville der efter Finanstilsynets opfattelse alt  

 andet lige ikke være noget til hinder for gennemførelse af den foreslåede  

 vedtægtsændring.' Det bemærkes, at klagesagens behandling efter klagerens anmodning har  

 været sat i bero fra klagens indgivelse og til oktober 1994, idet klagerens  

 advokat i klageskrivelsen af 2. februar 1994 anmodede om, at sagen stilles i  

 bero, indtil fondens ledelse havde tilendebragt nogle overvejelser om fondens  

 fremtid.
I skrivelse af 27. oktober 1994 meddelte advokaten, at man havde  

 besluttet at opretholde klagen.
 Ankenævnet udtaler:
Som anført af klageren driver K Fond ikke forsikringsvirksomhed, og fonden  

 er ikke omfattet af lov om tilsyn med forsikringsvirksomhed.
Ser man isoleret  

 på fondens forhold, er Finanstilsynets godkendelse af de ønskede  

 vedtægtsændringer ikke fornøden.
Klageren har alligevel i skrivelsen af 2.  

 juni 1992 anmodet om Finanstilsynets samtykke til vedtægtsændringerne.
Efter  

 det fremkomne må denne anmodning antages at skyldes et ønske fra klagerens  

 side om at sikre, at udformningen af de nye vedtægter ikke kommer til at  

 medføre, at forsikringsselskabet overtræder lov om  

 forsikringsvirksomhed.
Det fremgår af sagen, at Finanstilsynet har behandlet  

 anmodningen ud fra denne forudsætning, jf. ordene i den påklagede skrivelse:  

 »Som førhen er problemet at undgå, at B gennem K Fond kan drive en  

 virksomhed, som et forsikringsselskab ikke må drive i henhold til lov om  

 forsikringsvirksomhed § 6 og § 6a.« Erhvervs- og Selskabsstyrelsens godkendelse af vedtægterne i skrivelsen af  

 30. april 1993 vedrører fondens forhold og er sket efter fondsretlige regler,  

 jf. ordene: »i relation til spørgsmålet om uvildighed« i  

 skrivelsen.
Denne afgørelse er derfor ikke til hinder for, at Finanstilsynet  

 vedrørende forsikringsselskabets forhold efter lov om forsikringsvirksomhed  

 når til et andet resultat.
Det fremgår af forslaget til vedtægtsændring, at 10 medlemmer af fondens  

 bestyrelse udpeges af forsikringsselskabets Tilsynsråd blandt sine  

 repræsentantskabsvalgte medlemmer.
Så længe der ikke er medarbejdervalgte  

 medlemmer i fondens bestyrelse, udpeger Tilsynsrådet yderligere 5 medlemmer  

 af fondsbestyrelsen blandt sine medarbejdervalgte medlemmer.
Endelig udpeger  

 forsikringsselskabets Repræsentantskab det uvildige medlem.  

 Forsikringsselskabets organer udpeger således samtlige medlemmer af fondens  

 bestyrelse, og flertallet heraf udpeges blandt Tilsynsrådets  

 repræsentantskabsvalgte medlemmer.
Ankenævnet er enig med Finanstilsynet i,  

 at forsikringsselskabet herved udøver en bestemmende indflydelse over fonden,  

 jf. lov om forsikringsvirksomhed § 6, stk. 2, nr. 1. Da såvel fonden som  

 selskaberne under fonden efter sine vedtægter kan drive anden virksomhed end  

 forsikringsvirksomhed, åbner de foreslåede vedtægtsændringer mulighed for, at  

 forsikringsselskabet kan overtræde lov om forsikringsvirksomhed § 6.  

 Ankenævnet kan derfor tiltræde, at Finanstilsynet har afslået at give det  

 ønskede samtykke.
For så vidt klagen også omfatter Finanstilsynets »henstilling til  

 overvejelse« i skrivelsen af 7. januar 1994 bemærkes, at en henstilling  

 fra Finanstilsynet i visse situationer kan have en sådan karakter, at den  

 reelt må sidestilles med en afgørelse og derfor kan indbringes for  

 Erhvervsankenævnet.
Den foreliggende henstilling har imidlertid ikke en sådan  

 karakter, men er alene en anvisning af en mulig løsning.
Det stod klageren  

 frit for at vælge en anden løsning, eventuelt at bibeholde den hidtidige  

 ordning.
Henstillingen kan derfor ikke indbringes for ankenævnet.
 Ankenævnet stadfæster herefter den påklagede afgørelse.
