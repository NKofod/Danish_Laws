 Ved afståelse af forretningslokaler til en bank, hvor forretningen  

 fortsatte fra andre lokaler i samme kvarter, blev en del af  

 afståelsesvederlaget anset for særligt indkomstskattepligtigt som betaling  

 for opgivelse af lejemål, medens en del blev anset for goodwill på grund af  

 de afståede lokalers centrale beliggenhed.
 A klagede for indkomståret 1984 over, at de stedlige skattemyndigheder  

 havde anset et beløb på 270.706 kr., erlagt i forbindelse med overdragelse af  

 et lejemål, for særlig indkomstskattepligtig i medfør af lov om særlig  

 indkomstskat § 2, stk. 1, nr. 5.
 Det var oplyst, at klageren i en årrække havde drevet erhvervsmæssig  

 virksomhed med salg af sportsartikler m.v. fra lejede lokaler i en central  

 beliggende ejendom i X.
Ved købekontrakt fra september 1983 med overtagelse den 1. januar 1984  

 havde klageren for 300.000 kr. afstået det lejede butiksareal til en bank.
Af  

 kontraktens § 4 fremgik, at der var tale om vederlag for goodwill/inventar.
De stedlige skattemyndigheder der ved ansættelsen i afståelsesbeløbet  

 havde fratrukket restsaldo vedrørende ombygning af lejede lokaler med 29.294  

 kr. havde henvist til, at der ikke forelå betaling for goodwill, da der ikke  

 var sket salg af en kundekreds.
Denne fandtes at være medtaget til en  

 nyoprettet sportsforretning beliggende i samme kvarter som de solgte lokaler.
 Klagerens advokat gjorde gældende at der ikke var grundlag for at  

 tilsidesætte den mellem uafhængige parter indgåede aftale, hvoraf med  

 tydelighed fremgik, at der var tale om betaling af overdragen goodwill som  

 følge af forretningens beliggenhed på et hovedstrøg.
Landsskatteretten lagde ved sagens bedømmelse til grund, at der efter  

 lejekontrakten var adgang til overdragelse af lejemålet, og at klageren havde  

 oprettet en anden nogenlunde tilsvarende forretning i samme kvarter.
Der  

 ville derfor efter rettens opfattelse kunne henføres et beløb til betaling  

 for opgivelse af lejemål, omfattet af lov om særlig indkomstskat § 2, nr. 5.  

 Bl.a. under hensyn til de afståede lokalers centrale beliggenhed kunne retten  

 imidlertid med Statsskattedirektoratets tiltrædelse i det foreliggende  

 tilfælde godkende, at der blev henført 50% eller 150.000 kr. af det modtagne  

 vederlag til goodwill.
Alene den resterende del af vederlaget blev herefter  

 anset som skattepligtig særlig indkomst.
 Den påklagede ansættelse blev derfor nedsat med 150.000 kr. til 120.706  

 kr.
 LV 1988 L 6.2.2.1.
