Ankestyrelsens principafgørelse U-10-94 om erhvervssygdom - mèn - håndeksem - allergi - gummi - operationssæbe - ingen kroniske hudforandringer - arbejdsskade Resume:
 Méngraden for håndeksem hos en 53-årig operationssygeplejerske blev fastsat til 5%.
Der blev lagt vægt på, at der ikke var tale om kroniske hudforandringer, men at skadelidte var allergisk overfor operationssæbe og gummihandsker.
Der var således tale om allergi overfor stoffer, der var svære at undgå i det daglige.
 Kassation:
Principafgørelsen har ikke længere vejledningsværdi Kassationsdato:
01-06-2009 Love:
Lov om sikring mod følger af arbejdsskade - lov nr. 390 af 20. maj 1992 - § 33 Sagsfremstilling:
 En operationssygeplejerske fik i 1983 konstateret håndeksem på grund af overfølsomhed overfor gummihandsker, som hun anvendte i sit arbejde.
Ved opblussen af håndeksemet i 1991 blev der tillige påvist kraftig overfølsomhed overfor operationssæbe, som blev udskiftet.
Skadelidtes håndeksem bedredes væsentligt herefter, dog med opblussen efter særligt belastende arbejdsdage.
Der forelå en speciallægeudtalelse fra juli 1993, hvoraf det fremgik, at der efter en måneds orlov ikke var antydning af eksem på skadelidtes hænder ved undersøgelsen.
Det fremgik endvidere, at skadelidte ikke længere kunne arbejde som operationssygeplejerske.
 Arbejdsskadestyrelsen tilkendte skadelidte 5% i erstatning for varigt mén.
 Der blev lagt vægt på, at skadelidte ikke havde væsentlige kroniske hudforandringer, men at hun var allergisk overfor operationssæbe og gummihandsker.
 Afgørelse:
 Ankestyrelsen tiltrådte Arbejdsskadestyrelsens afgørelse med den givne begrundelse.
