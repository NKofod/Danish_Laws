 En tv-reklame for mobiltelefoner, der indeholdt slørede  

 baggrundsbilleder af nøgne kvindelige voksmannequiner, herunder billeder af  

 en voksmannequin der »levendegøres« og smilende rækker en  

 forretningsmand en mobiltelefon, blev ikke anset for at være i strid med § 6,  

 stk. 1, i bek.gør. om reklamer i lokal-tv, der indeholder et krav om, at  

 reklamer i lokal-tv skal være sømmelige, eller at indeholde  

 kønsdiskriminerende scener af en sådan karakter, at reklamen var i strid med  

 god markedsføringsskik, jf.
 markedsføringslovens § 1, jf. bek.gør. om reklamer i lokal-tv, § 6,  

 stk. 2.
 Med brev af 16. april 1991 har Hanne Rasmussen, Århus C, klaget til Radio-  

 og TV-Reklamenævnet over et reklameindslag for Storno mobiltelefoner, udsendt  

 af lokal-tv sendesamvirket Århus Lokalen.
 Klageren anfører, at reklameindslaget strider mod § 6, stk. 1, i  

 bekendtgørelse om reklamer i lokal-tv, der indeholder et krav om, at reklamer  

 i lokal-tv skal være lovlige, sømmelige, hæderlige og sandfærdige og være  

 udformet med behørig social ansvarsfølelse.
 Klageren henviser i den forbindelse til, at reklamen fremstiller kvinder  

 som værende mænd underlegne og underdanige og skabt til at tjene manden på  

 hans præmisser (afklædte, smilende og velvillige).
Det fremgår således af klagerens bemærkninger til reklameindslaget, at  

 vedkommende finder dette kønsdiskriminerende.
Det bemærkes i den forbindelse,  

 at ligebehandlingsloven ikke indeholder nærmere regler om eventuel  

 kønsdiskriminerende reklame.
En eventuel ulovlighed af kønsdiskriminerende  

 reklame i lokal-tv støtter sig derfor alene på markedsføringslovens  

 generalklausul om god markedsføringsskik samt § 6, stk. 1, i bekendtgørelse  

 om reklamer i lokal-tv.
 Det påklagede reklameindslag indeholder som baggrundsillustration billeder  

 af rækker af nøgne kvindelige voksmannequiner, herunder af en figur der i  

 løbet af reklamen ændres til en levende nøgen kvinde, som smilende rækkker en  

 mobiltelefon til en forretningsmand.
 Med skrivelser af 19. april 1991 er tilladelseshaverne tilknyttet lokal-tv  

 sendesamvirket Århus Lokalen blevet anmodet om en udtalelse vedrørende  

 klagen.
 Pr. 1. maj 1991 gik en af tilladelseshaverne i sendesamvirket, Antenne 8  

 Broadcast, DM-TV Broadcast Aps., imidlertid i betalingsstandsning, og en  

 udtalelse fremkom derfor først med skrivelse af 12. maj 1991. De øvrige  

 tilladelseshavere udtaler heri, at man ikke finder reklameindslaget  

 anstødeligt sammenlignet med, hvad der ellers sendes i TV 2.
 Radio- og TV-Reklamenævnet har behandlet klagen og har truffet følgende  

 afgørelse:
 Nævnet finder ikke, at det påklagede reklameindslag er i strid med  

 generalklausulen om god markedsføringsskik i markedsføringslovens § 1, jf. §  

 6, stk. 2, i bekendtgørelse om reklamer i lokal-tv, eller § 6, stk. 1, i  

 bekendtgørelse om reklamer i lokal-tv.
Nævnet har i den forbindelse lagt vægt på, at det påklagede reklameindslag  

 alene indeholder slørede baggrundsbilleder af de nøgne voksmannequiner samt  

 let slørede billeder i brystbilled-format af den »levendegjorte«  

 mannequin.
Reklameindslaget indeholder ingen antydninger af en seksuel  

 relation mellem mannequinerne/mannequinen og de medvirkende forretningsmænd.
 Hertil kommer, at anvendelsen af en række ensartede voksmannequiner,  

 hvoraf en »bliver levende«, primært tjener som en illustration af  

 reklamens budskab om, at Storno mobiltelefoner skiller sig ud fra mængden.
 Nævnet finder på denne baggrund ikke, at det påklagede reklameindslag er i  

 strid med kravet om at reklamer i lokal-tv skal være sømmelige, jf. § 6, stk.  

 1, i bekendtgørelse om reklamer i lokal-tv.
 Nævnet finder ligeledes ikke, at det påklagede reklameindslag indeholder  

 kønsdiskriminerende scener af en sådan karakter, at reklamen er i strid med  

 god markedsføringsskik, jf. § 1 i markedsføringsloven.
 Nævnets afgørelse er enstemmig.
