Betænkning afgivet af Retsudvalget den 4. juni 2014 Betænkning over Forslag til folketingsbeslutning om kortlægning af fordele og ulemper ved en ophævelse af racismeparagraffen [af Simon Emil Ammitzbøll (LA), Karsten Lauritzen (V), Peter Skaarup (DF) og Tom Behnke (KF)]:
1. Udvalgsarbejdet Beslutningsforslaget blev fremsat den 9. april 2014 og var til 1. behandling den 3. juni 2014. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Et flertal i udvalget (S, RV, SF, EL og SIU) indstiller beslutningsforslaget til forkastelse.
 Et mindretal i udvalget (V, DF, LA og KF) indstiller beslutningsforslaget til vedtagelse uændret.
Venstres, Liberal Alliances og Det Konservative Folkepartis medlemmer af udvalget undrer sig over, at justitsministeren ikke vil tage skridt til, at Straffelovrådet skal vurdere, hvilke fordele og hvilke ulemper der er ved den nuværende racismeparagraf.
V, LA og KF påpeger, at Straffelovrådet i forvejen er ved at undersøge sådanne fordele og ulemper ved den gældende blasfemiparagraf.
En undersøgelse af racismeparagraffen vil derfor blot kræve en udvidelse af det kommissorium, som Straffelovrådet allerede arbejder under.
V, LA og KF erkender, at en egentlig afskaffelse af racismeparagraffen formentlig vil være i strid med Danmarks internationale forpligtelser, hvorimod en ændring vil kunne lade sig gøre.
En undersøgelse af fordele og ulemper ved en ophævelse af paragraffen vil grundigt kunne afdække grænserne for disse forpligtelser.
V, LA og KF påpeger, som det også fremgår af selve beslutningsforslaget, at racismeparagraffen er blevet brugt ganske uhensigtsmæssigt mange gange.
Derfor undrer det V, LA og KF, at justitsministeren ikke vil erkende, at et eftersyn af bestemmelsen kan være til alles gavn  ikke mindst den frie debats.
 Dansk Folkepartis medlemmer af udvalget siger ja til beslutningsforslaget, hvor »Folketinget pålægger regeringen inden den 1. juli 2014 at anmode Straffelovrådet om at afgive en udtalelse om fordele og ulemper ved en hel eller delvis ophævelse af straffelovens § 266 b (racismeparagraffen).« DF ser gerne, at den såkaldte racismeparagraf bliver afskaffet, da den har udviklet sig til en krænkelsesparagraf, hvor man kan lukke munden på kritikere ved at anmelde dem for racisme (jf. bl.a. anmeldelsen af Yahya Hassan og Vestre Landsrets dom over Firoozeh Bazrafkan for racisme den 16. september 2013). I praksis kommer det til at lamme den frie debat og kan bruges til at angribe ytringsfriheden.
Problemet med straffelovens § 266 b er også, at definitionen af racisme er så bred og tvetydig, at den via fortolkning ville kunne bruges i alle mulige sammenhænge til at kriminalisere modstandere, som man er uenig med.
DF er tilhængere af den videst mulige ytringsfrihed og mener i øvrigt, at injurielovgivningen i tilstrækkelig grad beskytter den enkelte.
DF konstaterer, at racismeparagraffen er en del af FNs internationale konventionslovgivning, og at der derfor kan være problemer med at ophæve paragraffen.
DF konstaterer også, at racismeparagraffen som en del af FN-lovgivningen også er blevet en del af EU-lovgivningen.
Ifølge DF kunne man begynde med at lade Straffelovrådet se på fordelene og ulemperne ved straffelovens § 266 b, hvorefter man kunne tage de nødvendige skridt til at træde helt ud af denne lovgivning.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Trine Bramsen (S) Julie Skovsby (S) Astrid Krag (S) Mette Reissmann (S) Jeppe Bruus (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Pernille Vigsø Bagge (SF) Pernille Skipper (EL) Nikolaj Villumsen (EL) Henning Hyllested (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 106 Bilagsnr.
