Fremsat den 24. januar 2002 af  

 Ole M.
Nielsen (KRF), Bodil Kornbek (KRF),  

 Jann Sjursen (KRF) og Tove Videbæk (KRF) Forslag til folketingsbeslutning om etablering af kompetenceopsparingsordninger for  

 arbejdstagere Folketinget opfordrer regeringen til at ændre love  

 og regler således, at der på skattemæssigt rimelige  

 vilkår skabes mulighed for at etablere opsparingsordninger, hvortil  

 arbejdsgiver og arbejdstager indbetaler beløb til brug for  

 lønudbetalinger og kursusafgifter m.v. under arbejdstagerens senere  

 kompetenceudvikling.
Bemærkninger til forslaget Beslutningsforslaget er med mindre sproglige  

 justeringer en genfremsættelse af beslutningsforslag nr.
B 86 fra  

 folketingssamlingen 1999-2000. Der henvises herom til Folketingstidende  

 1999-2000, tillæg A side 5235 og 5237, tillæg B side 512 og  

 forhandlingerne side 4731 og 6345.
Erhvervslivets stadige forandring stiller stigende krav  

 til arbejdsstyrkens kompetence og omstillingsparathed.
Det er derfor  

 væsentligt, at medarbejderne udvikler sig fagligt og personligt, og at  

 både arbejdsgivere og arbejdstagere motiveres til at tage et  

 større medansvar for den enkeltes kompetenceudvikling.
Dette kan ske  

 ved, at medarbejderne foretager opsparing til deres egen efteruddannelse i  

 samarbejde med deres arbejdsgivere.
 Det foreslås, at der i skattelovgivningen bliver  

 givet mulighed for at etablere skattebegunstigede opsparingsordninger,  

 hvortil både medarbejder og arbejdsgiver indbetaler.  

 Opsparingsordningen skal helt eller delvis finansiere lønudbetalinger  

 og kursusafgifter til medarbejderen i kompetenceudviklingsperioden.
Arbejdsgiver og arbejdstager betaler løbende til  

 ordningen efter nærmere aftale, der er fastsat i en forud indgået  

 kontrakt.
Denne bestemmer bl.a. beløbsstørrelser og fordeling  

 af andele af indbetalingsbeløbene.
Der skal desuden fastsættes  

 en tidsfrist for anvendelse af opsparingsbeløbet og rammerne for den  

 kompetenceudvikling, opsparingen kan anvendes til.
Det foreslås, at  

 ordningen kan oprettes i et forsikringsselskab, en pensionskasse eller  

 lignende.
Under kompetenceudviklingen betales løn fra  

 opsparingen til medarbejderen svarende til den normale løn eller en  

 opsupplering af dagpengevederlag under uddannelse til en indtægt  

 svarende til normal løn.
Hvis medarbejderen forhindres i at uddanne  

 sig som planlagt, eksempelvis på grund af førtidspensionering  

 eller død, udbetales den del af opsparingen, som ikke er brugt, efter  

 regler, der forud er fastsat i aftalen.
Ligeledes skal der fastsættes  

 regler for de tilfælde, hvor ansættelsesforholdet ophører,  

 inden opsparingen er anvendt.
Hvis medarbejderen skifter arbejdsplads, skal  

 ordningen kunne videreføres til den efterfølgende arbejdsplads.
Som udgangspunkt skal arbejdsgiver og arbejdstager have  

 størst mulig frihed til at aftale uddannelsesforløbet.
Der kan  

 dog kun gives skattelettelser til erhvervsrettet kompetenceudvikling, dvs.  

 uddannelses- eller kursusforløb, som styrker den enkeltes faglige,  

 almene eller personlige kvalifikationer og dermed øger arbejdstagerens  

 muligheder for at fastholde tilknytningen til arbejdsmarkedet og medvirker  

 til at fastholde arbejdstagerens markedsværdi.
Kurser og  

 efteruddannelse, der sædvanligvis er arbejdsgiverbetalte, undtages fra  

 ordningen.
 For at sikre, at der sker en løbende  

 efteruddannelse af medarbejderen, skal der fastsættes en  

 tidsmæssigt rimelig frist, maks. 10 år, inden for hvilken  

 opsparing og kompetenceudvikling skal finde sted.
 Det foreslås, at der med skattelempelig virkning kun  

 kan indbetales op til en bestemt procentandel af lønnen, eksempelvis  

 højst 5 pct.
 Selvstændige erhvervsdrivende forudsættes  

 også at kunne omfattes af ordningen.
Skattemæssigt foreslås det, at indbetalinger  

 behandles efter samme principper, som gælder for pensionsordninger med  

 løbende udbetalinger.
Indbetalinger til ordningen skal ikke medregnes  

 ved opgørelsen af arbejdstagerens personlige indkomst.
Formueafkast,  

 som kan henføres til ordningen, behandles skattemæssigt som  

 afkast fra enhver anden pensionsordning.
Udbetalinger fra ordningen til  

 arbejdstageren som kompensation for løn m.v. beskattes som almindelig  

 lønindkomst.
Hvis det indbetalte beløb ikke anvendes til den  

 type kompetenceudvikling, der er omfattet af denne ordning, eller anvendes  

 til helt andre formål, pålægges en strafafgift ved  

 udbetalingen og en eventuel efterbeskatning.
I særlige tilfælde  

 kan der fritages for strafafgiften, eksempelvis ved udbetaling i forbindelse  

 med dødsfald eller førtidspension.
 Der bør skabes mulighed for at kombinere  

 opsparingen med en forsikringsordning eller med forsikringselementer,  

 så det eksempelvis kan aftales, at medarbejderens indbetalinger i  

 særlige tilfælde, eksempelvis sygdom, overtages af et  

 forsikringsselskab.
Økonomiske konsekvenser De økonomiske konsekvenser kan vanskeligt  

 beregnes.
Skriftlig fremsættelse Ole M.
Nielsen Som ordfører for forslagsstillerne tillader jeg mig  

 herved at fremsætte:
Forslag til folketingsbeslutning om etablering af  

 kompetenceopsparingsordninger for arbejdstagere (Beslutningsforslag nr.
B 59).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
