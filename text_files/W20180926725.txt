Ligebehandlingsnævnets afgørelse om handicap - sagsbehandling - kompetence - ej medhold J. nr. 18-9517 Ligebehandlingsnævnet kunne ikke behandle en klage over påstået forskelsbehandling på grund af handicap i forbindelse med en myndigheds behandling af en sag om støtte til køb af bil efter reglerne i serviceloven.
Nævnet har ikke kompetence til at behandle klager over forskelsbehandling på grund af handicap uden for arbejdsmarkedet.
 Klagen drejer sig om påstået forskelsbehandling på grund af handicap i forbindelse med en sag om støtte til køb af bil efter reglerne i serviceloven.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling En kvinde klagede ved mail af 3. februar 2018 til Ligebehandlingsnævnet over påstået forskelsbehandling  på grund af handicap i forbindelse med Ankestyrelsens behandling af en sag om støtte til køb af bil efter reglerne i serviceloven.
Klagers bemærkninger Klager gør gældende, at Ankestyrelsen udøver bevidst diskrimination på grund af psykisk og kognitivt handicap.
Klager finder det diskriminerende, at Ankestyrelsen  bruger kørselsbehov og aktiviteter som indkøb, behandling, besøg hos familie og venner, fritidsaktiviteter  og andre sociale aktiviteter som begrundelse for at give afslag på ydelser efter serviceloven.
 Klager mener, at der er tale om direkte forskelsbehandling  i strid med de handicapretlige regler og Handicapkonventionen.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap efter lov om forbud mod forskelsbehandling  på arbejdsmarkedet  mv. (forskelsbehandlingsloven).
 Det fremgår af forskelsbehandlingsloven,  at en arbejdsgiver ikke må forskelsbehandle lønmodtagere eller ansøgere til ledige stillinger ved ansættelse, afskedigelse, forflyttelse, forfremmelse eller med hensyn til løb- og arbejdsvilkår.
 Klagen angår spørgsmål om forskelsbehandling  på grund af handicap i forbindelse med en sag om støtte til køb af bil efter reglerne i serviceloven.
Forskelsbehandlingsloven beskytter alene mod forskelsbehandling på grund af handicap inden for arbejdsmarkedet.
Nævnet har ikke kompetence til at behandle klager over forskelsbehandling  på grund af handicap uden for arbejdsmarkedet.
 Nævnet kan derfor ikke behandle klagen.
