Klage over information og behandling af hjernesvulst Nævnet fandt ikke grundlag for at kritisere lægernes behandling af patienten.
 Nævnet lagde herved vægt på, at den anvendte operationsmetode er almindelig anerkendt inden for neurokirurgien, og nævnet bemærkede, at operationen forløb uden komplikationer.
Nævnet kunne oplyse, at det er velkendt, at operationer for svulster i nærheden af synsnerverne medfører en betydelig risiko for en læsion enten af nerven selv eller af de blodkar, der forsyner nerven, med et funktionstab i form af synsnedsættelse eller blindhed til følge.
Risikoen er øget, når der allerede før operationen optræder synspåvirkninger.
For så vidt angår klagen over informationen, fandt nævnet ikke grundlag for at kritisere den information, som klager modtog forud for operationen.
Nævnet fandt dog, at det havde været hensigtsmæssigt, om overlæge A udførligt havde sikret sig, at der ikke var sproglige barrierer til hinder for forståelsen af informationen den 4. december 2003.
 Nævnet fandt det på baggrund af journalen og overlæge As udtalelse godtgjort, at overlægen den 4. december 2003 og den 12. januar 2004 gav en relevant information til patienten.
