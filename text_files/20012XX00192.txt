Skriftlig fremsættelse (15. marts  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om kommunernes  

 styrelse og lov om ligestilling af kvinder og mænd. (Servicestrategi,  

 udfordringsret m.v.).
(Lovforslag nr.
L 159).
 Med dette lovforslag indføres regler om  

 servicestrategi og udfordringsret.
Lovforslagets første del fastsætter en pligt  

 for kommunalbestyrelsen til i valgperiodens første år at  

 udarbejde en servicestrategi for udvikling af kvaliteten og effektiviteten i  

 den kommunale opgavevaretagelse.
I servicestrategien fastsætter  

 kommunalbestyrelsen, hvordan den vil sikre denne udvikling gennem udbud af  

 opgaver og effektivisering i øvrigt.
Kommuner, der foretager udbud af  

 opgaver, skal efter lovforslaget formulere en udbudspolitik.  

 Servicestrategien skal udformes som en redegørelse, der gøres  

 tilgængelig for borgerne.
Servicestrategien erstatter de hidtidige bestemmelser om  

 serviceredegørelser og udliciteringsredegørelser, der  

 således ophæves med lovforslaget.
Dermed flyttes fokus fra det  

 bagudrettede og konstaterende til den fremadrettede proces i kommunernes  

 bestræbelser på at gøre opgaveløsningen bedre og  

 billigere.
 Med lovforslagets anden del om privates udfordringsret  

 får en kommunalbestyrelse pligt til at sammenligne omkostningerne ved  

 at antage et tilbud fra en privat om at udføre opgaver for kommunen  

 med omkostningerne ved kommunens egen udførelse af opgaven.  

 Kommunalbestyrelsen skal herefter træffe beslutning om, hvorvidt  

 opgaven fortsat bør varetages af kommunen selv, eller om den samme  

 opgave vil kunne løses bedre og billigere af andre.
Lovforslaget forpligter ikke kommunalbestyrelsen til at  

 træffe nogen bestemt beslutning på baggrund af sammenligningen af  

 det private tilbud og kommunens egen opgaveudførsel.
Formålet  

 med lovforslaget er at løfte tilbud på udførelse af  

 opgaver for kommunerne op på politisk niveau i kommunalbestyrelsen for  

 dermed at sikre en struktureret proces, hvorved private kan sikres en grundig  

 behandling af deres tilbud.
Lovforslagets to dele om servicestrategi og udfordringsret  

 skal således ses samlet.
De indebærer, at kommunalbestyrelserne  

 både i forbindelse med servicestrategien og i forbindelse med  

 behandlingen af konkrete private tilbud   forpligtes til at gennemtænke  

 deres opgaveløsning.
Lovforslaget forpligter herudover kommunalbestyrelsen til  

 inden udgangen af 3. kvartal i det år, hvori valg til  

 kommunalbestyrelser finder sted, at afgive en redegørelse om, hvordan  

 kommunalbestyrelsen følger op på servicestrategien, og hvordan  

 den har behandlet private virksomheders tilbud om at udføre opgaver  

 for kommunen.
Hermed sikres dels, at kommunalbestyrelsen følger op  

 på den fastlagte servicestrategi, dels at kommunens borgere får  

 mulighed for at vurdere, om kommunalbestyrelsen har fået mest kvalitet  

 for pengene, således at borgerne kan lade denne viden indgå i  

 deres beslutning om, hvorledes de vil stemme til de kommunale valg.
