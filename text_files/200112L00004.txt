Fremsat den 4. oktober 2001 af  

 sundhedsministeren (Arne Rolighed) Forslag til Lov om bioanalytikere Kapitel 1 Autorisation m.v.
 § 1. Ret til at betegne sig som bioanalytiker har kun den, der  

 har modtaget autorisation som bioanalytiker i henhold til § 2,  

 stk. 1, eller § 4, stk. 2.
 § 2. Den, der har bestået en af undervisningsministeren  

 godkendt uddannelse som bioanalytiker, har ret til autorisation som  

 bioanalytiker.
 Stk. 2. Regler om uddannelse af bioanalytikere  

 fastsættes af undervisningsministeren efter forhandling med  

 sundhedsministeren.
 § 3. Autorisation som bioanalytiker meddeles af  

 Sundhedsstyrelsen, der fører fortegnelse over autoriserede  

 bioanalytikere.
 Stk. 2. Autorisation kan ikke meddeles den, der må  

 antages at være farlig for sine medmennesker under udøvelse af  

 sin virksomhed som bioanalytiker enten på grund af udvist grov  

 uduelighed eller på grund af legemlige eller sjælelige mangler.  

 Autorisation kan endvidere nægtes under de i straffelovens § 78,  

 stk. 2, nævnte omstændigheder.
 Stk. 3. Sundhedsministeren fastsætter gebyrer for  

 meddelelse af autorisation baseret på uddannelse gennemført her  

 i landet eller i udlandet.
 § 4. Sundhedsministeren kan fastsætte sådanne  

 bestemmelser om udøvelse af virksomhed som bioanalytiker, som er  

 nødvendige for gennemførelsen af overenskomst om fælles  

 nordisk arbejdsmarked og direktiver vedtaget af Den Europæiske Union.
Stk. 2. Sundhedsstyrelsen kan meddele autorisation som  

 bioanalytiker til personer, der i udlandet har gennemgået en  

 uddannelse, som kan sidestilles med den i § 2, stk. 1, nævnte  

 uddannelse.
Sundhedsstyrelsen kan i autorisationen fastsætte  

 begrænsninger i den pågældendes udøvelse af  

 virksomhed som bioanalytiker.
 § 5. Autorisation som bioanalytiker kan fratages og  

 generhverves efter reglerne i lov om sundhedsvæsenets centralstyrelse  

 m.v.
Stk. 2. En bioanalytiker kan over for Sundhedsstyrelsen  

 fraskrive sig autorisationen for tid eller indtil videre.
Autorisationen  

 generhverves, når en fastsat tidsfrist for fraskrivelsen er  

 udløbet, og kan i øvrigt, også inden for en fastsat  

 tidsfrist, generhverves efter ansøgning til Sundhedsstyrelsen,  

 såfremt de omstændigheder, der begrundede fraskrivelsen, ikke  

 længere findes at være til stede.
Stk. 3. Sundhedsstyrelsens afgørelse kan påklages  

 til sundhedsministeren.
Afslår sundhedsministeren klagen, kan klageren  

 forlange afgørelsen indbragt for domstolene, såfremt der er  

 forløbet mindst 1 år efter, at den pågældende har  

 fraskrevet sig eller fik frataget autorisationen, eller efter at  

 generhvervelse senest er nægtet ved dom.
Sundhedsministerens  

 afgørelse skal indeholde oplysning om adgangen til at begære  

 domstolsprøvelse og om fristen herfor.
Stk. 4. Begæring efter stk. 3 om  

 domstolsprøvelse skal fremsættes over for sundhedsministeren  

 inden 3 uger efter, at sundhedsministerens afgørelse er meddelt den  

 pågældende.
Sundhedsministeren anlægger sag i den  

 borgerlige retsplejes former.
 § 6. Er autorisation som bioanalytiker her i landet givet  

 på grundlag af autorisation i et andet land, kan Sundhedsstyrelsen  

 fratage vedkommende autorisationen, dersom autorisationen i vedkommende andet  

 land bliver frataget den pågældende eller på anden  

 måde taber sin gyldighed.
 § 7. Sundhedsstyrelsen giver offentlig meddelelse om  

 fratagelse og fraskrivelse af autorisation i medfør af §§ 5 og  

 6.
Kapitel 2 Rettigheder og pligter § 8. Sundhedsstyrelsen kan fastsætte nærmere  

 regler om bioanalytikernes virksomhedsområde.
 § 9. En bioanalytiker er under udøvelsen af sin  

 virksomhed forpligtet til at udvise omhu og samvittighedsfuldhed.
 § 10. Sundhedsstyrelsen kan fastsætte regler om, at  

 bioanalytikere skal føre journal over deres virksomhed.
 § 11. Bioanalytikere er forpligtede til at afgive de  

 indberetninger og anmeldelser, som af hensyn til den offentlige sundhedspleje  

 afkræves dem af sundhedsmyndighederne.
Kapitel 3 Tilsyn § 12. Bioanalytikere er undergivet tilsyn af Sundhedsstyrelsen  

 efter lov om sundhedsvæsenets centralstyrelse m.v.
 Stk. 2. Bioanalytikere er forpligtede til på  

 begæring af tilsynsmyndigheden at afgive alle oplysninger, der er  

 nødvendige for gennemførelse af tilsynet.
Kapitel 4 Straffebestemmelser § 13. Den, der uden at have autorisation som bioanalytiker  

 betegner sig som bioanalytiker, straffes med bøde.
Det samme  

 gælder den, der i øvrigt benytter betegnelser eller  

 optræder på en måde, der er egnet til at vække  

 forestilling om, at den pågældende har en sådan  

 autorisation.
 § 14. En bioanalytiker, der gør sig skyldig i grovere  

 eller gentagen forsømmelse eller skødesløshed under  

 udøvelsen af sin virksomhed, straffes med bøde eller  

 fængsel i indtil 4 måneder.
 § 15. Overtrædelse af § 11 og § 12,  

 stk. 2. straffes med bøde.
 Stk. 2. I forskrifter, der er udfærdiget i medfør  

 af denne lov, kan der fastsættes straf af bøde for  

 overtrædelse af bestemmelser i forskrifterne.
Kapitel 5 Ikrafttrædelses- og overgangsbestemmelser § 16. Loven træder i kraft den 1. juni 2002.
 § 17. Ret til autorisation som bioanalytiker har personer, som  

 ved lovens ikrafttræden har bestået eksamen som hospitalslaborant  

 i henhold til bekendtgørelse nr. 705 af 24. august 1995 om  

 hospitalslaborantuddannelsen.
 Stk. 2. De særlige autorisationer som hospitalslaborant,  

 som er meddelt af Indenrigsministeriet og senere Undervisningsministeriet i  

 perioden fra 1958 og indtil uddannelsesbeviser er udstedt efter den i  

 stk. 1 nævnte bekendtgørelse, sidestilles med  

 autorisationer meddelt i henhold til § 1.
 Stk. 3. En person, der kan dokumentere at have  

 gennemført uddannelse til laborant og sammenlagt at have været  

 ansat som hospitalslaborant eller laborant på en mikrobiologisk  

 afdeling i mindst 3 år indenfor de sidste 5 år forud for lovens  

 ikrafttræden svarende til fuldtidsansættelser, har ret til at  

 få autorisation som bioanalytiker.
Stk. 4. Ansøgning om autorisation efter stk. 1 og  

 3 skal indsendes til Sundhedsstyrelsen senest 1 år fra lovens  

 ikrafttræden.
Sundhedsstyrelsen kan dispensere fra denne frist,  

 når særlige forhold taler herfor.
 § 18. Loven gælder ikke for Færøerne og  

 Grønland, men kan ved kongelig anordning sættes i kraft for  

 Færøerne med de afvigelser, som de særlige  

 færøske forhold tilsiger.
Bemærkninger til lovforslaget Almindelige bemærkninger 1. Formålet med lovforslaget Formålet med lovforslaget er gennem en  

 autorisationsordning for bioanalytikere at øge patienternes sikkerhed  

 ved, at kun den, der har autorisation som bioanalytiker, må betegne sig  

 som sådan.
Herved gøres det let for brugerne at identificere de  

 personer, der opfylder de uddannelsesmæssige betingelser for at benytte  

 titlen bioanalytiker.
 Samtidig får bioanalytikerne, i lighed med hvad der  

 gælder for andre autoriserede sundhedspersoner, en i lovgivningen  

 eksplicit fastsat pligt til at udvise omhu og samvittighedsfuldhed i deres  

 virke som bioanalytikere.
 Endelig får Sundhedsstyrelsen med loven mulighed for  

 at gribe ind over for en bioanalytikers faglige virksomhed i tilfælde  

 af, at den pågældende er misbruger eller psykisk syg eller i  

 øvrigt er til fare for patienterne på grund af kritisabel faglig  

 virksomhed.
 Bioanalytikere er allerede i dag omfattede af  

 Sundhedsvæsenets Patientklagenævns kompetence.
2. Nærmere om lovforslaget Autorisation kan efter lovforslaget kun opnås af  

 den, der har bestået en af Undervisningsministeriet godkendt uddannelse  

 for bioanalytikere, idet der samtidig etableres en overgangsordning for  

 tidligere uddannede bioanalytikere (hospitalslaboranter).
 Der bliver efter lovforslaget alene tale om en  

 titelbeskyttelse, idet et forbeholdt virksomhedsområde for  

 bioanalytikere ikke er fundet nødvendigt for patientsikkerheden.
3. Baggrunden for lovforslaget Et udvalg nedsat af Indenrigsministeriet anbefalede  

 allerede i 1956 i betænkning vedr. uddannelse af hospitalslaboranter  

 (bet. nr. 168) - i dag bioanalytikere - at denne faggruppe fik meddelt en  

 autorisation ved uddannelsens afslutning.
Indenrigsministeriet, hvorunder uddannelsen i sin tid  

 hørte, besluttede herefter, at hospitalslaboranter kunne meddeles  

 autorisation alene med hjemmel i de respektive uddannelsescirkulærer,  

 jf. pkt. 4 nedenfor, hvoraf det fremgik, at personer, der havde  

 gennemgået uddannelse som hospitalslaborant, kunne meddeles  

 autorisation.
Det drejer sig om cirkulærerne om uddannelse af  

 klinisk-kemisk laboranter, blodtypeserologiske hospitalslaboranter og  

 patolog-anatomiske hospitalslaboranter.
Samfundet stiller i dag krav om et professionelt  

 sundhedspersonale, der kan omstille sig i takt med den samfundsmæssige  

 og sundhedsfaglige udvikling.
Kortere indlæggelsesforløb og  

 ambulante behandlinger påvirker i høj grad  

 tilrettelæggelsen af arbejdet på de laboratoriemedicinske  

 afdelinger, hvilket stiller store krav til bioanalytikernes  

 selvstændighed og vurderingsevne.
Samtidig omfatter bioanalytikernes faglige virksomhed  

 opgaver, der kan udgøre en fare for patienterne, idet bioanalytikere i  

 praksis selvstændigt træffer beslutninger, som er af  

 væsentlig betydning for både korrekt diagnosticering og  

 behandling af patienter.
I dag udøves virksomheden, herunder  

 prøvetagning, analyse samt vurdering og afgivelse af analyseresultater  

 næsten udelukkende af bioanalytikere, og de kliniske afdelingers  

 diagnosticering og behandling af patienter er i høj grad  

 afhængig af analysernes gyldighed og pålidelighed.
Hertil kommer,  

 at bioanalytikere har direkte patientkontakt i forbindelse med  

 prøvetagning samt information og vejledning m.v.
4. Uddannelsen til bioanalytiker Uddannelsen til bioanalytiker er med virkning fra 1.  

 september 2001 revideret i henhold til Undervisningsministeriets  

 bekendtgørelse nr. 235 af 30. marts 2001. Uddannelsen er omfattet af  

 Undervisningsministeriets reform i medfør af dets rammelov om de  

 mellemlange videregående uddannelser (lov nr. 481 af 31. maj 2000). Ud  

 over bioanalytikere omfatter reformen 5 andre sundhedsuddannelser, nemlig  

 uddannelsen til sygeplejerske, radiograf, jordemoder, ergoterapeut og  

 fysioterapeut.
Bioanalytikeruddannelsen blev, ligesom de øvrige  

 sundhedsuddannelser, som følge af reformen kvalitetsmæssigt  

 forbedret.
Alle uddannelser får en varighed af 3½ år og skal  

 samordnes mest muligt institutionelt og ved samlæsning og større  

 grad af tværfaglighed med andre sundhedsfaglige uddannelser.
De skal  

 have tilknytningsaftaler med forskningsinstitutioner om formidling af  

 forskningsresultater og udviklingsarbejde.
Uddannelserne afsluttes med en  

 bacheloropgave, og gennemført uddannelse giver ret til at benytte  

 titlen professionsbachelor.
For bioanalytikeres vedkommende,  

 professionsbachelor i medicinsk laboratorieteknologi.
Såvel  

 meritmuligheder som adgang til videreuddannelse forbedres.
 Den tidligere uddannelse til hospitalslaborant  

 (bioanalytiker) er reguleret i Undervisningsministeriets  

 bekendtgørelse nr. 705 af 24. august 1995 om  

 hospitalslaborantuddannelsen.
 Forud for denne uddannelse blev hospitalslaboranters  

 uddannelse reguleret ved:
1)	Cirkulære af 11. maj 1973 om uddannelse af klinisk-kemisk  

 laboranter, som afløste cirkulære af 8. oktober 1958 om  

 uddannelsesplanen for hospitalslaboranter.
Af cirkulæret fremgår,  

 at personer, der har gennemført uddannelse efter de to  

 cirkulærer, ligestilles.
2)	Cirkulære af 3. september 1976 om uddannelse af  

 blodtypeserologiske hospitalslaboranter, som afløste cirkulære  

 af 2. januar 1969 om uddannelsesplanen for blodbanklaboranter.
Af  

 cirkulæret fremgår, at personer, der har gennemført  

 uddannelse efter de to cirkulærer, ligestilles.
3)	Cirkulære af 12. februar 1980 om uddannelse af  

 patolog-anatomiske hospitalslaboranter (kombineret histo- og  

 cytolaborantlinje), som afløste cirkulære af 1. april 1975 om  

 uddannelsen af patolog-anatomiske hospitalslaboranter.
Af cirkulæret  

 fremgår, at personer, der har gennemført uddannelse efter de to  

 cirkulærer, ligestilles.
 Forud for disse uddannelsesregler har  

 hospitalslaborantuddannelsen oprindeligt været reguleret af  

 Indenrigsministeriets cirkulære af 8. oktober 1958 om uddannelsesplan  

 for hospitalslaboranter.
 Der skønnes i dag at være ca. 7100  

 hospitalslaboranter i Danmark med de cirkulæreregulerede uddannelser,  

 som alle forudsættes umiddelbart at få autorisation efter  

 loven.
5. Øvrige nordiske lande Hospitalslaboranter er omfattet af den reviderede  

 fællesnordiske overenskomst af 14. juni 1993 mellem Danmark, Island,  

 Finland, Norge og Sverige om godkendelse af erhvervsudøvelse for visse  

 personalegrupper inden for sundhedsvæsenet og  

 veterinærvæsenet.
Den reviderede overenskomst trådte i  

 kraft den 1. april 2001.
 I Island, Norge og Finland er bioanalytikere autoriserede.  

 I Finland blev laboratorieskötare autoriserede ved lov i 1994, i Island  

 ved lov om laboranter nr. 99/1980 og i Norge ved forskrift for godkjenning af  

 bioingenjör nr. 144 i 1987. I Sverige har titlen biomedicinsk analytiker  

 været beskyttet siden 1. januar 1999.
 6. Lovforslagets økonomiske og administrative konsekvenser  

 m.v.
Lovforslaget vil medføre en mindre udgift til  

 Sundhedsstyrelsens administration af autorisationsordningen.
Set ud fra de  

 omkostninger, der vil være forbundet med Sundhedsstyrelsens  

 undersøgelse og administration for meddelelse af autorisation som  

 følge af den nye autorisationsordning, er det beregnet, at styrelsen  

 vil opkræve 270 kr. for hver autorisationsudstedelse.
Dette gebyr  

 forudsættes opkrævet det første år for  

 autorisationsudstedelse såvel for autorisation til tidligere uddannede  

 bioanalytikere som til bioanalytikere, der færdiggør deres  

 uddannelse efter lovens ikrafttræden.
Det er herefter beregnet, at Sundhedsstyrelsen umiddelbart  

 vil kunne opkræve autorisationsgebyrer fra samtlige bioanalytikere  

 på i alt 160.000 kr. det første år efter lovens  

 ikrafttræden.
Heri er ikke medregnet de ca. 7100 hospitalslaboranter,  

 der tidligere har opnået den særlige cirkulæreregulerede  

 autorisation, og som derfor automatisk opnår autorisation efter loven,  

 jf. § 17, stk. 2 og stk. 4.
 Sundhedsstyrelsen vil efterfølgende kunne  

 opkræve autorisationsgebyrer fra alle nyuddannede bioanalytikere  

 på i alt ca. 60.000 kr. årligt.
Gebyrets størrelse vil blive reguleret med  

 omkostningsudviklingen i lighed med gebyrer for øvrige  

 autorisationsbeviser, jf.
Sundhedsministeriets bekendtgørelse nr. 407  

 af 2. juni 1999 om gebyr for autorisation m.v. af visse personalegrupper  

 inden for sundhedsvæsenet.
 De særlige udgifter i forbindelse med  

 autorisationsordningens etablering vil blive afholdt inden for  

 Sundhedsstyrelsens økonomiske ramme.
 Lovforslaget har ingen kommunaløkonomiske  

 konsekvenser, og heller ikke erhvervsøkonomiske eller  

 miljømæssige konsekvenser.
 Lovforslaget indeholder ingen EU-retlige aspekter.
 7. Høring af offentlige myndigheder og organisationer m.v.
 Lovforslaget har været sendt til høring hos  

 de involverede statslige myndigheder, de kommunale organisationer og de  

 faglige foreninger, herunder Den Almindelige Danske Lægeforening og  

 Danske Bioanalytikere samt Dansk Laborant-Forening.
Vurdering af konsekvenser af lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Indtægter til Sundhedsstyrelsen i form af  

 autorisationsgebyr på ca. 160.000 kr. det første år og  

 herefter på ca. 60.000 kr. årligt Øgede udgifter til Sundhedsstyrelsen i forbindelse med  

 autorisationsordningens etablering, som afholdes inden for Sundhedsstyrelsens  

 økonomiske ramme.
Administrative konsekvenser for stat, kommuner og  

 amtskommuner Ingen Lidt øget administration i forbindelse med  

 Sundhedsstyrelsens etablering og løbende registrering af den nye  

 autorisationsordning Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter Ingen EU-retlige aspekter Bemærkninger til lovforslagets  

 enkelte bestemmelser.
Til § 1 Det fastslås i bestemmelsen, at de personer, der har  

 autorisation som bioanalytiker, har eneret til at benytte betegnelsen  

 bioanalytiker, svarende til hvad der gælder for andre autoriserede  

 sundhedspersoner.
Til § 2 Den reviderede bioanalytikeruddannelse er reguleret i  

 bekendtgørelse nr. 235 af 30. marts 2001 og udbydes fra 1. september  

 2002. Ved autorisationsordningen sikres det endvidere, at grundlaget for  

 autorisation er til stede i den enkelte uddannelsesinstitutions  

 studieordning, idet Sundhedsstyrelsen afgiver udtalelse herom til  

 Undervisningsministeriet forud for ministeriets godkendelse af  

 uddannelsen.
 Det fremgår af uddannelsesbekendtgørelsen, at  

 uddannelsen kvalificerer de studerende til at kunne fungere inden for de  

 laboratoriemedicinske specialer i sundhedsvæsenet og beslægtede  

 virksomheder gennem tilegnelse af analytiske, praktiske og etiske  

 færdigheder.
 Uddannelsen tilrettelægges i forhold til  

 hovedområdene i det bioanalytiske virksomhedsfelt, så der  

 etableres en vekselvirkning og kombination mellem teori og klinisk  

 uddannelse.
 Uddannelsen giver ret til betegnelsen professionsbachelor  

 i medicinsk laboratorieteknologi.
Til § 3 Hensigten med bestemmelsen i § 3, stk. 2, om  

 nægtelse af at meddele autorisation til personer, der er farlige for  

 deres medmennesker, er at undgå tilfælde, hvor de  

 uddannelsesmæssige betingelser for meddelelse af autorisation er  

 opfyldt   og autorisationen derfor skal meddeles   selv om det står  

 klart, at autorisationen på grund af den pågældendes  

 personlige forhold umiddelbart derefter må fratages vedkommende i  

 medfør af reglerne i § 5.
Det bemærkes, at vendingen "legemlige eller  

 sjælelige mangler" svarer til de kriterier, der er opstillet i  

 andre autorisationslove og centralstyrelsesloven (§ 5, stk. 1, nr.  

 1). Det understreges i denne forbindelse, at legemlige mangler ikke i sig  

 selv vil afskære vedkommende fra autorisation, idet manglen skal have  

 en sådan karakter, at der ikke vil kunne kompenseres for den legemlige  

 mangel, f. eks. ved ændret indretning af arbejdsplads m.v., og at  

 vedkommende herefter ikke antages at være til fare for andre,  

 sådan som der grundlæggende stilles krav om af hensyn til  

 patientsikkerheden.
Princippet om, at der ikke må diskrimineres mod  

 mennesker med handicap og ikke må stilles hindringer i vejen for deres  

 beskæftigelse, følges således.
 Det gebyr for autorisation, der efter § 3,  

 stk. 3, fastsættes af sundhedsministeren, forudsættes som  

 anført at blive på 270 kr., hvilket svarer til gebyret for de  

 øvrige sundhedsfaglige grupper med mellemlang videregående  

 uddannelse.
Til § 4 I henhold til stk. 1 er hospitalslaboranter omfattet  

 af den reviderede fællesnordiske overenskomst af 14. juni 1993 mellem  

 Danmark, Island, Finland, Norge og Sverige om godkendelse af  

 erhvervsudøvelse for visse personalegrupper inden for  

 sundhedsvæsenet og veterinærvæsenet.
Den reviderede  

 overenskomst er trådt i kraft den 1. april 2001.
Bioanalytikerne er ikke for tiden omfattet af de generelle  

 EU-direktiver om gensidig anerkendelse af erhvervsuddannelser.
Med  

 gennemførelse af en autorisationsordning vil bioanalytikerne  

 være omfattede af Rådets Direktiv 89/48/EØF, det  

 såkaldte 1. generelle direktiv.
Efter stk. 2 kan Sundhedsstyrelsen meddele  

 autorisation som bioanalytiker til personer, der i udlandet har  

 gennemgået en uddannelse, som kan sidestilles med den i § 2,  

 stk. 1, nævnte uddannelse.
Sundhedsstyrelsen kan i autorisationen  

 fastsætte begrænsninger i den pågældendes  

 udøvelse af virksomhed som bioanalytiker.
Når der f. eks. er  

 tale om en uddannelse, som ikke fuldt ud kan sidestilles med den danske, kan  

 Sundhedsstyrelsen fastsætte begrænsninger i autorisationen i tid  

 og sted, hvorefter den pågældendes erhvervsevne afprøves  

 under supervision.
Ansættelsesstedet afgiver herefter en faglig  

 udtalelse, der danner et grundlag for en endelig autorisation.
Til §§ 5-7 Autorisation som bioanalytiker kan i medfør af  

 reglerne i kapitel 2 i lovbekendtgørelse nr. 215 af 9. april 1999 om  

 sundhedsvæsenets centralstyrelse som senest ændret ved lov nr.  

 258 af den 12. april 2000 ved dom fratages en bioanalytiker, såfremt  

 den pågældende under udøvelsen af sin virksomhed er til  

 fare for patienterne på grund af sygdom, misbrug eller udvist grov  

 forsømmelighed.
En autorisation som bioanalytiker kan således  

 kun fratages, hvis dette er begrundet i helbredsmæssige eller faglige  

 forhold.
 Endvidere kan en bioanalytiker frivilligt fraskrive sig  

 autorisationen.
 Endelig kan retten til at udøve virksomhed som  

 bioanalytiker frakendes i henhold til § 79 i borgerlig straffelov.
 En fratagelse eller fraskrivelse af autorisationen  

 indebærer, at den pågældende mister retten til at betegne  

 sig som bioanalytiker.
Til § 8 Bestemmelsen fastslår, at Sundhedsstyrelsen kan  

 fastsætte nærmere regler om bioanalytikernes  

 virksomhedsområde.
Til § 9 Bestemmelsen svarer til, hvad der gælder for andre  

 autoriserede sundhedspersoner.
Der er tale om en retsstandard, som skal  

 udfyldes og gives indhold efter den til enhver tid gældende  

 retsopfattelse.
Fastlæggelsen af hvad der på et givent tidspunkt  

 ligger i denne forpligtelse, afhænger ikke alene af den faglige viden  

 og de tekniske muligheder, der findes på området på det  

 pågældende tidspunkt, men også af de krav, som samfundet  

 på det tidspunkt stiller til virksomhed på sundhedsområdet,  

 og som den almindelige samfundsudvikling i øvrigt har givet anledning  

 til.
 Overtrædelse af bestemmelsen sanktioneres af  

 Sundhedsvæsenets Patientklagenævn med udtalelse af kritik m.v.  

 over for den pågældende.
Sager om grovere eller gentagen forsømmelse eller  

 skødesløshed under udøvelsen af virksomheden  

 henhører under domstolene.
Se endvidere bemærkningerne til  

 § 14.
Til § 10 Bestemmelsen fastslår, at Sundhedsstyrelsen kan  

 fastsætte regler om, at bioanalytikere skal føre journal over  

 deres virksomhed.
Til § 11 Bestemmelsen svarer til, hvad der gælder for andet  

 autoriseret sundhedspersonale.
Til § 12 Bestemmelsen i stk. 1 svarer til, hvad der  

 gælder for andet autoriseret sundhedspersonale.
Sundhedsstyrelsen  

 får hermed mulighed for at gribe ind over for en bioanalytikers faglige  

 virksomhed i tilfælde af, at den pågældende er misbruger  

 eller psykisk syg eller i øvrigt er til fare for patienterne på  

 grund af kritisabel faglig virksomhed.
 Efter stk. 2 er bioanalytikere forpligtede til  

 på begæring af Sundhedsstyrelsen at foretage de anmeldelser og  

 indberetninger vedr. deres faglige virksomhed, der er nødvendige for  

 gennemførelse af styrelsens tilsyn.
Til §§ 13 15 Strafniveauet i bestemmelserne svarer til, hvad der  

 gælder for andet autoriseret sundhedspersonale.
Efter § 13 straffes den, der uden at have  

 autorisation som bioanalytiker betegner sig som bioanalytiker, med  

 bøde.
Det samme gælder den, der i øvrigt benytter  

 betegnelser eller optræder på en måde, der er egnet til at  

 vække en forestilling om, at den pågældende har en  

 sådan autorisation.
 Efter § 14 straffes den bioanalytiker, der gør  

 sig skyldig i grovere eller gentagen forsømmelse eller  

 skødesløshed under udøvelsen af sin faglige virksomhed,  

 med bøde eller fængsel i indtil 4 måneder.
 Sager om grovere eller gentagen forsømmelse eller  

 skødesløshed under udøvelsen af virksomheden  

 henhører under domstolene.
Til § 16 Bestemmelsen fastslår, at loven træder i kraft  

 den 1. juni 2002.
Til § 17 Efter stk. 1 har en person ret til at få  

 autorisation som bioanalytiker, når den pågældende har  

 bestået eksamen som hospitalslaborant efter bekendtgørelse nr.  

 705 af 24. august 1995 om hospitalslaborantuddannelsen.
Der skønnes i  

 dag at være ca. 400 hospitalslaboranter med den nævnte  

 uddannelse, som alle forudsættes umiddelbart at kunne opnå  

 autorisation efter loven.
Efter stk. 2 sidestilles de særlige  

 cirkulæreregulerede autorisationer, jf. de i pkt. 4 nævnte  

 cirkulærer, der i perioden fra 1958 og indtil uddannelsesbeviser blev  

 udstedt i henhold til bekendtgørelsen af 24. august 1995 med de  

 autorisationer, der meddeles i henhold til denne lov.
De særlige  

 autorisationer blev meddelt af Indenrigsministeriets kontor for  

 autorisations- og dispensationssager, som fra 1973 til 1995 blev  

 administreret i tilslutning til Hospitalslaborantskolen i Århus.  

 Sundhedsuddannelserne, herunder hospitalslaborantuddannelsen, blev pr. 1.  

 januar 1984 overført fra Indenrigsministeriet til  

 Undervisningsministeriet.
Der skønnes i dag at være ca. 7100  

 hospitalslaboranter, der er uddannede og autoriserede efter  

 Indenrigsministeriets cirkulærer.
Disse hospitalslaboranter  

 behøver således ikke at ansøge om nyt  

 autorisationsbevis.
 Efter stk. 3 har en person, der kan dokumentere at  

 have gennemført uddannelse til laborant og sammenlagt at have  

 været ansat som hospitalslaborant eller laborant på en  

 mikrobiologisk afdeling i mindst 3 år indenfor de sidste 5 år  

 forud for lovens ikrafttræden svarende til fuldtidsansættelser,  

 ret til at få autorisation som bioanalytiker.
Mikrobiologi er omfattet af generalistuddannelserne til  

 hospitalslaborant og bioanalytiker.
Der har imidlertid ikke før  

 indførelsen af den generelle hospitalslaborantuddannelse i 1995  

 været uddannet hospitalslaboranter med speciale i mikrobiologi.  

 På de mikrobiologiske afdelinger er der derfor ansat både  

 hospitalslaboranter og laboranter, da mikrobiologi er et kerneområde i  

 laboranters uddannelse.
 Bestemmelsen giver således personer med  

 laborantuddannelse, som har arbejdet som hospitalslaborant og som sammenlagt  

 har været ansat på en mikrobiologisk afdeling i mindst 3 år  

 indenfor de sidste 5 år forud for lovens ikrafttræden svarende  

 til fuldtidsansættelse, mulighed for at få autorisation som  

 bioanalytiker.
 Der skønnes i dag at være ca. 185 uddannede  

 laboranter, der er ansat på klinisk mikrobiologiske afdelinger, som  

 forudsættes at kunne opnå autorisation efter loven.
Efter stk. 4 skal ansøgning om autorisation  

 som bioanalytiker indsendes til Sundhedsstyrelsen senest 1 år fra  

 lovens ikrafttræden.
Sundhedsstyrelsen kan dispensere fra denne frist,  

 når særlige forhold taler herfor, f. eks. ved alvorlig sydom  

 eller ophold i udlandet i lovens ansøgningsperiode.
Til § 18 I bestemmelsen er det fastslået, at loven ikke  

 gælder for Færøerne og Grønland, men at loven ved  

 kongelig anordning kan sættes i kraft for Færøerne med de  

 afvigelser, som de særlige færøske forhold  

 tilsiger.
