Ankestyrelsens principafgørelse P-10-98 om arbejdsprøvning - alder - helbredsforhold - pension - behovsbestemt førtidspension - udelukkelsesgrænse - tilknytning til arbejdsmarkedet Resume:
En 59-årig kvinde, hvis ægtefælle var tilkendt helbredsbetinget førtidspension, fik af et nævn tilkendt behovsbestemt førtidspension.
Kvinden havde i nogle år været beskæftiget med deltidsrengøring, men havde valgt at ophøre på grund af omlægning af arbejdstiden.
Ankestyrelsen fandt som udgangspunkt, at hun ikke havde ret til den tilkendte pension.
Ankestyrelsen lagde herved vægt på, at hendes helbredsforhold var upåfaldende, og at hendes alder og tidligere erhvervsforløb ikke udelukkede, at hun kunne påtage sig erhvervsarbejde. *) Kassation:
Der er kommet nye regler på området Love:
Lov om social pension - lovbekendtgørelse nr. 22 af 14. januar 1998 - § 14 og § 15 Note:
 *) Se desuden SM P-30-97 om behovsbestemt førtidspension.
 Sagsfremstilling:
 Ansøger var en 59-årig ufaglært kvinde, hvis ægtefælle var tilkendt helbredsbetinget førtidspension på grund af en ryglidelse.
Ansøger havde som ung været telefonistinde og senere 10 måneder på fabrik.
I mange år var hun hjemme for at passe barn med nyresvigt.
Fra 1987 - 89 havde hun et deltids rengøringsarbejde, men ophørte på grund af omlægning af arbejdstiden.
Der var ingen helbredsklager. Ægtefællens indtægt var under udelukkelsesgrænsen.
Hun var derfor blevet bedømt i supplerende selverhverv.
 Kommunen havde givet afslag på førtidspension, men nævnet tilkendte hende behovsbestemt førtidspension.
 Nævnet lagde vægt på, at hun på grund af alder og lang tids fravær fra arbejdsmarkedet måtte anses for afskåret fra ved udearbejde at forøge forsørgelsesgrundlaget.
 Afgørelse:
 Ankestyrelsen fandt som udgangspunkt, at hun ikke havde ret til forhøjet almindelig førtidspension efter § 14, stk. 3, nr. 3 i lov om social pension, da Ankestyrelsen skønnede, at hendes sociale og helbredsmæssige forhold ikke medførte, at hun havde et varigt  behov for forsørgelse.
 Ankestyrelsen lagde herved vægt på, at hendes helbredsforhold var upåfaldende, og at hendes alder og tidligere erhvervsforløb ikke udelukkede, at hun kunne påtage sig erhvervsarbejde.
 Ankestyrelsen fandt dog efter omstændighederne ikke grundlag for nu at frakende hende den tilkendte pension.
 Ankestyrelsen bemærkede i den forbindelse, at den tilkendte pension ikke var til hinder for, at der blev forsøgt arbejdsprøvning.
 Ankestyrelsen fandt således ikke tilstrækkeligt grundlag for at ændre nævnets afgørelse, hvorved hun fik tilkendt forhøjet almindelig førtidspension efter lovens §14, stk. 3, nr. 3.
