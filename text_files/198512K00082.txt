Nr LSF 82 Forslag til Lov om ændring af forskellige skattelove (Visse udenlandske  

 investeringsselskaber m.v.) Fremsat af Ministeren for skatter afgifter den 27. november 1985 § 1 I lov om beskatning af fortjeneste ved afståelse af aktier m.v., jfr.
lovbekendtgørelse nr. 371 af 22. juli 1983, foretages følgende ændringer:
 1. Efter § 2 indsættes som § 2 a:
»§ 2 a.
Fortjeneste ved afståelse af aktier udstedt af selskaber m.v., der er hjemmehørende i udlandet, på Færøerne eller i Grønland, medregnes ved opgørelsen af den skattepligtige almindelige indkomst, hvis det må antages, 1) at formålet med erhvervelsen eller besiddelsen af aktierne overvejende har været at opnå værdistigning på disse, 2) at virksomheden i selskabet m.v. overvejende har været af finansiel karakter, og 3) at det samlede afkast heraf er beskattet væsentlig lavere end efter danske beskatningsregler.
Stk. 2. Fortjeneste ved afståelse af aktier som nævnt i stk. 1 opgøres efter reglerne i § 5 eller for skattepligtige, der er omfattet af den i § 4, stk. 2 og 3, angivne kreds af personer m.v., efter reglerne i § 6.
Stk. 3. I tilfælde, der er omfattet af stk. 1, finder §§ 2 og 4 ikke anvendelse.
Stk. 1 finder ikke anvendelse i de i § 3 nævnte tilfælde.« 2. I § 5, stk. 1, 1. pkt., ændres »de i § 2, stk. 3, 1. pkt., omhandlede tilfælde« til: »de i § 2, stk. 3, 1. pkt., og § 2 a omhandlede tilfælde«.
 3. I § 6, stk. 1, sidste pkt., ændres »§ 2« til: »§§ 2 og 2  

 a«.
§ 2 Stk. 1. § 1 har virkning for afståelse af aktier, der finder sted den 1. januar 1986 eller senere.
Stk. 2. For aktier, der er erhvervet før den 27. november 1985, og som afstås 3 år eller mere efter erhvervelsen, træder kursværdien pr. 1. januar 1986 i stedet for den faktiske anskaffelsessum, medmindre denne er højere.
Stk. 3. Hvis beskatning efter § 1 sker på grundlag af aktiernes kursværdi pr. 1. januar 1986, jfr. stk. 2, beskattes forskellen mellem kursværdien pr. 1. januar 1986 og den faktiske anskaffelsessum efter reglerne i aktieavancebeskatningslovens § 4, stk. 1, 1. pkt., smh. med stk. 2-3. Er afståelsessummen mindre end kursværdien pr. 1. januar 1986, træder afståelsessummen dog i stedet for kursværdien pr. 1. januar 1986.
Oprindeligt fremsat lovforslag Blad nr 196 § 1 I lov om beskatning af fortjeneste ved afståelse af aktier m.v., jfr.
lovbekendtgørelse nr. 371 af 22. juli 1983, foretages følgende ændringer:
 1. Efter § 2 indsættes som § 2a:
»§ 2a.
Fortjeneste ved afståelse af aktier udstedt af selskaber m.v., der er hjemmehørende i udlandet, på Færøerne eller i Grønland, medregnes ved opgørelsen af den skattepligtige almindelige indkomst, hvis det må antages, 1) at formålet med erhvervelsen eller besiddelsen af aktierne overvejende har været at opnå værdistigning på disse, 2) at virksomheden i selskabet m.v. overvejende har været af finansiel karakter, og 3) at det samlede afkast heraf er beskattet væsentlig lavere end efter danske beskatningsregler.
Stk. 2. Fortjeneste ved afståelse af aktier som nævnt i stk. 1 opgøres efter reglerne i § 5 eller for skattepligtige, der er omfattet af den i § 4, stk. 2 og 3, angivne kreds af personer m.v., efter reglerne i § 6.
Stk. 3. I tilfælde, der er omfattet af stk. 1, finder §§ 2 og 4 ikke anvendelse.
Stk. 1 finder ikke anvendelse i de i § 3 nævnte tilfælde.« 2. I § 5, stk. 1, 1. pkt., ændres »de i § 2, stk. 3, 1. pkt., omhandlede tilfælde« til »de i § 2, stk. 3, 1. pkt., og § 2a omhandlede tilfælde«.
 3. I § 6, stk. 1, sidste pkt., ændres »§ 2« til »§§ 2 og 2  

 a«.
§ 2 I lov om indkomstbeskatning af aktieselskaber m.v., jfr.
lovbekendtgørelse nr. 512 af 31. oktober 1983, som ændret ved lov nr. 125 af 31. marts 1985 og lov nr. af december 1985, affattes § 1, stk. 1, nr. 5 a) således:
»5a) investeringsforeninger, der udsteder omsættelige beviser for medlemmernes indskud, medmindre foreningen ifølge sine vedtægter er forpligtet til inden fristen for indgivelse af selvangivelse for det pågældende indkomstår at udlodde de i indkomståret:
a) indtjente renter og udbytter, b) realiserede kursgevinster på fordringer, hvor den pålydende rente ikke opfylder kravet til mindsterenten efter lov om skattemæssig behandling af gevinst og tab på fordringer og gæld og c) realiserede fortjenester som omhandlet i aktieavancebeskatningslovens § 2a.« § 3 Stk. 1. § 1 har virkning for afståelse af aktier, der finder sted den 1. januar 1986 eller senere.
Stk. 2. For aktier, der er erhvervet før den 27. november 1985, og som afstås 3 år eller mere efter erhvervelsen, træder den formueskattepligtige værdi pr. 1. januar 1986 i stedet for den faktiske anskaffelsessum, medmindre denne er højere.
Stk. 3. Hvis beskatning efter § 1 sker på grundlag af aktiernes formueskattepligtige værdi pr. 1. januar 1986, jfr. stk. 2, beskattes forskellen mellem den formueskattepligtige værdi pr. 1.
januar 1986 og den faktiske anskaffelsessum efter reglerne i aktieavancebeskatningslovens § 4, stk. 1, 1. pkt. smh. med stk.
2-3. Er afståelsessummen mindre end den formueskattepligtige værdi pr. 1. januar 1986, træder afståelsessummen dog i stedet for den formueskattepligtige værdi pr. 1. januar 1986.
 Stk. 4. § 2 har virkning fra og med indkomståret 1986.
BEMÆRKNINGER TIL LOVFORSLAGET 1. Lovens formål Lovforslaget tilsigter at forhindre, at personer, der er fuldt skattepligtige til Danmark, kan undgå beskatning eller opnå en relativ lav beskatning ved investering i visse udenlandske investeringsselskaber.
Beskatningen undgås ved, at renter m.v., der er almindelig skattepligtig indkomst i Danmark, konverteres til skattefrie aktieavancer ved at blive kanaliseret gennem investeringsselskaber, hvis indkomster beskattes relativt lavt eller slet ikke.
 2. Aktieavancebeskatningsloven er senest ændret ved lov nr. 265 af 8.
juni 1983, jfr.
Folketingstidende 1982-83 sp. 9503, 9824, 11.580, 12.018, tillæg A sp. 3937, tillæg B sp. 1333, tillæg C sp. 507.
3. De gældende regler Efter de ændringer, der gennemførtes i 1981 og 1983, gælder nu følgende regler om aktieavancebeskatning:
Fortjeneste ved afhændelse af aktier m.v. efter mindre end tre års ejertid medregnes ved opgørelsen af den almindelige skattepligtige indkomst.
Dette gælder for alle typer aktionærer bortset fra aktionærer, der har erhvervet aktierne som led i deres næring.
Reglen gælder, uanset om aktionæren er en person eller et selskab, og uanset om der er tale om en almindelig aktionær eller en hovedaktionær.
Afhændes aktier efter en ejertid på tre år eller mere, gælder der forskellige beskatningsregler for de forskellige typer aktionærer:
Efter lovens § 3 skal skattepligtige, der har erhvervet aktier som led i deres næring (næringsaktionærer), medregne fortjeneste eller tab ved afhændelse af aktierne i den almindelige skattepligtige indkomst uanset ejertidens længde.
I § 4, stk. 2 og 3, afgrænses den kreds af skattepligtige, der beskattes efter hovedaktionærreglerne.
Efter disse regler sker der dels en aftrapning af den skattepligtige fortjeneste efter ejertidens længde, dels foretages der visse nærmere angivne fradrag i fortjenesten.
For de personer, der hverken er næringsaktionærer eller omfattede af hovedaktionærreglerne, er fortjeneste ved afståelse af aktier efter tre års ejertid skattefri.
Aktie- og anpartsselskaber er ikke omfattede af hovedaktionærreglerne, jfr. § 4, stk. 5.
Der sker således en relativt lempelig eller slet ingen beskatning, når aktionærer (bortset fra næringsaktionærer) afhænder deres aktier efter en vis ejertid.
Baggrunden herfor er blandt andet, at værdistigningen på aktierne stammer fra selskabets indtjening, der allerede er beskattet med 40 (nu 50) procent selskabsbeskatning.
Af samme grund ydes der ved indkomstbeskatningen af aktieudbytter hidrørende fra danske selskaber en skattegodtgørelse, som delvis kompenserer for den beskatning, der er sket af selskabets indkomst.
4. Investeringsselskaber i skattely-lande Der er i den senere tid set eksempler på, at der i lande med ingen eller meget lav selskabsbeskatning, er oprettet investeringsselskaber eller investeringsforeninger, som synes at rette sig mod danske investorer.
Investeringsselskabets aktivitet kan typisk bestå i investering i danske statsobligationer og garanterede pantebreve, dvs. i risikofri, passiv kapitalanbringelse.
 Selskabet betaler ikke dansk indkomstskat af obligationernes afkast.
Årets indkomst, f.eks. i form af renter og kursgevinster, udloddes normalt ikke, men akkumuleres i selskabet.
Herved stiger værdien af selskabets aktier.
Efter de gældende regler i aktieavancebeskatningsloven bliver som nævnt ovenfor aktionærer, bortset fra næringsaktionærer, skattefrie eller lempeligt beskattet af avancer på aktier og investeringscertifikater m.v. ved afhændelse efter tre års ejertid.
Det vil derfor være meget fordelagtigt for en dansk skatteyder at investere i sådanne udenlandske investeringsselskaber m.v., der - i modsætning til danske selskaber og akkumulerende investeringsforeninger - beskattes lempeligt eller slet ikke beskattes i deres hjemland, samtidig med at selskabernes renteindtægter m.v. ikke kildebeskattes i Danmark.
Ved at købe sådanne aktier m.v. opnår en dansk investor, at de renter og andet finansielt afkast, der ville være skattepligtig indkomst ved direkte investering i Danmark, konverteres til skattefrie aktieavancer.
Den fordel, der ligger i investering i selskaber af denne type, består i den nævnte skattebesparelse.
Det er regeringens opfattelse, at sådanne investeringer i udlandet, der ikke tjener noget aktivt, erhvervsmæssigt formål, men alene eller i overvejende grad har til formål at undgå dansk beskatning, bør forhindres.
Hidtil har danske skatteydere kun i beskedent omfang investeret i udenlandske investeringsselskaber af denne type.
Dette skyldes blandt andet de valutamæssige restriktioner, der har været på valutaindlændinges investeringer i sådanne selskaber.
Siden 1. januar 1984 har valutaindlændinge frit kunnet investere i børsnoterede, udenlandske selskaber, hvorimod det kræver Nationalbankens tilladelse at investere i udenlandske ikke-børsnoterede selskaber ud over den valutariske bundgrænse på p.t. 40.000 kr.
En sådan tilladelse gives ikke til investering i passive kapitalforvaltende selskaber.
For danskere, der under ophold i udlandet bliver valutaudlændinge, er der ingen restriktioner vedrørende udenlandske investeringer.
Ved senere tilbagevenden til Danmark kan udenlandske værdipapirer indføres uden begrænsninger.
De fleste investeringsselskaber, der hidtil har været på markedet i forskellige skattely-lande, har ikke været børsnoterede, og danske investorer har derfor som nævnt kun i begrænset omfang kunnet placere midler i disse foretagender.
Kravene i udlandet for opnåelse af børsnotering er imidlertid ikke lige restriktive alle steder, og det må derfor antages, at det vil være forholdsvis nemt at få disse investeringsselskaber børsnoteret i visse lande.
Da der ikke gælder nogen valutamæssige restriktioner for investeringer i børsnoterede selskaber, vil danske investorer uden vanskeligheder kunne opnå en urimelig skattemæssig fordel ved at placere midler i udenlanske, akkumulerende investeringsselskaber, fremfor ved direkte investering i danske værdipapirer eller investeringsbeviser.
Som nævnt ovenfor har reglerne i aktieavancebeskatningsloven, hvorefter almindelige aktionærer og selskaber ikke beskattes af fortjeneste på aktier, der afhændes efter tre års ejertid, blandt andet den baggrund, at selskabets indkomster, der ligger til grund for aktieavancen, er blevet beskattet med 40 (nu 50) procent selskabsskat.
Det foreslås derfor, at fortjeneste ved afhændelse af aktier i udenlandske selskaber uanset ejertidens længde beskattes som almindelig skattepligtig indkomst, hvis fortjenesten vedrører aktier, hvis værdiforøgelse i overvejende grad hidrører fra finansiel virksomhed, der beskattes væsentlig lavere end efter danske beskatningsregler.
5. Forslagets provenumæssige og administrative konsekvenser Det forventes, at forslaget ikke vil have mærkbare administrative virkninger.
Forslaget tilsigter at modvirke fremtidige provenutab som følge af skattetænkning i forbindelse med de omhandlede udenlandske investeringsforeninger.
Herudover må der forventes en mindre provenugevinst som følge af indkomstbeskatningen af fortjenesten på de aktieafståelser, der bliver omfattet af forslaget.
6. Forslagets nærmere indhold (§ 1) a.
Kredsen af skattepligtige i den foreslåede bestemmelse er alle typer aktionærer, der er omfattede af aktieavancebeskatningsloven, med undtagelse af næringsaktionærer, der beskattes efter samme lovs § 3. Omfattede er således almindelige aktionærer, hovedaktionærer og selskaber.
Forslaget omfatter samme arter af værdipapirer som aktieavancebeskatningslovens regler i øvrigt.
Indgrebet er ikke begrænset til selskaber m.v., der er hjemmehørende i egentlige skattely-lande.
Man kan opnå de samme skattemæssige fordele ved at indskyde et mellemliggende selskab i et land, der ikke kan betegnes som skattely-land, men som ligesom Danmark på visse betingelser fritager kursgevinster på aktier og investeringsbeviser for indkomstskat.
Det foreslås derfor, at indgrebet skal omfatte aktier i selskaber m.v., der er hjemmehørende i udlandet, på Færøerne eller i Grønland, som i skattemæssig henseende er »udland«.
Da det ikke er tanken, at indgrebet skal rette sig mod almindelige investeringer i udlandet, indeholder forslaget en række betingelser, der alle skal være opfyldte, for at lovbestemmelsen finder anvendelse.
b.
For det første sker der kun indkomstbeskatning af aktieavancen, hvis det må antages, at formålet med erhvervelsen eller besiddelsen af aktierne overvejende har været at opnå værdistigning på disse.
Det er nødvendigt at inddrage formålet såvel med erhvervelsen som med den fortsatte besiddelse af aktierne.
Såfremt kun formålet med erhvervelsen indgik i bedømmelsen, ville en investering i et udenlandsk selskab, der en gang var »blåstemplet«, varigt bringe aktierne uden for lovbestemmelsens område, selv om selskabets virksomhed fuldstændig ændrede karakter, f.eks. fra aktiv erhvervsvirksomhed til passiv akkumulerende kapitalanbringelse i et skattely-land.
Investeringer i aktier vil normalt bero på en forventning om såvel udbytte som kursstigning på aktierne.
Det vil ikke altid være muligt for en investor at vide, hvorledes et selskabs aktiviteter udvikler sig i løbet af den periode, hvor han ejer aktierne i dette.
Som nævnt kan et selskab ændre karakter, ligesom det kan ændre udbyttepolitik i løbet af ejerperioden, uden at den enkelte aktionær har indflydelse herpå.
Den foreslåede bestemmelse åbner imidlertid mulighed for, at skatteyderen selv kan skabe formodning for, at aktieavancen ikke er omfattet af lovens bestemmelser.
Hvis en aktionær således afhænder sine aktier i et selskab forholdsvis kort tid efter, at selskabet er ophørt med aktiv erhvervsvirksomhed, vil der være skabt en sådan formodning.
Det vil også være tilfældet, hvis selskabet f.eks. fører en udbyttepolitik, der medfører, at der ikke akkummuleres overskud ud over, hvad den aktive virksomhed kræver til konsolidering.
c.
For det andet er det en betingelse for indkomstbeskatning, at virksomheden i selskabet overvejende har været af finansiel karakter.
Her opstår nogle afgrænsningsproblemer med hensyn til, hvorvidt en virksomhed kan siges overvejende at have været af finansiel karakter.
Indtægterne ved finansiel virksomhed består først og fremmest af renteindtægter.
Indtægter ved finansiel virksomhed kan imidlertid også bestå af andre former for kapitalafkast.
Der kan for eksempel være tale om aktieudbytter, kursgevinster på værdipapirer, royalties og indtægter fra finansiel leasing.
De ovenfor omtalte investeringsforeninger m.v., der er beliggende i lande med relativ lav beskatning, og som investerer i statsobligationer og garanterede pantebreve og lignende, hvor de løbende indtægter (renter, kursgevinster og indfrielsesbeløb) reinvesteres, er typiske eksempler på foretagender, der driver finansiel virksomhed.
Det er i øvrigt karakteristisk for beskatningsreglerne i visse lande, at der gælder særlig gunstige beskatningsregler for foretagender, der udelukkende driver finansiel virksomhed.
Afkastet vil her typisk være forudsigeligt og relativt sikkert og vil derfor normalt svare til markedsrenten.
Omfattede vil imidlertid også være f.eks. banker, forsikringsselskaber samt finansierings- og investeringselskaber.
Det indgår som et almindeligt led i de fleste selskabers erhvervsvirksomhed, at midlertidige likviditetsoverskud anbringes til bedst mulig forrentning.
Selv om sådanne investeringer i enkelte år udgør en væsentlig del af selskabets indtjening, betyder dette ikke nødvendigvis, at selskabets virksomhed kan karakteriseres som overvejende af finansiel karakter.
Ved vurderingen heraf må der ske en samlet bedømmelse af virksomhedens aktiviteter i den periode, aktieavancen vedrører.
Såfremt et selskab overvejende driver finansiel virksomhed og er beliggende i et land med relativ lav beskatning, vil det som udgangspunkt være omfattet af de foreslåede regler.
Et sådant selskab vil imidlertid som nævnt ovenfor kunne skabe formodning for, at formålet med besiddelsen af aktierne ikke primært har været at opnå værdistigning på disse, hvis det fører en udbyttepolitik, som mærkbart modvirker akkumulation af midler i selskabet, udover hvad der kræves i konsolidering af hensyn til den aktive virksomhed.
d.
For det tredje er det en betingelse for indkomstbeskatningen, at det samlede afkast af den finansielle virksomhed er blevet beskattet væsentlig lavere end efter danske regler.
Dette rejser nogle afgrænsningsproblemer med hensyn til, hvad væsentligt lavere betyder.
Det kunne være nærliggende at søge vejledning i reglerne vedrørende selskabsskattelovens § 13, stk. 3, om skattefritagelse for udbytter fra udenlandske datterselskaber.
På den anden side er der væsentlige forskelle mellem det typiske moder-datterselskabsforhold og den typiske investering i udenlandske investeringsselskaber.
For det første sker placeringen af udenlandske datterselskaber typisk ud fra forretningsmæssige overvejelser, f.eks. vedrørende produktionstekniske eller markedsmæssige forhold i det pågældende land.
For det andet vil et moderselskab sædvanligvis uden større vanskeligheder kunne honorere ganske vidtgående dokumentationskrav vedrørende den faktiske beskatning af datterselskabets indkomst.
Modsat vil de investeringsselskaber, som dette lovforslag især retter sig mod, typisk vælge deres hjemsted således, at de enten direkte eller indirekte kan kanalisere indtægterne gennem et skattely-land på en sådan måde, at indkomsten ikke beskattes eller beskattes meget lavt.
Det er endvidere karakteristisk for de omhandlede foretagender, at de er placeret i (eller modtager deres indtægter gennem) lande med meget stramme regler om bankhemmelighed etc.
Det er derfor ikke sandsynligt, at den praksis, der har dannet sig efter selskabsskattelovens § 13, stk. 3, kan danne grundlag for praksis efter lovforslagets regler.
Det må forventes, at kravene til den beskatning, som selskabets samlede afkast skal være belastet med efter lovforslagets regler, er noget højere end efter den nævnte regel i selskabsskatteloven.
Efter selskabsskattelovens § 13, stk. 3, påhviler det den skattepligtige (moderselskabet) at dokumentere, at datterselskabets indkomst er blevet selskabsbeskattet efter regler, der ikke afviger væsentligt fra de danske beskatningsregler.
En sådan dokumentationspligt er ikke pålagt skatteyderne i dette lovforslag.
Dette skyldes, at skatteyderne som nævnt ovenfor normalt ikke vil være i stand til at tilvejebringe en så udførlig dokumentation.
Alligevel må det antages, at reglerne i lovforslaget forudsætter, at den skattepligtige for at afkræfte skattemyndighedernes påstand om, at der er tale om udenlandske aktier, der omfattes af forslagets regler, må tilvejebringe de oplysninger og dokumentationer, som støtter hans påstand, og som han efter forholdene har bedre adgang til at skaffe end skattemyndighederne.
Det vil således være naturligt, at den skattepligtige kan redegøre for og dokumentere, hvorfor han har anset investeringen for lønsom, uden at denne lønsomhed stammer fra en særlig lempelig beskatning i forhold til beskatning efter interne danske regler.
Det må omvendt være naturligt, at skattemyndighederne - som forudsætning for beskatning - må påvise, f.eks. at de reserver, der er akkumuleret i selskabet, hidrører fra formueafkast, hvoraf beskatningen er ukendt eller notorisk lavere end efter interne danske regler.
Ved vurderingen af, om det finansielle afkast er beskattet væsentligt lavere end i Danmark indgår ikke alene beskatningsprocentens størrelse, men også det beskatningsgrundlag, hvoraf skatten beregnes.
Herunder vil blandt andet indgå, om beskatningsgrundlaget kun består af indkomst fra kilder i det pågældende land, eller om selskabets globale indkomst beskattes.
Der skal foretages en samlet bedømmelse af, hvorledes det samlede afkast af den finansielle virksomhed er blevet beskattet over hele den periode, der ligger til grund for den realiserede aktieavance, sammenholdt med beskatningen af tilsvarende afkast i Danmark.
Såfremt det er en afgørende betingelse for, at et arrangement giver økonomisk gevinst, at kapitalafkast kanaliseres gennem forskellige lande, vil dette i sig selv være et indicium for, at afkastet af den finansielle virksomhed beskattes væsentlig lavere end efter danske regler.
e.
Det er foreslået, at fortjeneste ved afståelse af de omfattede aktier opgøres efter reglerne i aktieavancebeskatningslovens § 5 for almindelige aktionærer og reglerne i § 6 for hovedaktionærer.
Ved opgørelsen af hovedaktionærers fortjeneste finder 1 pct.-reglen i § 4 ikke anvendelse, og der gives ikke 65.000 kr.-fradrag efter § 7, ligesom der ikke sker nedtrapning af fortjenesten efter ejertidens længde.
Tab ved afståelse af aktier, der er omfattede af den foreslåede bestemmelse, kan ikke fradrages i skattepligtig fortjeneste på afståelse af aktier.
Det gælder både fortjeneste på aktieafståelser, der omfattes af den foreslåede bestemmlse, og fortjeneste omfattet af aktieavancebeskatningslovens § 2, stk. 2.
Det er heller ikke tilladt i fortjenesten, der er omfattet af den foreslåede bestemmelse, at fradrage tab på aktieafståelser, der omfattes af § 2, stk. 2.
7. Udloddende investeringsforeninger (§ 2) Forslaget om ændring af selskabsskatteloven går ud på at inddrage udloddende investeringsforeninger under beskatning, medmindre foreningerne også udlodder realiserede fortjenester på aktier, som er omfattede af den foreslåede § 2a i aktieavancebeskatningsloven.
 Lov om indkomstbeskatning af aktieselskaber m.v.
 (selskabsskatteloven) er senest ændret ved lov nr. 125 af 31.
marts 1985, jfr.
Folketingstidende 1984-85: sp. 8059, 8067, 8374, 8495, tillæg A sp. 4199, tillæg B sp. 1057, 1145 og tillæg C sp.
 301.
Endvidere har ministeren for skatter og afgifter den 2. oktober 1985 fremsat forslag til lov om ændring af selskabsskatteloven (L 20), jfr.
Folketingstidende 1985-86, sp. 79, 547.
Ved udformning af nærværende forslag er det forudsat, at L 20 vedtages ved 3. behandlingen senest samtidig med den endelige vedtagelse af dette lovforslag.
Efter de gældende regler er udloddende investeringsforeninger ikke skattepligtige, selv om de undlader at udlodde realiserede fortjenester på aktier.
Forslaget tilsigter at hindre, at fortjenester, der er omfattet af de foreslåede regler i aktieavancebeskatningslovens § 2a, realiseres uden beskatning enten hos foreningerne eller hos medlemmerne.
De nævnte investeringsforeninger vil efter forslaget bevare status som ikke-skattepligtige foreninger, hvis pligten til udlodning ifølge vedtægterne omfatter realiserede fortjenester af den nævnte art.
8. Samtidig med nærværende lovforslag er fremsat forslag til lov om ændring af lov om en realrenteafgift af visse pensionskapitaler m.v.
Dette forslag har til formål at inddrage aktieavancer m.v., der efter nærværende lovforslag bliver almindelig skattepligtig indkomst for personer og selskaber, under realrenteafgiften.
9. Ikrafttræden Det er foreslået, at § 1 får virkning for aktieafståelser, der finder sted den 1. januar 1986 eller senere.
De skatteydere, der inden lovforslagets fremsættelse, dvs. inden den 27. november 1985, har erhvervet aktier, som bliver omfattet af forslagets bestemmelser, skal ved opgørelsen af den skattepligtige fortjeneste benytte den formueskattepligtige værdi pr. 1. januar 1986 i stedet for den faktiske anskaffelsessum, medmindre den faktiske anskaffelsessum er højere end denne.
Herved undgås, at der ved afståelsen sker beskatning af fortjeneste, der er optjent, inden lovforslaget blev fremsat.
Også for hovedaktionærer benyttes ved opgørelsen af den skattepligtige fortjeneste den formueskattepligtige værdi af aktierne pr. 1. januar 1986. Det foreslås, at fortjeneste optjent inden denne dato beskattes efter aktieavancebeskatningslovens hidtil gældende regler.
Den foreslåede overgangsordning har til hensigt at sikre, at de skærpende regler ikke gennemføres med tilbagevirkende kraft.
For så vidt angår den foreslåede § 2 om udloddende investeringsforeninger, foreslås det, at denne bestemmelse får virkning fra og med indkomståret 1986, dvs. det indkomstår, der ligger til grund for skatteansættelsen for skatteåret 1987-88.
BILAG I dette bilag er (markeret med --/ og /-- ) indsat den gældende formulering af de bestemmelser, der berøres af lovforslaget § 1 I lov om beskatning af fortjeneste ved afståelse af aktier m.v., jfr.
lovbekendtgørelse nr. 371 af 22. juli 1983, foretages følgende ændringer:
 1. Efter § 2 indsættes som § 2a:
»§ 2a.
Fortjeneste ved afståelse af aktier udstedt af selskaber m.v., der er hjemmehørende i udlandet, på Færøerne eller i Grønland, medregnes ved opgørelsen af den skattepligtige almindelige indkomst, hvis det må antages, 1) at formålet med erhvervelsen eller besiddelsen af aktierne overvejende har været at opnå værdistigning på disse, 2) at virksomheden i selskabet m.v. overvejende har været af finansiel karakter, og 3) at det samlede afkast heraf er beskattet væsentlig lavere end efter danske beskatningsregler.
Stk. 2. Fortjeneste ved afståelse af aktier som nævnt i stk. 1 opgøres efter reglerne i § 5 eller for skattepligtige, der er omfattet af den i § 4, stk. 2 og 3, angivne kreds af personer m.v., efter reglerne i § 6.
Stk. 3. I tilfælde, der er omfattet af stk. 1, finder §§ 2 og 4 ikke anvendelse.
Stk. 1 finder ikke anvendelse i de i § 3 nævnte tilfælde.« 2. I § 5, stk. 1, 1. pkt., ændres »de i § 2, stk. 3, 1. pkt., omhandlede tilfælde« til »de i § 2, stk. 3, 1. pkt., og § 2a omhandlede tilfælde«.
--/ § 5. Fortjenesten eller tabet ved afståelse af aktier opgøres i de i § 2,  

 stk. 3, 1. pkt., omhandlede tilfælde som forskellen mellem det ved afståelsen  

 indvundne beløb og anskaffelsessummen for de pågældende aktier.
Fondsaktier,  

 aktieretter og tegningsretter, der er tildelt den skattepligige, anses for  

 erhvervet af denne for 0 kr.
/-- 3. I § 6, stk. 1, sidste pkt., ændres »§ 2« til »§§ 2 og  

 2a«.
--/ § 6. Hvis den skattepligtige på noget tidspunkt inden for de seneste 5 år  

 forud for afståelsen selv eller sammen med den i § 4, stk. 3, angivne kreds  

 af personer m.v. har ejet aktier eller rådet over stemmeværdien som angivet i  

 § 4, Stk. 2 og 3, opgøres fortjeneste eller tab ved afståelse af aktier efter  

 reglerne i stk. 2-8. Dette gælder, hvad enten fortjenesten indgår i  

 skattepligtig almindelig indkomst efter § 2 eller særlig indkomst efter § 4.
/-- § 2 I lov om indkomstbeskatning af aktieselskaber m.v., jfr.
lovbekendtgørelse nr. 512 af 31. oktober 1983, som ændret ved lov nr. 125 af 31. marts 1985 og lov nr. af december 1985, affattes § 1, stk. 1, nr. 5 a) således:
»5a) investeringsforeninger, der udsteder omsættelige beviser for medlemmernes indskud, medmindre foreningen ifølge sine vedtægter er forpligtet til inden fristen for indgivelse af selvangivelse for det pågældende indkomstår at udlodde de i indkomståret:
a) indtjente renter og udbytter, b) realiserede kursgevinster på fordringer, hvor den pålydende rente ikke opfylder kravet til mindsterenten efter lov om skattemæssig behandling af gevinst og tab på fordringer og gæld og c) realiserede fortjenester som omhandlet i aktieavancebeskatningslovens § 2a.« --/ L 20 fremsat af ministeren for skatter og afgifter den 2. oktober  

 1985: »5 a) investeringsforeninger, der udsteder omsættelige beviser for  

 medlemmernes indskud, medmindre foreningen ifølge sine vedtægter er  

 forpligtet til inden fristen for indgivelse af selvangivelse for det  

 pågældende indkomstår at udlodde de i indkomståret indtjente renter og  

 udbytter samt de realiserede kursgevinster på fordringer, hvor den pålydende  

 rente ikke opfylder kravet til mindsterenten efter lov om skattemæssig  

 behandling af gevinst og tab på fordringer og gæld.« /-- Gældende lov:
--/ § 1. Skattepligt i henhold til denne lov påhviler her i landet  

 hjemmehørende:
1) indregistrerede aktieselskaber, 2) andre selskaber, i hvilke ingen af deltagerne hæfter personligt for  

 selskabets forpligtelser, og som fordeler overskuddet i forhold til  

 deltagernes i selskabet indskudte kapital, 2 a) sparekasser, 3) brugsforeninger, hvorved efter denne lov forstås sådanne  

 sammenslutninger, som har til formål at indkøbe, fremskaffe eller fremstille  

 varer eller at levere tjenesteydelser helt eller delvis til medlemmernes  

 private forbrug, og som - bortset fra normal forrentning af en indbetalt  

 medlemskapital - anvender den stedfundne omsætning med medlemmerne som  

 grundlag for udlodning af overskud til disse, 3 a) indkøbsforeninger, hvorved  

 efter denne lov forstås sådanne sammenslutninger, som har til formål at  

 indkøbe, fremskaffe eller fremstille varer eller at levere tjenestydelser,  

 som medlemmerne udelukkende benytter til udøvelse af deres bedrift, når  

 sammenslutningen - bortset fra normal forrentning af indbetalt medlemskapital  

 - anvender den stedfundne omsætning med medlemmerne som grundlag for  

 udlodning af overskud til disse, 4) produktions- og salgsforeninger, hvorved efter denne lov forstås  

 sådanne sammenslutninger, som har til formål at bearbejde, forædle eller  

 sælge medlemmernes produkter, og som - bortset fra normal forrentning af en  

 indbetalt medlemskapital - foretager deres overskudsfordeling på grundlag af  

 de af medlemmerne til foreningen leverede produkter, 5) gensidige forsikringsforeninger, som også overtager forsikringer uden  

 forpligtelse til deltagelse i det gensidige ansvar, 5 a)  

 investeringsforeninger, der udsteder omsættelige beviser for medlemmernes  

 indskud, medmindre foreningen ifølge sine vedtægter er forpligtet til inden  

 fristen for indgivelse af selvangivelse for det pågældende indkomstår at  

 udlodde de i indkomståret indtjente renter og udbytter, 6) andre foreninger, korporationer, stiftelser, legater og selvejende  

 institutioner, jfr. dog § 3, for så vidt angår indtægt ved erhvervsmæssig  

 virksomhed.
