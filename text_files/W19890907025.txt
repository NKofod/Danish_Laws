Ankestyrelsens principafgørelse P-16-89 om bistandstillæg - tildeling - gift - syg ægtefælle Resume:
 Bistandstillæg blev tilkendt gifte ansøgere i 2 tilfælde, hvor be hovet for personlig bistand oversteg, hvad ægtefællen på grund af sin egen dårlige helbredstilstand kunne forventes at klare.
 Love:
Lov om social pension - lovbekendtgørelse nr. 612 af 24. juni 1996 - § 16 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 16, stk. 1 Vejledninger:
Sikringsstyrelsens vejledning af 25. januar 1988 - Sagsfremstilling 1:
 Sag nr. 1 - j.nr. 3938-88: En 34-årig kvinde K, der modtog højeste førtidspension fra 1985, var total lam i underkroppen og var permanent kørestolsbruger.
 K's ægtefælle var også kørestolsbruger og var ikke i væsentlig udstrækning i stand til at hjælpe K.
 K's funktionsevne var siden 1985 forringet i ikke ubetydeligt omfang, men dette syntes i overvejende grad at være begrundet i angst og usikkerhed.
 Det sociale udvalg indstillede K til bistandstillæg.
 Revaliderings- og pensionsnævnet fandt, at K ikke var berettiget til bistandstillæg.
 Sagen blev anket af et sygehus på K' vegne.
 Lovgrundlag: Lov om social pension § 16. Sikringsstyrelsens vejledning af 25. januar 1988 om social pension, pkt. 87.
 Afgørelse:
 Ud fra de lægelige oplysninger og oplysningerne om K's bistandsbehov samt oplysninger om ægtefællens manglende evne til at hjælpe K i normalt omfang fandtes K berettiget til bistandstillæg.
 Ankestyrelsen ændrede således revaliderings- og pensionsnævnets afgørelse.
 Sagsfremstilling 2:
 Sag nr. 2 - j.nr. 94-89: En 50-årig kvinde K, der havde modtaget højeste førtidspension fra 1975, havde asthmatisk og kronisk bronchitis med udvidede lunger, afsmalning af 5. og 6. halsbruskskive med slidgigtforandringer samt skævhed og slidgigt i lænden.
K var kørestolsbruger og måtte have hjælp til bad og til på- og afklædning.
K havde desuden problemer med at færdes indendørs.
 K's ægtefælle, der var tilkendt højeste førtidspension, havde kronisk bronchitis med store lunger, slidgigt i begge knæ og var overvægtig.
 Det sociale udvalg indstillede K til bistandstillæg.
 Revaliderings- og pensionsnævnet fandt, at K ikke opfyldt betingelserne for tilkendelse af bistandstillæg.
 Sagen blev anket af K.
 Lovgrundlag: Lov om social pension § 16. Sikringsstyrelsens vejledning af 25. januar 1988 om social pension, pkt. 87.
 Afgørelse:
 K fandtes at opfylde betingelserne for at opnå bistandstillæg, idet K's behov for personlig bistand fandtes at overstige, hvad ægtefællen i betragtning af hans helbredstilstand kunne forventes at klare.
 Ankestyrelsen ændrede således revaliderings- og pensionsnævnets afgørelse.
