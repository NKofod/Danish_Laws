En bevillingshaver nægtede trods gentagne skriftlige pålæg fra  

 kommunen at bringe et ulovligt ansættelsesforhold til ophør, idet en chauffør  

 var anvist uden at have det i hyrekørselsbekendtgørelsens § 26 krævede  

 førerkort.
Tilbagekaldelse ansås for berettiget.
 I brev af 8. november 1989 har De indbragt den af Århus Kommune i brev af  

 16. oktober 1989 meddelte afgørelse om tilbagekaldelse af Deres bevilling  

 (nr. 212-133) til hyrekørsel.
 Kommunens afgørelse er truffet i medfør af § 8, stk. 1, i lov om  

 hyrekørsel, hvorefter en bevilling kan tilbagekaldes, såfremt indehaveren har  

 gjort sig skyldig i grov eller oftere gentagen overtrædelse af vilkårene for  

 bevillingen, af bestemmelserne i hyrekørselsloven eller af forskrifter  

 udstedt i medfør af loven.
Kommunen har begrundet afgørelsen med, at De har overtrådt § 1, stk. 2, i  

 Kørselsreglement for Hyrekørsel i Århus Kommune.
I henhold til § 1, stk. 2, i  

 reglementet påhviler det bl.a. bevillingshaveren at føre tilsyn med, at de  

 hos ham beskæftigede chauffører er i besiddelse af det i  

 hyrekørselsbekendtgørelsens § 26 nævnte førerkort udstedt af Århus Kommune.
 Det fremgår af det i sagen oplyste, at kommunen i brev af 25. juli 1989  

 meddelte Dem, at Deres beskæftigelse af Robert Frausing som chauffør ikke var  

 lovlig, idet Robert Frausings kørekort var blevet tilbagekaldt i henhold til  

 den af kommunen trufne afgørelse af 14. marts 1989, som blev stadfæstet ved  

 Trafikministeriets brev af 26. juni 1989.
 Da De ikke bragte ansættelsesforholdet til ophør, tilskrev kommunen Dem på  

 ny om sagen den 9. august 1989 og gjorde samtidig opmærksom på, at  

 tilsidesættelse af kommunens påbud ville medføre tilbagekaldelse af Deres  

 bevilling.
 I brev af 16. august 1989 meddelte De kommunen, at De havde  

 bragt Robert Frausings ansættelsesforhold til ophør den 10. august 1989.
 I september 1989 blev kommunen imidlertid opmærksom på, at De fortsat  

 beskæftigede Robert Frausing som chauffør, hvorefter kommunen i brev af 14.  

 september 1989 meddelte Dem, at Deres fortsatte overtrædelse af det af  

 kommunen fastsatte kørselsreglement ville medføre tilbagekaldelse af Deres  

 bevilling.
 I brev af 27. september 1989 meddelte De kommunen, at De havde  

 genansat Robert Frausing som chauffør og ikke havde til hensigt at afskedige  

 ham.
 Kommunens afgørelse om tilbagekaldelse af Deres bevilling er truffet under  

 henvisning til, at De ikke har ført tilsyn med, at Robert Frausing var i  

 besiddelse af gyldigt førerkort, jf. § 26 i hyrekørselsbekendtgørelsen.  

 Endvidere har kommunen lagt vægt på, at ansættelsesforholdet mellem Dem  

 og Robert Frausing fortsattes, efter at De i brev af 16. august 1989 havde  

 meddelt kommunen, at Robert Frausing ikke længere var beskæftiget hos Dem.
 Det fremgår i øvrigt af sagen, at De ved anklageskrift af 21. august 1989,  

 udfærdiget af politimesteren i Århus, bl.a. er tiltalt for overtrædelse af §  

 6, stk. 3, i lov om hyrekørsel, jf. § 1, stk. 2, jf. § 7, stk. 3, i  

 kørselsreglementet, for i tidsrummet 10. juli til 2. august 1989 ved  

 tilsidesættelse af Deres tilsynspligt, at være ansvarlig for,  

 at Robert Frausing i 16 tilfælde har udført hyrekørsel for Dem uden at være i  

 besiddelse af gyldigt førerkort.
 Ministeriet lægger til grund, at De, uanset at Robert Frausings førerkort  

 blev endeligt tilbagekaldt ved Trafikministeriets brev af 26. juni 1989, og  

 uanset af Århus Kommune gentagne gange i perioden derefter skriftligt har  

 pålagt Dem at bringe Robert Frausings ansættelsesforhold til ophør, har  

 overtrådt hyrekørselslovens § 6, stk. 3, jf. § 1, stk. 2, i  

 kørselsreglementet, jf. § 26 i hyrekørselsbekendtgørelsen, ved fortsat at  

 beskæftige Robert Frausing som chauffør.
 Ministeriet finder, at Århus Kommune under de foreliggende omstændigheder  

 har været berettiget til at tilbagekalde Deres hyrekørselsbevilling (nr.  

 212-133) og stadfæster således kommunens afgørelse.
 Århus Kommune har modtaget kopi af nærværende brev.
