Skriftlig fremsættelse (29. marts  

 2001) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om arbejdsmiljøcertifikat til  

 virksomheder og om statstilskud til virksomheder med certifikat.
(Lovforslag nr.
L 213).
Lovforslaget om et  

 arbejdsmiljøcertifikat og statstilskud til virksomheder, der har  

 fået et certifikat, er en opfølgning på aftale om  

 Finansloven for 2001 mellem regeringen, Socialistisk Folkeparti og  

 Enhedslisten.
Som led i aftalen skal der indføres en certificerings-  

 og tilskudsordning, der skal tilskynde virksomhederne til at styrke deres  

 arbejdsmiljøindsats.
Folketinget vedtog i december lovforslag om en generel  

 arbejdsmiljøafgift.
Nærværende lovforslag åbner  

 mulighed for, at virksomheder, der med et arbejdsmiljøcertifikat  

 dokumenterer, at de har et særligt godt arbejdsmiljø, kan  

 få et tilskud, der modsvarer de beløb, som virksomhederne  

 betaler som følge af den generelle arbejdsmiljøafgift.
Regeringen har gennem de seneste år taget en lang  

 række initiativer for at nedbringe antallet af arbejdsskader.
Trods  

 denne ihærdige indsats er der ikke sket noget nævneværdigt  

 fald i antallet af arbejdsskader.
Med dette forslag går vi helt nye veje.
Med  

 forslaget lægges der op til, at virksomhederne får en direkte  

 økonomisk tilskyndelse til at sikre et arbejdsmiljø på et  

 højt niveau.
 Hvis en virksomhed skal have de penge tilbage, som den har  

 betalt som følge af den generelle afgift, skal den have et  

 arbejdsmiljøcertifikat.
 For at få et certifikat skal virksomheden opfylde en  

 række krav:
 Der må ikke være væsentlige  

 arbejdsmiljøproblemer på en række udvalgte  

 områder.
 Virksomhedens egen indsats for at sikre et godt arbejdsmiljø  

 skal være på et højt niveau.
 Virksomheden skal have besluttet, hvordan den vil arbejde for en  

 rummelig arbejdsplads og for sundhedsfremme på arbejdspladsen.
 Endelig skal virksomheden dokumentere, at den lever op til  

 kravene.
 Medarbejderne eller deres repræsentanter skal  

 inddrages i hele processen, og virksomhedens dokumentation af, at den lever  

 op til kravene for at få et certifikat, skal være offentlig  

 tilgængelig.
 En virksomhed, der har fået et certifikat, kan dels  

 få et tilskud, der modsvarer de beløb, den har betalt som  

 følge af afgiften, dels et éngangstilskud på 4.500 kr.  

 til hel eller delvis dækning af udgifterne ved at få et  

 certifikat.
Jeg har i februar fremsat forslag om en ændring af  

 arbejdsmiljøloven, hvorefter virksomheder i særligt belastede  

 brancher skal igennem et gebyrbelagt tilsyn.
Virksomheder, der får et  

 certifikat, fritages for dette gebyrbelagte tilsyn og opnår altså  

 dermed en besparelse oveni tilskuddet.
 Udover den direkte økonomiske tilskyndelse til at  

 søge om certifikat og tilskud, er det også et væsentligt  

 incitament, at en  virksomhed med et certifikat fremstår som en  

 arbejdsmiljørigtig virksomhed med de profileringsmuligheder, det giver  

 i relation til virksomhedens salgs- og rekrutteringspolitik.
 Idet jeg i øvrigt henviser til lovforslaget og  

 bemærkningerne hertil, skal jeg anbefale lovforslaget til Folketingets  

 velvillige behandling.
