Vedtaget af Folketinget ved 3. behandling den 11. maj 2010 Forslag til Lov om ændring af lov om miljøvenligt design af energiforbrugende produkter1) (Udvidelse af lovens anvendelsesområde m.v.) § 1 I lov nr. 308 af 30. april 2008 om miljøvenligt design af energiforbrugende produkter, som ændret ved § 5 i lov nr. 1400 af 27. december 2008, foretages følgende ændringer:
 1. Lovens titel affattes således:
»Lov om miljøvenligt design af energirelaterede produkter« 2. Fodnoten til lovens titel affattes således:
»1) Loven gennemfører Europa-Parlamentets og Rådets direktiv 2009/125/EF af 21. oktober 2009 om rammerne for fastlæggelse af krav til miljøvenligt design af energirelaterede produkter (omarbejdning), EU-Tidende 2009 nr.
L 285, side 10.« 3. Overalt i loven ændres »et energiforbrugende produkt« til: »et energirelateret produkt«, »det energiforbrugende produkt« til: »det energirelaterede produkt« og »energiforbrugende produkter« til: »energirelaterede produkter«.
 4. Overalt i loven ændres »er introduceret i EU« til: »er bragt i omsætning«, »introduceres i EU« til: »bringes i omsætning« og »i forbindelse med introduktionen af produktet« til: »i forbindelse med, at produktet bringes i omsætning,«.
 5. I § 1, stk. 1, udgår »hele«.
 6. § 2 affattes således:
 »§ 2. I denne lov forstås ved:
 1) Bringe i omsætning: Den første gang et energirelateret produkt, uanset salgsmetode, gøres tilgængeligt på EU/EØSs marked med henblik på distribution eller anvendelse i EU/EØS, enten mod betaling eller gratis.
 2) Energirelateret produkt:
a) Ethvert produkt, der indvirker på energiforbruget under anvendelse, og som bringes i omsætning eller ibrugtages, og b) dele, der er beregnet til at indgå i energirelaterede produkter, som bringes i omsætning, eller som ibrugtages af slutbrugere som særskilte dele, og hvis miljømæssige egenskaber kan vurderes selvstændigt.
 3) Erhvervsmæssig ibrugtagning: En virksomheds ibrugtagning med erhvervsmæssigt formål af et energirelateret produkt, som virksomheden har fremstillet eller erhvervet, og som virksomheden ikke bringer i omsætning.
 4) Gennemførelsesforanstaltninger: Foranstaltninger ved­taget af unionsmyndighederne, hvori der fastlægges krav til energieffektivitet og miljøvenligt design af bestemte energirelaterede produkter eller krav til miljømæssige aspekter deraf.
 5) Ibrugtagning: Slutbrugerens anvendelse i EU/EØS af et energirelateret produkt i overensstemmelse med dets formål.
 6) Importør: Enhver fysisk eller juridisk person i EU/EØS, der som led i sin erhvervsudøvelse bringer et energirelateret produkt fra et tredjeland i omsætning.
 7) Komponenter og delkomponenter: Dele, der er beregnet til at indgå i energirelaterede produkter, og som ikke bringes i omsætning, eller som ikke ibrugtages af slutbrugere som særskilte dele, eller hvis miljømæssige egenskaber ikke kan vurderes selvstændigt.
 8) Livscyklus: Et energirelateret produkts fortløbende og indbyrdes forbundne faser fra dets anvendelse som råmateriale til endelig bortskaffelse.
 9) Producent: Den fysiske eller juridiske person, der producerer energirelaterede produkter, som er omfattet af loven eller regler fastsat i medfør af loven eller en gennemførelsesforanstaltning for produktet, med henblik på produkternes omsætning eller ibrugtagning under producentens navn eller varemærke eller med henblik på producentens egen anvendelse.
10) Repræsentant: Enhver fysisk eller juridisk person, der er etableret i EU/EØS, og som har fået skriftligt mandat fra producenten til i dennes navn at opfylde alle eller en del af forpligtelserne efter loven eller regler fastsat i medfør af loven eller en gennemførelsesforanstaltning.« 7. Overskriften til kapitel 2 affattes således:
»Krav til energirelaterede produkter m.v.« 8. § 4 affattes således:
 »§ 4. Ansvaret for, at et energirelateret produkt er i overensstemmelse med loven og regler fastsat i medfør af loven eller en gennemførelsesforanstaltning, påhviler den producent, som bringer produktet i omsætning, eller dennes repræsentant.
 Stk. 2. Er producenten ikke etableret i EU/EØS, og findes der ingen repræsentant, påhviler ansvaret efter stk. 1 importøren.
Stk. 3. Er der ikke en importør, påhviler ansvaret efter stk. 1 enhver fysisk eller juridisk person, der bringer produktet i omsætning eller erhvervsmæssigt ibrugtager det.« 9. I § 5, stk. 1, nr. 4 og 5, § 7, stk. 1, 2. pkt., § 7, stk. 2, 1. pkt., § 7, stk. 2, nr. 1, § 7, stk. 3, og § 10, stk. 2, indsættes efter »producenten«: »eller dennes repræsentant«.
 10. I § 7, stk. 1, 1. pkt., indsættes efter »produkt«: »eller dennes repræsentant«.
 11. I § 8, stk. 1, 1. pkt., indsættes efter »Producenten«: »eller dennes repræsentant«.
 12. I § 9, stk. 1, 1. pkt., ændres »markedsfører komponenter eller delkomponenter« til: »bringer komponenter eller delkomponenter i omsætning«.
 13. § 10, stk. 3, affattes således:
»Stk. 3. En producent, som bringer et energirelateret produkt i omsætning, eller dennes repræsentant skal efter anmodning give alle oplysninger, som er nødvendige for varetagelsen af klima- og energiministerens opgaver efter stk. 1.« 14. I § 11, stk. 1, indsættes efter »påbyde«: »den ansvarlige efter § 4«.
 15. I § 11, stk. 2, indsættes som 2. pkt.:
»Forbuddet gælder for alle omsætningsled og for enhver, der erhvervsmæssigt ibrugtager produktet.« 16. § 14, stk. 1, 1. pkt., affattes således:
»Afgørelser truffet af klima- og energiministeren eller en myndighed under ministeriet, som ministeren har henlagt sine beføjelser efter loven til, kan påklages til Energiklagenævnet.« 17. I § 14 indsættes som stk. 4:
»Stk. 4. Klima- og energiministeren kan fastsætte regler om, at afgørelser truffet af en myndighed under ministeriet, som ministeren har henlagt sine beføjelser efter loven til, ikke kan indbringes for ministeren.« § 2 Loven træder i kraft den 1. juni 2010 og finder anvendelse på energirelaterede produkter, der bringes i omsætning efter lovens ikrafttræden.
§ 3 Loven gælder ikke for Færøerne og Grønland.
Folketinget, den 11. maj 2010 Thor Pedersen / Pernille Frahm 1) Loven gennemfører Europa-Parlamentets og Rådets direktiv 2009/125/EF af 21. oktober 2009 om rammerne for fastlæggelse af krav til miljøvenligt design af energirelaterede produkter (omarbejdning), EU-Tidende 2009 nr.
L 285, side 10.
