 Ved justitsministeriets bekendtgørelse af 20. marts 1972 er den ved lov  

 nr. 223 af 4. juni 1969 om ændring af færdselsloven indføjede bestemmelse i  

 færdselslovens § 69 a trådt i kraft den 15. april 1972. Bestemmelsen er  

 ændret senest ved lov nr. 223 af 7. juni 1972.
§ 69  a, stk. 1, fastslår, at på samme måde som  

 straffeloven, kan færdselsloven anvendes på handlinger begået i udlandet.
En  

 her i landet hjemmehørende person, der i udlandet overtræder den der gældende  

 færdselslovgivning, vil således kunne straffes her i landet, forudsat at  

 handlingen er strafbar både i udlandet og her i landet.
 I forhold til de nordiske lande suppleres denne bestemmelse af § 69 a,  

 stk.2, der giver hjemmel til at straffe en her i landet hjemmehørende person  

 for overtrædelse af visse særlige færdselsforskrifter i gerningslandet,  

 uanset at en tilsvarende eller modsvarende forskrift ikke findes her i  

 landet.
 En hertil svarende lovgivning er med virkning fra den 1. april 1972 trådt  

 i kraft i Sverige, men er endnu ikke trådt i kraft eller gennemført i  

 Finland, Island og Norge.
 Efter § 1 i justitsministeriets bekendtgørelse af 5. juli 1972, jfr.  

 færdselslovens § 69 a, stk. 3, finder § 69 a, stk. 2, tilsvarende anvendelse  

 med hensyn til overtrædelser begået i lande, der har ratificeret, godkendt  

 eller tiltrådt den europæiske konvention om straf for færdselsforseelser.  

 Denne er trådt i kraft den 17. juli 1972 og er foruden af Danmark og Sverige  

 ratificeret af Frankrig og Cypern.
 Efter konventionens artikel 15 skal anmodninger om overtagelse af  

 retsforfølgningen fremsendes gennem gerningslandets og bopælslandets  

 justitsministerier.
 Nærmere vejledning om indholdet af § 69 a og om en særlig behandling af  

 færdselssager mod personer hjemmehørende i de nordiske lande vil senere blive  

 udsendt af rigsadvokaten.
 Underretning om konventionens ikrafttræden i forhold til andre lande og om  

 gennemførelsen af den til § 69 a svarende lovgivning i Finland, Island og  

 Norge vil blive udsendt særskilt.
 P.M.V.
 E.B.
