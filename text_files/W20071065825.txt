Klage over at udskrivningsbrev til egen læge var mangelfuldt Nævnet fandt ikke grundlag for at kritisere den reservelæge, der havde skrevet udskrivningsbrevet, idet det var nævnets opfattelse, at reservelægen i udskrivningsbrevet havde beskrevet alle relevante forhold vedrørende indlæggelsen.
Nævnet lagde herved vægt på, at reservelægen i udskrivningsbrevet havde beskrevet de forskellige normale undersøgelsesresultater vedrørende patientens hjerte.
Endvidere havde hun i detaljer beskrevet de ændringer, som man under indlæggelsen havde foretaget i medicineringen.
Der var desuden beskrevet de overvejelser, som man under indlæggelsen gjorde sig vedrørende de mulige årsager til de lave kalium-salt værdier, og der var anført retningslinier for, hvorledes man anbefalede egen læge at følge op på de sygdomsmæssige hovedproblemer: lavt indhold af kalium i blodet og forhøjet blodtryk.
