Skriftlig fremsættelse (6. februar  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om kommunal  

 udligning og generelle tilskud til kommuner og amtskommuner  

 (Indførelse af efterregulering af udligningen vedr. tidligere  

 år).
(Lovforslag nr.
L 90).
 Lovforslaget er en udmøntning af et punkt i  

 regeringens aftaler med Kommunernes Landsforening og Amtsrådsforeningen  

 af 15. juni 2001. Formålet med lovforslaget er at skabe større  

 parallelitet mellem skat og udligning for kommuner og amtskommuner  

 således, at når et skattebeløb én gang har  

 været undergivet udligning, vil efterfølgende reguleringer af  

 dette skattebeløb ligeledes blive undergivet udligning.
Lovforslaget indebærer, at der indføres en  

 årlig efterregulering af udligningen, hvori indgår summen at de  

 relevante skattebeløb, som afregnes i det pågældende  

 år, og som tidligere har været undergivet udligning.
De relevante  

 skattebeløb er i denne sammenhæng skat af de selvangivne  

 indkomster, idet det beskatningsgrundlag, der anvendes i tilskuds- og  

 udligningssystemet, bygger på det kommunale udskrivningsgrundlag  

 vedrørende de selvangivne indkomster.
 Ordningen foreslås i overensstemmelse med  

 regeringens aftaler med de kommunale parter af 15. juni 2001 indført  

 som en gradvis indfasning af efterreguleringen af tilskuds- og  

 udligningssystemet på grundlag af de samlede efterreguleringer af skat  

 fra og med indkomståret 2000.
 Lovforslaget medfører en mindre omfordeling mellem  

 kommunerne henholdsvis amtskommunerne.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til hurtig og velvillig behandling i det høje Ting.
