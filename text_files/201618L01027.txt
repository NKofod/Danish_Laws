Ændringsforslag stillet den 29. maj 2017 Ændringsforslag til 3. behandling af Forslag til lov om ændring af lov om Arbejdsgivernes Uddannelsesbidrag, lov om erhvervsuddannelser, lov om folkeskolen og forskellige andre love (Praktikpladsafhængigt bidrag til AUB m.v.) [af undervisningsministeren (Merete Riisager)]:
Til § 6 Af undervisningsministeren:
 1) I den under nr. 1 foreslåede § 51 c indsættes som stk. 5:
»Stk. 5. Ved beregningen af efterskolens årselevtal finder § 16, stk. 1, 2. pkt., ikke anvendelse på uger, hvor en elev modtager undervisning både i 10. klasse og i 1. del af erhvervsuddannelsernes grundforløb som led i et 10.-klasseforløb, jf. stk. 1. En elev i et 10.-klasseforløb, jf. stk. 1, kan uanset § 14, stk. 2, højst indgå i beregningen af en efterskoles årselevtal med 21 uger inden for samme skoleår.« [Justering af tilskudsberegning for efterskoledelen af undervisningen] Bemærkninger Til nr. 1 Der foreslås en justering af tilskudsberegningen for efterskoledelen af undervisningen som led i forsøget, hvorved forsøgsordningen kan tilrettelægges, så der i en uge finder undervisning sted med f.eks. 3 dage på efterskolen i 10. klasse og 2 dage på institutionen for erhvervsrettet uddannelse i 1. del af erhvervsuddannelsernes grundforløb.
Det følger af § 16, stk. 1, 2. pkt., i lov om efterskoler og frie fagskoler, at der i hver uge skal være undervisning svarende til mindst 5 hele undervisningsdage.
Denne regel vil betyde, at uger, hvor en elev i forsøget har undervisning både i 10.-klassedelen og i 1. del af erhvervsuddannelsernes grundforløb ikke kan indgå i efterskolens tilskudsberegning.
Det er i den tilsvarende ordning med kombineret 10. klasse og 1. del af erhvervsuddannelserne grundforløb i henhold til folkeskolelovens § 19 e, stk. 1, hvor det er kommunalbestyrelsen og ikke en efterskole, der er ansvarlig for 10.-klasseundervisningen, muligt at tilrettelægge undervisningen, så den ugentlige undervisning foregår både på institutionen for erhvervsrettet uddannelse og på den ansvarlige skole for undervisningen i 10. klasse.
Der bør være den tilsvarende mulighed som led i forsøget, med henblik på at 10.-klasseforløb i forsøget har den samme fleksibilitet, der vil bidrage til forsøgsordningens kvalitative indhold.
Med ændringsforslaget foreslås det derfor, at § 16, stk. 1, 2. pkt., ikke finder anvendelse på uger, hvor en elev modtager undervisning både i 10. klasse og i 1. del af erhvervsuddannelsernes grundforløb.
Hvis undervisningen i forsøget i alle uger tilrettelægges med undervisning både på efterskolen og på institutionen for erhvervsrettet uddannelse, vil en fravigelse af § 16, stk. 1, 2. pkt., imidlertid betyde, at efterskolen vil kunne modtage statstilskud til 10.-klassedelen beregnet på baggrund af op til 42 uger, jf. § 14, stk. 2, i lov om efterskoler og frie fagskoler.
Der foreslås derfor en begrænsning, så elever i et 10.-klasseforløb som led i forsøget alene kan indgå i efterskolens tilskudsberegning i højst 21 uger inden for samme skoleår.
