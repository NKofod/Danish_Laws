Arbejdsmiljøklagenævnet fastholdt afgørelse om at sikre, at alenearbejde med en beboer på bostedet blev planlagt, tilrettelagt og udført, så risikoen for vold blev forebygget effektivt.
Kunne faren ikke imødegås, måtte den ansatte ikke arbejde alene (botilbud) Resumé Nævnet lagde vægt på oplysninger om, at en beboer havde en adfærd, som var svær at forudsige, og at der altid ville være en risiko for uforudsigelig adfærd.
Beboeren havde kastet en støvle i hovedet på en ansat, havde spyttet, bidt i armen flere gange og havde revet en hårtot af den ansatte.
En anden gang havde beboeren slået en anden ansat gentagende gange med en sko, spyttet på pågældende og forsøgt at rive i den ansattes hår.
 Nævnet lagde desuden vægt på, at der dagligt forekom alenearbejde, hvor ansatte var alene på vagt eller gik alene med beboeren i hans lejlighed.
Der var to faste mobiltelefoner og en brandtelefon uden alarmeringsmulighed.
De ansatte kunne trække sig til personalerummet og stadig se ud til beboerne, men der var blinde vinkler, og der var områder, som ikke kunne ses fra personalerummet.
 Afgørelsen er truffet af et enigt nævn.
Den konkrete afgørelse [adresse udeladt] Afgørelse I har klaget over Arbejdstilsynets afgørelse af den 17. maj 2021 om alenearbejde.
 Arbejdsmiljøklagenævnet har nu afgjort sagen på møde den 26. oktober 2021.
 Resultatet er:
 Arbejdsmiljøklagenævnet fastholder Arbejdstilsynets afgørelse af 17. maj 2021 med strakspåbud til jer om at sikre, at alenearbejde med beboer X på [navn udeladt], planlægges, tilrettelægges og udføres, så risikoen for vold forebygges effektivt.
Kan faren ikke imødegås, må den ansatte ikke arbejde alene.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
På nævnets vegne [navn udeladt] Begrundelse for afgørelsen Sådan vurderer vi sagen Arbejdsmiljøklagenævnet vurderer, at alenearbejde med beboer X på døgntilbuddet på [adresse udeladt], på tilsynstidspunktet ikke var planlagt, tilrettelagt og udført sikkerhedsmæssigt fuldt forsvarligt.
 Nævnet vurderer, at risikoen for, at jeres ansatte blev udsat for vold, ikke var tilstrækkeligt forebygget, når de ansatte arbejdede alene med beboer X.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøget fik oplyst, at beboer X har en adfærd, som er svær at forudsige, og der vil altid være en risiko for at en uforudsigelig adfærd.
Han har tidligere haft en lav forekomst af udadreagerende adfærd, men det har ændret sig, siden han gradvist stoppede i sit aktivitetstilbud et halvt års tid før tilsynsbesøget.
 Nævnet lægger endvidere vægt på, at ledelse og ansatte oplyste, at beboer X den 30. november 2020 havde kastet en støvle i hovedet på en ansat, havde spyttet, bidt i armen flere gange og havde revet en hårtot af den ansatte.
 Derefter var der den 11. februar 2021 en alvorlig episode, hvor beboer X havde slået en anden ansat gentagende gange med en sko, spyttet på pågældende og forsøgt at rive i den ansattes hår.
 Nævnet lægger desuden vægt på, at der dagligt forekom alenearbejde, hvor ansatte var alene på vagt eller gik alene med beboer X i hans lejlighed.
 Nævner lægger endelig vægt på, at det blev oplyst, at der var to faste mobiltelefoner og en brandtelefon uden alarmeringsmulighed.
 De ansatte kunne trække sig til personalerummet og stadig se ud til beboerne, men der var blinde vinkler, og der var områder, som ikke kan ses fra personalerummet.
Nævnet er opmærksom på, at I mener, at arbejdet er vurderet i forhold til en anden målgruppe, end jeres målgruppe, der er mennesker med autisme.
Beboer X har i to situationer reageret voldsomt, og det blev der omgående taget handling på pædagogisk.
 I har også peget på, at påbuddet gør det meget vanskeligt at have forskellige aktiviteter i døgntilbuddene og kræver ekstra ressourcer.
Oplysningerne er indgået i vores behandling af jeres sag, men de har ikke ført til et andet resultat.
Vi skal henvise til, at påbuddet kun vedrører alenearbejde med beboer X og dermed ikke de øvrige beboere.
 Nævnet skal desuden bemærke, at det afgørende ikke er, hvilken målgruppe, der er for jeres døgntilbud, da det er en konkret vurdering af, om der er en særlig risiko for vold ved alenearbejde, og om denne risiko er imødegået.
Nævnet kan i øvrigt henvise til Arbejdstilsynets vejledning D. 4.3-5 om at forebygge arbejdsrelateret vold.
Det fremgår af vejledningen, at hvis der er risiko for arbejdsrelateret vold, skal arbejdsgiveren løbende gennemføre en generel vurdering af risiko for arbejdsrelateret vold på arbejdspladsen.
Det kan blandt andet indgå i vurderingen, hvor og hvornår der er risiko for voldsepisoder, hvem der kan blive udsat, hvilke typer af vold der kan være tale om, og hvor alvorlige voldsepisoderne kan være, og hvordan disse risici kan forebygges.
Om reglerne Det følger af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Det følger af reglerne om psykisk arbejdsmiljø, at hvis den ansatte arbejder alene ved en arbejdsproces, og dette kan medføre en særlig risiko for vold i arbejdet for den pågældende, skal arbejdet tilrettelægges, så den særlige risiko for vold imødegås.
Kan den særlige risiko for vold ikke imødegås, må den ansatte ikke arbejde alene.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse, herunder arbejdsrelateret vold  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
 § 29, i bekendtgørelse nr. 1406 af 26. september 2020 om psykisk arbejdsmiljø Der er uddrag af reglerne til sidst i afgørelsen.
I kan finde reglernes fulde ordlyd på retsinformation.dk.
 Kopi er sendt til:
Arbejdstilsynet, j.nr. 20210043008/3 [Navn udeladt], Att: Arbejdsmiljørepræsentanten/De ansatte Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1406 af 26. september 2020 om psykisk arbejdsmiljø Kapitel 3 Særlige bestemmelser om enkelte påvirkninger i det psykiske arbejdsmiljø Arbejdsrelateret vold i arbejdet § 29. Hvis den ansatte arbejder alene ved en arbejdsproces, og dette kan medføre en særlig risiko for vold i arbejdet for den pågældende, skal arbejdet tilrettelægges således, at den særlige risiko for vold imødegås.
Kan den særlige risiko for vold ikke imødegås, må den ansatte ikke arbejde alene.
