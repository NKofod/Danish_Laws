Nr BTL 24 Betænkning over Forslag til lov om ændring af udlændingeloven (Udvisning  

 på grund af narkotikakriminalitet)   

 Nr L 24 1996-97, 1. samling Afgivet af Retsudvalget Afgivet: 19961121 Udvalget har behandlet lovforslaget i nogle møder og har herunder stillet spørgsmål til indenrigsministeren og justitsministeren, som disse har besvaret skriftligt.
 Der er af indenrigsministeren stillet ændringsforslag, hvorom henvises til  

 de ledsagende bemærkninger.
Herefter indstiller et mindretal (Venstres, Det Konservative  

 Folkepartis, Fremskridtspartiets og Dansk Folkepartis medlemmer af udvalget)  

 lovforslaget til vedtagelse med de af indenrigsministeren under nr. 1  

 og 3 stillede ændringsforslag.
Flertallet vil stemme mod ændringsforslag nr.  

 2.
 Et flertal inden for mindretallet (Venstres og Det Konservative  

 Folkepartis medlemmer af udvalget) ønsker dog at give udtryk for, at  

 udvisningsreglerne på grund af begået kriminalitet mere generelt bør strammes  

 betydeligt.
 Flertallet ønsker tillige at give udtryk for tvivl om, hvorvidt  

 lovforslaget vil have den i forslaget anførte effekt, idet der er mulighed  

 for administrativt at ophæve en af domstolene afsagt udvisningsdom.
 Et andet mindretal (Socialdemokratiets, Det Radikale Venstres og  

 Centrum-Demokraternes medlemmer af udvalget) indstiller lovforslaget til  

vedtagelse med de af indenrigsministeren stillede ændringsforslag.
 Et tredje mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til forkastelse ved 3.  

 behandling, men vil stemme for ændringsforslag nr. 2.
En del af dette mindretal (Socialistisk Folkepartis medlem af udvalget)  

 finder, at der med lovforslaget indføres helt nye principper for udvisning i  

 udlændingeloven, samtidig med at hensynet til menneskerettigheder kun skal  

 tages, hvis der er afgørende hensyn, der taler for.
Det er uforståeligt, at  

 regeringen ikke har afventet udvisningsudvalgets betænkning, før man skrider  

 til dette opgør, men det mente man altså ikke at kunne.
Det er skammeligt og  

 lover ikke godt for de forslag, som regeringen herefter vil udvælge fra  

 udvisningsudvalgets anbefalinger.
For SF at se er der tale om en  

 dobbeltstraf, som på ingen måde vil ændre hverken på antallet af  

 narkohandlere eller antallet af narkomisbrugere.
SF skal dog heller ikke  

 tilbageholde en stille undren over, at dette lovforslag skulle  

 hastefremsættes og oprindelig hastebehandles.
Heldigvis lykkedes det SF at få  

 en almindelig behandling af lovforslaget.
En sejr, som da også har medført  

 forbedring af lovforslaget, så der ikke længere bliver tale om udvisning på  

 baggrund af bøder.
Samtidig har SF et håb om, at lovforslaget ikke vil  

 medføre de helt store katastrofer, idet en enkelt domstol har tilkendegivet i  

 høringssvaret, at det er vigtigt at understrege, at det er domstolene, der  

 har kompetence til at træffe beslutningen om en udvisning, herunder at  

 vurdere, om de internationale regler og § 31 i udlændingeloven om risiko for  

 forfølgelse ikke tilsidesættes.
Den anden del af dette mindretal (Enhedslistens medlem af udvalget) har  

 bemærket sig, at Dansk Flygtningehjælp i sine kommentarer til lovforslaget  

 har udtrykt sig overordentlig kritisk om lovforslaget og om, »at en så  

 radikal ændring af også flygtninges opholdsgrundlag i Danmark søges  

 gennemført med det hastværk, der her er lagt op til«.
Det er en  

 opfattelse, som denne del af mindretallet fuldt ud deler.
 Mindretallet har ligeledes noteret sig, at Mellemfolkeligt Samvirke i sine  

 kommentarer til lovforslaget har udtrykt sine betænkeligheder på følgende  

 måde:
»- udlændinges retssikkerhed udhules, - der indføres en systematisk og automatisk forskelsbehandling på baggrund  

 af nationalitet i forbindelse med strafbestemmelserne vedrørende  

 narkotikakriminalitet, - der savnes dokumentation for, at narkotikakriminalitet overordnet kan  

 bekæmpes ved i særlig grad at sætte ind over for kriminelle med udenlandsk  

 statsborgerskab.« Det er mindretallets opfattelse, at disse bemærkninger meget præcist  

 udtrykker, hvad der er hele problemet i det fremsatte lovforslag.
Dybest set  

 vil lovforslaget ikke gøre andet end at iværksætte en proces, som i bedste  

 fald vil føre til en situation med »dansk narko på danske hænder«.
Ændringsforslag Til § 1Af indenrigsministeren, tiltrådt af et flertal  

 (udvalget med undtagelse af SF og EL):
 1) Før nr. 1 indsættes som nye numre:
 »01. I § 10, stk. 1, nr. 1, ændres tre steder »§  

 22, nr. 2-3« til: »§ 22, nr. 2-4«.
02. I § 19, stk. 5, indsættes efter »§ 26«:  

 », stk. 1,».« Af indenrigsministeren, tiltrådt af et flertal (S, SF, RV,  

 EL og CD):
 2) I den under nr. 1 forslåede § 22, nr. 4, udgår  

 ordene », eller udlændingen er straffet for gentagne tilfælde af salg af  

 et særligt farligt eller skadeligt stof«.
 Af indenrigsministeren, tiltrådt af et flertal (udvalget med  

 undtagelse af SF og EL):
 3) Efter nr. 2 indsættes som nyt nummer:
»03. I § 35, nr. 1, ændres tre steder »§ 22, nr.  

 2-3« til: »§ 22, nr. 2-4«.' Bemærkninger Til nr. 1 Bestemmelsen i § 10, stk. 1, nr. 1, foreslås ændret, således at  

 en udlænding, der i udlandet dømmes for et forhold, der efter den foreslåede  

 bestemmelse i § 22, nr. 4, kunne medføre udvisning, såfremt pådømmelsen var  

 sket her i landet, kun når særlige grunde taler derfor, vil kunne meddeles  

 opholdstilladelse efter udlændingelovens §§ 6-9. Tilsvarende begrænsning i  

 adgangen til at give opholdstilladelse gælder for udvisning efter de øvrige  

 bestemmelser i §§ 22-24.
 Indenrigsministeriet har fundet det rettest at foreslå bestemmelsen i §  

 10, stk. 1, nr. 1, ændret for herved at opnå parallelitet mellem adgangen til  

 udvisning for narkotikakriminalitet begået her i landet og adgangen til  

 nægtelse af opholdstilladelse på grund af narkotikakriminalitet i udlandet.
 Bestemmelsen i § 19, stk. 5, foreslås ændret, således at det præciseres,  

 at den foreslåede bestemmelse i § 26, stk. 2, om vægtningen af de i § 26,  

 stk. 1, anførte hensyn ved udvisning efter den foreslåede bestemmelse i § 22,  

 nr. 4, ikke finder anvendelse på inddragelse af opholdstilladelse efter § 19.
Til nr. 2 Af justitsministerens besvarelse af spørgsmål nr. 25 af 1.  

 november 1996 (L 24 - bilag 15) fremgår det bl.a., at en vedtagelse af  

 lovforslag nr.
L 23 om ændring af lov om euforiserende stoffer  

 (Strafskærpelse ved gentagen handel med hårde stoffer) medfører, at der ikke  

 bliver tale om at idømme bøde eller hæfte for gentagne tilfælde af salg af  

 hårde stoffer, medmindre der er tale om ganske få handler.
For bødestraf  

 gælder yderligere, at denne kun forudsættes anvendt ved første domfældelse  

 for narkotikahandel.
Af indenrigsministerens besvarelse af spørgsmål nr. 27 af 5. november 1996  

 (L 24 - bilag 17) fremgår det bl.a., at Rigsadvokaten i brev af 21. oktober  

 1996 har tilsluttet sig de bemærkninger, som Statsadvokaten i Ålborg er  

 fremkommet med i brev af 17. oktober 1996. I statsadvokatens brev er det  

 bl.a. anført, at man, hvis lovforslag nr.
L 23 gennemføres med den  

 konsekvens, at domstolene fremover idømmer betydeligt hårdere straffe ved  

 flere eller gentagne tilfælde af salg af mindre mængder hårde stoffer, i så  

 fald kun yderst sjældent vil befinde sig i bødeområdet.
I brevet er det  

 endvidere anført, at domstolene i sådanne tilfælde i forvejen må antages at  

 være utilbøjelige til at imødekomme en påstand om udvisning.
 Herudover er det i brevet anført, at de samme omstændigheder, som i det  

 konkrete tilfælde måtte føre til en betinget dom, i langt det overvejende  

 antal tilfælde må antages at ville begrunde undladelse af at træffe  

 bestemmelse om udvisning.
 Indenrigsministeriet finder på denne baggrund ikke grundlag for at  

 opretholde bestemmelsens 2. led om, at straf, herunder bødestraf eller  

 betinget frihedsstraf, for gentagne tilfælde af salg af et særlig farligt  

 eller skadeligt stof vil kunne medføre udvisning.
 Ændringsforslaget indebærer således, at der kun vil kunne blive tale om  

 udvisning efter den foreslåede bestemmelse til § 22, nr. 4, hvis udlændingen  

 efter lov om euforiserende stoffer eller straffelovens § 191 eller § 191 a er  

 idømt en ubetinget frihedsstraf eller anden strafferetlig retsfølge af  

 frihedsberøvende karakter.
 Til nr. 3 Bestemmelsen i § 35, nr. 1, foreslås ændret, således at en  

 udlænding, der ikke har fast bopæl her i landet, og som der er begrundet  

 mistanke om har begået en lovovertrædelse, der kan medføre udvisning efter §  

 22, nr. 4, vil kunne varetægtsfængsles, når der er bestemte grunde til at  

 anse varetægtsfængsling for nødvendig for at sikre udlændingens  

 tilstedeværelse under sagen og under eventuel appel, indtil en eventuel  

 bestemmelse om udvisning kan fuldbyrdes.
 Indenrigsministeriet har fundet det rettest at foreslå bestemmelsen i §  

 35, nr. 1, ændret for herved at sikre, at de udlændinge, der kan udvises for  

 narkotikakriminalitet efter den foreslåede bestemmelse i § 22, nr. 4, vil  

 kunne varetægtsfængsles under den verserende straffesag på tilsvarende måde  

 som efter udlændingelovens øvrige bestemmelser i §§ 22-24 om udvisning ved  

 dom for strafbart forhold.
