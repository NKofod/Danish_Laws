Bilag 1 Bekendtgørelse om betaling for certificering og kontrol af virksomheder der fremstiller træemballage m.v.
 I medfør af § 11 i lov om planteskadegørere, jf. lovbekendtgørelse nr. 760 af 29. juni 2006, samt efter bemyndigelse fastsættes:
 § 1. Virksomheder, der ansøger om certificering og virksomheder, der certificeres efter bekendtgørelse om certificering af virksomheder der fremstiller træemballage m.v., skal betale gebyrer som fastsat i bilag 1 til dækning af Plantedirektoratets udgifter til administration, kontrol, auditering m.m. i henhold til den nævnte bekendtgørelse.
 Stk. 2. Virksomheder, hvor der i forbindelse med forlængelse af certificeringen konstateres afvigelser, skal betale for opfølgende besøg på virksomheden, samt for Plantedirektoratets tidsforbrug ved sagsbehandling, jf. bilag 1, 3 c og 3 d.
 Stk. 3. Grundgebyret, jf. bilag 1, nr. 1, beregnes i finansåret 2008 forholdsmæssigt, fra den 1. maj 2008.
 § 2. Virksomheder der kun er certificeret en del af året, kan ikke kræve tilbagebetaling eller afkortning af det årlige grundgebyr.
 § 3.  Gebyrer forfalder ved påkrav, og betaling skal ske senest 30 dage efter fakturaens dato.
 Stk. 2. Betales forfaldne gebyrer ikke rettidigt, skal der betales en årlig rente svarende til renten i henhold til rentelovens § 5. Den tillagte rente udgør dog mindst 50 kr.
 Stk. 3. For erindringsskrivelser betales et rykkergebyr på 100 kr.
 Stk. 4. Der er udpantningsret for gebyrer og renter.
 § 4. Bekendtgørelsen træder i kraft den 1. maj 2008.
 Stk. 2. Bekendtgørelse nr. 1716 af 21. december 2006 om betaling for certificering og kontrol af virksomheder der fremstiller træemballage m.v. ophæves.
