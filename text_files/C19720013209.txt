 Ved en bekendtgørelse af dags dato har undervisningsministeriet fastsat  

 delvis ændrede regler om seksualoplysningen i folkeskolen uden for København  

 til afløsning af bekendtgørelsen af 8. juni 1971. Den nye bekendtgørelse er  

 optrykt som bilag til dette cirkulære.
 Hensigten med ændringerne er at give de lokale skolemyndigheder og dermed  

 også den enkelte skoles forældrekreds en større indflydelse på, hvorledes  

 undervisningen lægges til rette.
 Seksualoplysningens formål  er i forhold til den hidtidige  

 bestemmelse blevet begrænset til på en sådan måde, at undervisningens  

 karakter af saglig oplysning træder stærkere frem, jfr. § 1, stk. 1. Samtidig  

 er der opstillet et mindstemål for undervisningen, som efter stedlige ønsker  

 og behov vil kunne suppleres med andre og videregående mål, jfr. § 1, stk. 2.
 Endvidere er der åbnet mulighed for, at seksualoplysningen kan udskydes  

 til 3. skoleår, og at den eventuelle samlede fremstilling kan gives i 7.  

 skoleår i stedet for i 6. skoleår.
Endelig er henvisningerne til den af læseplansudvalget udgivne vejledning  

 ikke medtaget i den nye bekendtgørelse.
Det er hermed understreget, at  

 vejledningen er at betragte som et hjælpemiddel for de stedlige  

 skolemyndigheder ved udarbejdelsen af bestemmelser i undervisningsplan m.v.
Seksualoplysningen skal fortsat gives som en i hovedsagen  

integreret  undervisning, d.v.s. som led i undervisningen i  

 obligatoriske skolefag.
Forældrene vil kun kunne få deres børn fritaget for  

 den del af undervisningen, der eventuelt henlægges til særlige timer på visse  

 klassetrin, jfr. § 4. Det kan heller ikke pålægges en lærer imod hans ønske  

 at varetage denne særlige undervisning.
Om den enkelte lærer i øvrigt kan påtage sig at medvirke ved  

 seksualoplysningen, må i første række bero på, hvilke krav der stilles til  

 ham ifølge den pågældende undervisningsplan.
Hvis en lærer ikke på dette  

 grundlag mener, at han er i stand til at varetage undervisningen på  

 betryggende måde, bør der gives ham lejlighed til at deltage i et af de  

 kurser, som Danmarks Lærerhøjskole afholder.
Ministeriet henstiller, at der  

 ved den interne fordeling af arbejdet tages videst muligt hensyn til lærernes  

 personlige og uddannelsesmæssige forudsætninger.
 Man henleder opmærksomheden på, at reglerne i § 7 i bekendtgørelse af 21.  

 maj 1965 om skolebiblioteker i folkeskolen (om valget af bøger og andet  

 biblioteksmateriale) ikke begrænser det enkelte skolenævns ret til at  

 godkende, hvilke undervisningsmidler skolen må benytte, jfr.  

 skolestyrelseslovens § 27. stk. 6.
 Der henvises i øvrigt til ministeriets cirkulære af 8. juni 1971 om  

 seksualoplysning i folkeskolen.
 Undervisningsministeriet, den 15. juni  

 1972.
