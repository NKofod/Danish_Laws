Landsskatteretten fandt, at en ejendom, der indeholdt præstegård,  

 kloster, kirke m.v., ikke i vurderingsmæssig henseende kunne betragtes som en  

 enhed, uanset at der var etableret passage til kirken.
Kirkebygningen i  

 videste forstand med dertil hørende gårdsplads blev derfor undtaget fra  

 vurderingen i medfør af vurderingslovens § 7, nr. 1.
 A klagede over den af skyldrådet ved 18. alm. vurdering pr. 1. januar 1986  

 foretagne ansættelse af ejendomsværdien og grundværdien med påstand om  

 nedsættelse.
Ejendommen omfattede et grundareal på 2.454 m2 med et bygningskompleks,  

 bestående af kirke, baptisterium og klokketårn, en præstebolig, som udover  

 bolig for præsterne indeholdt kontor og sakristi, samt en klosterbygning  

 indeholdende værelser, opholds- og spiserum, samt refektorium.
Gennem  

 etablering af en særskilt indgang var der direkte adgang mellem klosteret og  

 kirken som samtidig indrammede en gårdhave.
 Ved den foretagne grundværdiansættelse havde skyldrådet i henhold til  

 bestemmelsen i vurderingslovens § 7, nr. 1, hvorefter kirker og kirkegårde er  

 undtaget fra vurdering, undtaget 859 m2 af det samlede grundareal på 2.454 m2  

 fra vurdering.
 Ejendomsværdien var ansat på basis af et normtal på 2.950 kr. for 2.004 m2  

 eller til 5.911.800 kr., der sammen med grundværdiansættelsen på 2.105.400  

 kr. udgjorde ejendomsværdien på 8.000.000 kr.
Statsskattedirektoratet (nu Told- og Skattestyrelsen) havde under sagens  

 behandling besigtiget ejendommen og afgivet indstilling om nedsættelse af  

 ejendomsværdien til 7.500.000 kr. under henvisning til bebyggelsens standard,  

 medens grundværdien blev indstillet forhøjet til 3.239.300 kr., beregnet på  

 grundlag af ejendommens samlede areal på 2.454 m2 a 1.320 kr.
Som begrundelse  

 herfor anførtes, at »..da ejendommen skal betragtes som en helhed, og  

 den overvejende del af værdierne ligger på ... kloster og præstegård, skal  

 hele ejendommen ansættes ved 18. alm. vurdering...«.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed,  

 medens grundværdien ifølge samme lovs § 13, stk. 1, udgør grundens  

 handelsværdi i ubebygget stand under hensyn til beskaffenhed og beliggenhed  

 og til en i økonomisk henseende god anvendelse.
Repræsentanter for Landsskatteretten besigtigede ejendommen.
Det blev  

 herved konstateret, at kirke, præstebolig og kloster var sammenbyggede men  

 funktionelt kunne adskilles.
Forbindelsesbygningen mellem kirke og øvrige  

 bygningsmasse, der indeholdt sakristi og kontor/samtaleværelse, måtte antages  

 helt overvejende at blive anvendt til kirkelige formål.
Det samme gjaldt  

 kirkepladsen, men ikke præstehaven.
 Retten fandt herefter under hensyn til det oplyste om anvendelsen af de  

 enkelte bygninger og deres indbyrdes sammenhæng, at ejendommen ikke i  

 vurderingsmæssig henseende kunne behandles som en enhed, hvoraf ingen del  

 undtages fra vurdering, men at kirkebygningen i videste forstand med dertil  

 hørende gårdsplads måtte undtages fra vurdering, jf. vurderingslovens § 7,  

 nr. 1.
 Landsskatteretten fandt herefter, at grundværdien burde nedsættes til  

 1.221.600 kr. og ejendomsværdien til 4.200.000 kr.
