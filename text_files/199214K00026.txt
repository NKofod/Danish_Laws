Nr BTL 26 Betænkning over Forslag til lov om ændring af lov om investeringsfonds  

 (Frigivelse af investeringsfondsmidler)   

 Nr L 26 1992-93, 1. samling Afgivet af Skatteudvalget Afgivet: 19921209 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Erhvervsjordbrug, Danske Husmandsforeninger, De Danske Landboforeninger og Håndværksrådet.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller udvalget lovforslaget til vedtagelse med  

 de stillede ændringsforslag.
 ÆndringsforslagAf skatteministeren , tiltrådt af udvalget :
 Til § 1 1) I den under nr. 2 foreslåede § 9 A udgår  

stk. 1 , og i stedet indsættes:
 »Skattepligtige, der i 1992 har et udbyttetab på mindst 30 pct. som  

 nævnt i § 2, stk. 1, nr. 1, i lov om statsgaranti og ydelsestilskud  

 vedrørende høsttabslån til tørkeramte jordbrugere, og som har jordbrug som  

 hovederhverv, jf. § 2, stk. 1, nr. 2, i nævnte lov, kan anvende  

 bestemmelserne i stk. 2-9.
 Stk. 2. I de tilfælde, hvor investeringsfondshenlæggelser efter §  

 9, stk. 1 og 2, § 10, stk. 1, og § 10 A skal medregnes i den skattepligtige  

 indkomst, kan henlæggelserne uden tillæg medregnes i den skattepligtige  

 indkomst i det indkomstår, hvori pligten til beskatning af henlæggelserne  

 efter de nævnte bestemmelser indtræder, jf. dog stk. 3. Det er en betingelse,  

 at denne pligt indtræder i perioden fra den 7. oktober 1992 til og med  

 udgangen af indkomståret 1993, jf. dog stk. 3.
Stk. 3. Skal en investeringsfondshenlæggelse efter § 9, stk. 2,  

 medregnes i den skattepligtige indkomst, kan henlæggelsen i stedet for  

 beskatning efter stk. 2 uden tillæg medregnes i den skattepligtige indkomst  

 for indkomståret forud for det indkomstår, hvori beløbet hæves, såfremt  

 hævningen sker inden udløbet af fristen for indgivelse af selvangivelse for  

 indkomståret forud for det indkomstår, hvori beløbet hæves.
Det er en  

 betingelse, at hævning tidligst sker den 7. oktober 1992 og senest inden  

 udløbet af fristen for indgivelse af selvangivelse for indkomståret 1993.
Stk. 4. Selv om der afsiges konkursdekret over den skattepligtige  

 i det indkomstår, hvori henlæggelserne efter stk. 2 eller 3 skal medregnes i  

 den skattepligtige indkomst, medregnes henlæggelserne i den del af  

 indkomsten, der ikke indgår i konkursindkomsten.« Stk. 2-6 bliver herefter stk. 5-9.
 2) I det under nr. 2 foreslåede § 9 A, stk. 2, der  

 bliver stk. 5, ændres »stk. 1« til: »stk. 2«.
 3) I det under nr. 2 foreslåede § 9 A, stk. 3, der  

 bliver stk. 6, ændres »stk. 1, 1. og 2. pkt.,» til: »stk. 2 og  

 3«, og »i stk. 1, 1. pkt., nævnte indkomstår« ændres til:  

 »indkomstår, hvor henlæggelsen efter stk. 2 og 3 skal medregnes i den  

 skattepligtige indkomst«.
 4) I det under nr. 2 foreslåede § 9 A, stk. 4, der  

 bliver stk. 7, ændres »Bestemmelsen i stk. 1« til:  

 »Bestemmelserne i stk. 2 og 3«.
 5) I det under nr. 2 foreslåede § 9 A, stk. 5, der  

 bliver stk. 8, ændres »stk. 1, udbetales« til: »stk. 2 og 3,  

 udbetales«, og »i stk. 1, 1. pkt., nævnte indkomstår« ændres  

 til: »indkomstår, hvor henlæggelsen efter stk. 2 og 3 skal medregnes i  

 den skattepligtige indkomst«.
 6) Det under nr. 2 foreslåede § 9 A, stk. 6, der  

 bliver stk. 9, affattes således:
»Stk. 9. Indskudsbeløb på den i § 5 nævnte særlige konto, der  

 efter reglerne i stk. 1-8 endnu ikke er udbetalt til den skattepligtige eller  

 indbetalt til Told- og Skattestyrelsen, sikrer skattekravet efter stk. 2 og 3  

 og kan ikke hæves, før skatten for det indkomstår, hvor henlæggelsen skal  

 medregnes til den skattepligtige indkomst, er betalt, jf. dog stk. 8.  

 Skatteministeren kan fastsætte nærmere regler om adgangen til at hæve beløb  

 efter stk. 2, 3 og 8.« 7) Efter nr. 3 indsættes som nyt nummer:
»01. I § 11, stk. 2, indsættes efter »§ 9, stk.  

 3,»: »§ 9 A,».« Til § 2 8) Paragraffen affattes således:
»§ 2 Tidspunktet for lovens ikrafttræden fastsættes af  

 skatteministeren.« Bemærkninger Til nr. 1-8Ad nr. 1 Provenumæssige konsekvenser Den foreslåede begrænsning af lovforslagets anvendelsesområde til alene at  

 omfatte tørkeramte landmænd med et høsttab på mere end 30 pct. vil medføre en  

 væsentlig reduktion af efterbeskatningsprovenuer ved ordningen.
Med den nu  

 foreslåede udformning anslås efterbeskatningsprovenuet med et meget usikkert  

 skøn til at kunne blive i størrelsesordenen 125 mio. kr. for indkomstårene  

 1992 og 1993 under eet.
Kommunernes andel heraf, som vil blive afregnet i  

 1994 og 1995, skønnes til ca. 75 mio. kr.
I finansåret 1993 skønnes statens  

 merprovenu til ca. 100 mio. kr.
 Som led i finanslovaftalen for 1993 mellem regeringen (Det Konservative  

 Folkeparti og Venstre) og Socialdemokratiet, Det Radikale Venstre,  

 Centrum-Demokraterne og Kristeligt Folkeparti er det besluttet at fremsætte  

 ændringsforslag, så lovforslaget alene kommer til at gælde for høsttabsramte  

 fuldtidslandmænd.
Efter ændringsforslaget skal den skattepligtige opfylde et krav om  

 udbyttetab på mindst 30 pct. og et krav om jordbrug som hovederhverv, jf. §  

 2, stk. 1, nr. 1 og 2, i lov om statsgaranti og ydelsestilskud vedrørende  

 høsttabslån til tørkeramte jordbrugere.
Når betingelserne er opfyldt, kan den  

 skattepligtige anvende bestemmelserne i stk. 2-9 og dermed få frigivet  

 investeringsfondsmidler til beskatning i hæveåret uden 5 pct.-tillæg.
Ansøgning om frigivelse efter lovforslaget skal for så vidt angår  

 betingelsen om jordbrug som hovederhverv være attesteret af en konsulent, der  

 er godkendt til udfærdigelse af ansøgning og forbedringsplan m.v. efter lov  

 om støtte til forbedring af strukturen og effektiviteten i jordbruget.
For så  

 vidt angår kravet om et udbyttetab skal ansøgningen være bilagt en  

 høsttabsopgørelse, der er attesteret af en planteavlskonsulent under den  

 landøkonomiske konsulentvirksomhed.
For ansøgere, der tillige ansøger om  

 statsgaranti og ydelsestilskud vedrørende høsttabslån til tørkeramte  

 jordbrugere eller om indkomststøtte efter lov om indkomststøtte til  

 landbrugere, vil der blive tilrettelagt en fælles ansøgningsprocedure.
Det foreslås endvidere, at efterbeskatningen, ved hævning før fristens  

 udløb, kan ske i indkomståret før hæveåret, hvis hævningen sker inden udløbet  

 af fristen for indgivelse af selvangivelse for dette indkomstår.
På denne  

 måde får de skattepligtige bedre muligheder for at vurdere behovet for en  

 eventuel hævning efter de foreslåede regler.
Hvis en skattepligtig med  

 kalenderårsregnskab hæver midlerne den 1. marts 1993, kan den skattepligtige  

 således vælge, om hævningen skal have virkning for indkomståret 1992 eller  

 1993. Der vil blive fastsat regler om, at den skattepligtige i forbindelse  

 med hævningen skal tilkendegive, om beskatning ønskes i hæveåret eller i året  

 før hæveåret.
Ændringsforslaget medfører, at fristen for at hæve midler efter lovens §  

 9, stk. 2, for de berørte skatteydere forlænges fra udgangen af indkomståret  

 1993 til fristen for indgivelse af selvangivelse for indkomståret 1993. Hvis  

 der gives udsættelse med indgivelse af selvangivelsen, forlænges fristen for  

 at hæve investeringsfondsmidler tilsvarende.
Adgangen til at vælge  

 efterbeskatningsår gælder ikke efterbeskatning efter de andre bestemmelser,  

 der er omfattet af lovforslaget, dvs. lovens §§ 9, stk. 1  

 (anvendelsesfristens udløb), 10, stk. 1 (erhvervsophør m.v.), og 10 A  

 (uberettiget hævning).
Ad nr. 2-6 Der er tale om konsekvensændringer som følge af ændringsforslag nr. 1.
Ad nr. 7 Ændringsforslaget sikrer, at der i forskrifter, der udstedes med hjemmel i  

 den foreslåede bestemmelse i § 9 A, kan fastsættes straffebestemmelser i  

 lighed med, hvad der gælder for forskrifter efter en række andre bestemmelser  

 i investeringsfondsloven.
Ad nr. 8 Ordningen med midlertidig frigivelse af investeringsfondsmidler til  

 landmænd med et høsttab på mindst 30 pct. indeholder statsstøtte, og loven  

 vil derfor skulle notificeres til EF-Kommissionen i henhold til EF's  

 statsstøtteregler i lighed med ovennævnte love om støtte til tørkeramte  

 landmænd.
I henhold til statsstøttereglerne kan Kommissionen acceptere  

 støtte, hvis formål er at råde bod på skader, der er forårsaget af  

 naturkatastrofer eller af andre usædvanlige begivenheder.
Loven vil derfor  

 først blive sat i kraft, når EF-Kommissionens endelige anerkendelse af lovens  

 forenelighed med EF-retten foreligger.
