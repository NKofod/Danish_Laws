Landsskatteretskendelse Arbejdsmarkedsbidrag - anmodning om tilbagebetaling - modregning af negativ virksomhedsindkomst i positiv lønindkomst.
 Reference:
AMFL § 10, stk. 2 VSL § 13 PSL § 13 A klagede for indkomstårene 1995-1997 over, at told-  

 og skatteregionen ikke havde imødekommet hendes anmodning om  

 tilbagebetaling om arbejdsmarkedsbidrag.
 Det fremgik af sagen, at klageren i 1995 påbegyndte  

 selvstændig virksomhed, der i de påklagede indkomstår havde  

 givet underskud inkl. renter på henholdsvis 377.704 kr., 545.152 kr. og  

 400.056 kr.
 Klageren havde endvidere haft lønindkomst, hvori  

 der var indeholdt arbejdsmarkedsbidrag således:
Løn AM-bidrag 1995 156.778 9.406 1996 213.300 14.931 1997 196.810 15.744 Klagerens ægtefælle havde i de påklagede  

 indkomstår haft lønindkomst, hvori hendes underskud var  

 modregnet fuldt ud inden for de enkelte indkomstår, jf.  

 virksomhedsskattelovens § 13 samt personskattelovens § 13.
Klagen skyldtes, at Told- og Skatteregionen ikke havde  

 imødekommet en anmodning om tilbagebetaling af arbejdsmarkedsbidrag.  

 Som begrundelse for den påklagede afgørelse havde Told- og  

 Skatteregionen anført, at lovgiver havde valgt at fastsætte 2  

 selvstændige beregningsgrundlag, et for lønindkomst og et for  

 indkomst ved selvstændig virksomhed.
Det var Told- og Skatteregionens  

 opfattelse, at bidragsgrundlaget for lønindkomst ikke kunne  

 nedsættes ved modregning af underskud fra erhvervsvirksomheden.
Det  

 underskud, der kunne fremføres, reduceredes således med  

 årets lønindkomst, uden at årets arbejdsmarkedsbidrag blev  

 nedsat.
 Klagerens revisor havde nedlagt påstand om, at der  

 skulle ske fuld modregning af negativ virksomhedsindkomst i positiv  

 lønindkomst ved opgørelse af årets grundlag for beregning  

 af arbejdsmarkedsbidrag.
Revisoren havde gjort gældende, at Told- og  

 Skatteregionens fortolkning af § 7 - § 11 i arbejdsmarkedsfondsloven ikke var  

 lovmedholdelig, idet det ikke fremgik af loven, at bidragsgrundlaget for  

 lønindkomst ikke kunne nedsættes ved modregning af underskud fra  

 erhvervsvirksomheden.
Bruttoskatten ville have helt urimelige konsekvenser,  

 hvis ikke den personlige indkomst blev opgjort samlet, således at der  

 kun blev betalt arbejdsmarkedsbidrag af nettoindkomsten.
Klagerens  

 virksomhedsunderskud var skattemæssigt modregnet i såvel hendes  

 egen som ægtefællens kapitalindkomst og lønindkomst,  

 hvorefter der ikke var underskud til fremførsel.
Herved havde klageren  

 tabt muligheden for at udnytte det negative bidragsgrundlag til modregning i  

 et senere positivt bidragsgrundlag vedrørende virksomheden.
Det kunne  

 derfor ikke have været lovgivers mening, at der i denne situation ikke  

 skulle ske regulering af arbejdsmarkedsbidraget vedrørende  

 lønindkomsten.
 Landsskatterettens bemærkninger:
 I henhold til § 7 - § 11 i arbejdsmarkedsfondsloven, lov  

 nr. 448 af 30. juni 1993, med senere ændringer vedrørende de  

 påklagede indkomstår, foretoges særskilt opgørelse  

 af bidragsgrundlaget for henholdsvis lønmodtagerbidraget, jf. § 7,  

 stk. 1, og bidraget for selvstændigt erhvervsdrivende, jf. § 7, stk.  

 3.
 Klagerens virksomhedsunderskud var modregnet fuldt ud i  

 klagerens og hendes ægtefælles indkomst, jf.  

 virksomhedsskattelovens § 13, stk. 1 - 3, samt (fra 1997) personskattelovens  

 § 13, stk. 4, og der var herefter intet underskud at fremføre til  

 reduktion af bidragsgrundlaget for selvstændig erhvervsvirksomhed, jf.  

 virksomhedsskattelovens § 13, stk. 4 (fra 1997 personskattelovens § 13, stk.  

 4.).
Det bemærkedes, at det fremgik af  

 bemærkningerne til arbejdsmarkedsfondsloven § 10, stk. 1, 2. pkt.  

 (Betænkning afgivet af Arbejdsmarkedsudvalget den 17. juni 1993), at  

 underskud kun kunne fremføres til modregning i bidragsgrundlag  

 vedrørende selvstændig erhvervsvirksomhed.
Det fremgik  

 endvidere, at såfremt den skattepligtige havde fx lønindkomst  

 ved siden af sin virksomhed, kunne underskuddet fra virksomheden ikke  

 modregnes i bidragsgrundlaget hidrørende fra  

 lønmodtagerindkomsten.
 Retten fandt på det foreliggende grundlag, at der  

 ikke var hjemmel til at reducere bidragsgrundlaget for lønindkomst med  

 et negativt bidragsgrundlag for selvstændigt erhvervsdrivende.  

 Endvidere kunne et virksomhedsunderskud kun reducere bidragsgrundlaget for  

 selvstændigt erhvervsdrivende for senere indkomstår i det omfang,  

 det fulgte af reglerne om modregning/fremførsel i  

 virksomhedsskattelovens § 13 og personskattelovens § 13, idet der ikke i  

 arbejdsmarkedsfondsloven var hjemmel til særskilt at fremføre et  

 negativt bidragsgrundlag.
 Den påklagede afgørelse blev  

 stadfæstet.
