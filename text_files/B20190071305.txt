Bekendtgørelse om landsplandirektiv for gastransmissionsledning med tilhørende tekniske anlæg I medfør af § 3, stk. 1 og 2, i lov om planlægning, jf. lovbekendtgørelse nr. 287 af 16. april 2018, fastsættes:
Kapitel 1 Reservation af arealer til en ny gastransmissions-ledning med tilhørende tekniske anlæg  Baltic Pipe Formål § 1. Bekendtgørelsens formål er at reservere arealer til en ny gastransmissionsledning fra Houstrup Strand via Fyn til Faxe Bugt på Sjælland, udvidelse af modtageterminal i Nybro i Varde Kommune og en ny kompressorstation ved Everdrup i Næstved Kommune, som vist på bilag 1.
Kapitel 2 Reservation af arealer til gastransmissionsledning og linjeventilstationer Formål og retsvirkning § 2. Reglerne i dette kapitel har til formål at reservere landzonearealer til en ny gastransmissionsledning fra Houstrup Strand via Fyn til Faxe Bugt på Sjælland, som vist på bilag 2.
 Stk. 2. Reservationen skal, i tiden frem til gastransmissionsledningen er anlagt, sikre at der ikke planlægges eller etableres anlæg, der ikke er forenelige med de restriktioner, der er forbundet med en gastransmissionsledning til 10 milliarder kubikmeter pr. år.
 Stk. 3. Bestemmelserne i §§ 4-8 tillægges retsvirkning som kommuneplan og anlægsarbejder, der er nævnt i §§ 5-8, kan iværksættes uden landzonetilladelse efter lovens § 35, stk. 1.
 § 3. Kommunalbestyrelsen kan ikke give landzonetilladelse efter lovens § 35 eller byggetilladelser iht. bygningsreglementet, der er i strid med arealreservationen, indtil gastransmissionsledningen er anlagt.
 § 4. Mindre ændringer i arealreservationen kan ske efter godkendelse af erhvervsministeren eller den, ministeren bemyndiger hertil.
Områdets afgrænsning § 5. Reservationen gælder i et bælte på 250 meter på hver side af den planlagte gastransmissionsledning.
Eksisterende kommuneplanlagte arealer, fredede fortidsminder, arealfredninger ved Wedellsborg Banker, Davinde Mølledam og Hindemae Hovedgård, fredning omkring Roholte Kirke, og Natura 2000 N112 Lillebælt er ikke omfattet af reservationen, som vist på bilag 2.
 Stk. 2. Når gastransmissionsledningen er anlagt, ændres reservationen til en zone på 200 m på hver side af gastransmissionsledningen, hvor der ikke uden en konkret vurdering af sikkerheden ift. gastransmissionsledningen og den konkrete anvendelse, kan planlægges for ny bebyggelse eller ændret arealanvendelse.
 Stk. 3. Berørte kommuner er oplistet i bilag 3.
Anvendelse § 6. Indenfor arealreservationen i Jylland fra Houstrup Strand til modtageterminal Nybro i Varde Kommune samt fra kompressorstation Egtved til Lillebælt ved Stenderup Hage i Kolding Kommune kan der anlægges en gastransmissionsledning samt etableres 5 linjeventilstationer, som vist på bilag 4a og 4b samt midlertidige arbejdspladser, som er vist på bilag A.
 § 7. Indenfor arealreservationen fra Skrillinge Strand ved Middelfart til Nordenhuse nord for Nyborg kan der anlægges en gastransmissionsledning samt etableres 7 linjeventilstationer, som vist på bilag 5 og midlertidige arbejdspladser, som er vist på bilag A.
 § 8. Indenfor arealreservationen fra Kongsmark ved Slagelse til Faxe Bugt kan der anlægges en gastransmissionsledning samt etableres 5 linjeventilstationer, som vist på bilag 6 og midlertidige arbejdspladser, som er vist på bilag A.
Kapitel 3 Nye tekniske anlæg indenfor den eksisterende modtageterminal i Nybro i Varde Kommune Formål og retsvirkning § 9. Reglerne i dette kapitel har til formål at udlægge et område, der er beliggende indenfor afgrænsningen af den eksisterende Nybro modtageterminal i Varde Kommune, til nye tekniske anlæg og ny adgangsvej, som vist på bilag 7.
 Stk. 2. Bestemmelserne i §§ 10-11 tillægges retsvirkning som kommuneplan, og bygge og anlægsarbejder, der er forudsat i § 11, kan iværksættes uden lokalplan.
Stk. 3. Bestemmelserne træder i stedet for bestemmelserne for det pågældende område i lokalplan nr.
L701-1 for et område ved Nybro i Varde Kommune af 5. maj 1981 og Tillæg nr. 1 og Tillæg 2 til lokalplan nr.
L701-1 for et område ved Nybro i Varde Kommune af henholdsvis 6. september 1983 og 27. september 1988.
Områdets afgrænsning § 10. Bekendtgørelsen gælder for et mindre område i byzone indenfor afgrænsningen af Nybro modtageterminal i Varde Kommune, som er vist på bilag 7.
 Stk. 2. Hele arealet er beliggende indenfor afgrænsningen af Nybro modtagestation, og afskærmes mod omgivelserne af den nuværende beplantning og hegn omkring den eksisterende modtageterminal.
Bebyggelsens omfang, bebyggelsens ydre fremtræden og vejforhold § 11. Inden for det i § 10 afgrænsede område må der opføres ny bebyggelse i form af en servicebygning med tilhørende installationer, tre skorstene, adgangsvej og fordelingsveje med en principiel placering, som vist på bilag 8.
Stk. 2. Servicebygningen kan etableres med en højde på op til 11 m, bredde 18 m og længde 60 m.
De tre skorstene kan være op til 20 m høje.
Servicebygningen og skorstene skal opføres i mørke afdæmpede farver og i ikke reflekterende materialer.
 Stk. 3. Der kan etableres fordelingsveje indenfor området og en adgangsvej fra Nybrovej.
 Stk. 4. Arealer i en afstand af 50 m fra midten af Nybrovej må ikke anvendes til bebyggelse.
Kapitel 4 Kompressorstation ved Everdrup i Næstved Kommune Formål og retsvirkning § 12. Reglerne i dette kapitel har til formål at udlægge et areal i landzone til en kompressorstation ved Everdrup i Næstved Kommune.
 Stk. 2. Bestemmelserne i §§ 13-16 tillægges retsvirkning som kommuneplan, og bygge- og anlægsarbejder, der er forudsat i §§ 14-16, kan iværksættes uden lokalplan og uden landzonetilladelse efter lovens § 35, stk. 1.
Områdets afgrænsning § 13. Bekendtgørelsen gælder for et område i Næstved Kommune beliggende i det åbne land, ca. 1 kilometer nordøst for landsbyen Everdrup.
Området er landbrugsarealer og omfatter del af matr.nr. 1b, 1c, 1h, 1i, 1o, 1p, 2g, 7000 1, 7000b og 7000c Tågeskov By, Everdrup samt 4c Stavnstrup By, Everdrup.
Området afgrænses mod vest af Hestehavevej og Sydmotorvejen, mod nord af skovområdet Tågeskov Hestehave, mod øst af Rønnedevej og mod syd af et levende hegn/beskyttet dige samt Tågeskovvej.
Områdets afgrænsning er vist på bilag 9.
Området anvendelse § 14. Inden for det i § 13 afgrænsede område kan der anlægges en kompressorstation i overensstemmelse med reglerne i §§ 14 og 17 som en del af gastransmissionsnettet Baltic Pipe.
Stk. 2. Der må inden for det i § 13 afgrænsede område opføres en kompressorstation med tilhørende bygninger og fritstående el-tekniske anlæg.
I tilknytning hertil kan der etableres veje, hegn, parkering o.l., som er nødvendige for anlæggets drift samt beplantning til afskærmning af anlægget.
Stk. 3. Området skal afgrænses af et mindst 15 m bredt beplantningsbælte med primært hjemmehørende arter, jf. principskitse vist på bilag 10. Beplantningsbæltet etableres som flerrækket hegn med karakter af skovbryn.
Hegnet skal hovedsagelig bestå af løvfældende træer og buske samt stedsegrønne træer plantet i grupper på strategiske steder.
En ydre ring af beplantning skal være på plads ved ibrugtagningstidspunktet.
Resten af beplantningen skal være etableret hurtigst muligt og senest 1 år efter ibrugtagningstidspunkt.
Bebyggelsens omfang § 15. Inden for området må der opføres ny bebyggelse i form af teknikbygninger, lagerhaller, afblæsningsskorsten og administrationsbygninger med en principiel placering som vist på bilag 10. Bygningerne skal fremstå med facader og tage i ikke skinnende materialer og være i jordfarver herunder grå.
Afblæsningsskorstenen skal være lysegrå.
Stk. 2. I delområde 1 kan der etableres administrations- og lagerbygninger i en højde op til 9,5 m.
Der kan desuden etableres parkeringsareal og forsinkelsesbassin.
 Stk. 3. I delområde 2 kan der etableres servicebygning, som indeholder elinstallation, nødgenerator, trykluftkompressor, kedelrum, varmeforsyning, kontrolrum og værksted med en bygningshøjde op til 10 m.
Stk. 4. I delområde 3 kan der etableres tre kompressorbygninger med tilhørende procesanlæg og en målebygning.
Kompressorbygningerne kan være op til 13 m høje og kan etableres indenfor byggefeltet vist på kortbilag 10.
 Stk. 5. I delområde 4 kan der etableres transformerstation med tilhørende installationer og en bygning med en højde op til 9 m og højst 6 lynfangsmaster med en højde på op til 25 m.
 Stk. 6. I delområde 5 kan der etableres interne vejanlæg, grønne områder, forsinkelsesbassin og en afblæsningsskorsten med en højde op til 45 m.
 Stk. 7. I delområde 6 kan der anlægges vejadgang til kompressorstationen.
 § 16. Der kan ske terrænændringer i delområde 1, 2, og 3, så alle områderne ligger i kote ca. 95. Delområde 4 kan terrænreguleres, så hele området ligger i kote ca. 97. Herudover må der ikke ske terrænændringer på mere end +/- 1 m undtagen i forbindelse med adgangsvejen, forsinkelsesbassinet og i overgange mellem delområde 3, 4 og 5.
 Stk. 2. Bestemmelsen i stk. 1 er ikke til hinder for, at kommunalbestyrelsen kan meddele tilladelse efter lovens § 35, stk. 1, til etablering af jordvolde med tilhørende terrænændringer omkring kompressorstationen inden for områdets afgrænsning.
Sikkerhedszoner § 17. De tekniske anlæg på kompressorstationen afkaster sikkerhedszoner, som skal respekteres ved fremtidig kommunal planlægning i området omkring kompressorstationen.
Kapitel 5 Ikrafttrædelse § 18. Bekendtgørelsen træder i kraft den 12. juli 2019.
Erhvervsministeriet, den 9. juli 2019 Simon Kollerup / Sigmund Lubanski Bilag 1 Oversigtskort over ny gastransmissionsledning samt modtageanlæg og kompressorstation Bilag 2 Bilag 3 Jylland Varde Kommune Vejle Kommune Vejen Kommune Kolding Kommune Fyn Middelfart Kommune Assens Kommune Odense Kommune Faaborg-Midtfyn Kerteminde Kommune Nyborg Kommune Sjælland Slagelse Kommune Næstved Kommune Faxe Kommune Bilag 4a Vestjylland Bilag 4b Østjylland Bilag 5 Fyn Bilag 6 Sjælland Bilag 7 Arealreservationens placering på modtageterminal Nybro Bilag 8 Principiel placering og omfang af nye anlæg som følge af Baltic Pipe indenfor arealreservation Bilag 9 Område for kompressorstation vist med rød streg Bilag 10 Anlæg, delområder og byggefelt indenfor arealreservationen til en ny kompressorstation ved Næstved Kommune.
