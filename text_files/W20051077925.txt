Ankestyrelsens principafgørelse P-7-05 om førtidspension - ankebehandling - speciallægeerklæring - ikke opretholde - afslag på pension Resume:
 Når en pensionsansøgning overgik til behandling på det foreliggende dokumentationsgrundlag, skulle allerede udarbejdet materiale, som ansøger eller kommunen fremskaffede til brug for sagsbehandlingen, inddrages.
 Oplysning af sagen kunne ske frem til partshøringen i forbindelse med, at ressourceprofilen var afsluttet.
 Ved ankebehandlingen skulle ankemyndigheden kun inddrage senere indsendt materiale ved vurderingen af, om kommunen havde begået sagsbehandlingsfejl.
 Da der i den konkrete sag ikke var ret til pension, skulle de nye lægelige oplysninger indgå i kommunens videre sagsbehandling til afklaring af, hvilken hjælp ansøger skulle ydes for at blive selvforsørgende.
 Love:
Lov om social pension - lovbekendtgørelse nr. 1219 af 7. december 2004 - § 17, stk. 1 Sagsfremstilling:
En ansøger havde efter mange forskellige former for beskæftigelse med salg af ejendomme samt perioder med forskellig selvstændig virksomhed søgt førtidspension.
Hun havde gennem årene fået tiltagende smerter fra ryg, arme og ben, og følte sig på det seneste også psykisk træt.
Hun ønskede ikke at deltage i arbejdsprøvning, men ville i stedet have sagen behandlet på det foreliggende dokumentationsgrundlag.
Kommunen traf afgørelse om, at der ikke var ret til førtidspension.
Afgørelsen var begrundet med, at ansøger måtte antages at kunne bestride et job, der var tilpasset hendes ressourcer, eventuelt et fleksjob, inden for serviceområdet eller andet salgsarbejde, der ikke var fysisk krævende.
Ansøger skønnedes således at kunne blive selvforsørgende ved indtægtsgivende arbejde.
 Nævnet tiltrådte kommunens afgørelse og begrundede dette med, at det efter en samlet faglig vurdering af de foreliggende oplysninger måtte anses for dokumenteret, at ansøger kunne blive selvforsørgende.
 Nævnet lagde vægt på at der var skånebehov i forbindelse med større belastninger af ryg og skuldre, men at hun måtte kunne klare erhvervsarbejde i normalt omfang, hvis skånebehovet blev tilgodeset.
Under anken indsendte ansøgers advokat en ny speciallægeerklæring og forbeholdt sig samtidig ret til at vende tilbage med yderligere materiale.
Erklæringen indeholdt en gennemgang af de allerede beskrevne gener og en vurdering af deres betydning for ansøgers muligheder på arbejdsmarkedet.
Nævnet afviste at lade det nye materiale indgå i genvurderingen af sagen og henviste til, at sagen var rejst på det foreliggende dokumentationsgrundlag, det vil sige allerede udarbejdet materiale, som en myndighed var forpligtet til at fremskaffe til brug for sagsbehandlingen.
 Sagen blev behandlet i principielt møde med henblik på afklaring af, hvad der forstås ved "det foreliggende dokumentationsgrundlag", og hvordan ankebehandlingen foregår, når sagen er rejst efter § 17, stk. 1, 2. og 3. pkt.
 Afgørelse:
 Der var ikke ret til førtidspension på det foreliggende dokumentationsgrundlag.
 Den indsendte speciallægeerklæring kunne ikke indgå i pensionsvurderingen.
Ankestyrelsen lagde vægt på, at ansøger måtte kunne påtage sig lettere opgaver inden for et af sine tidligere fag, eventuelt ved ansættelse i fleksjob.
Da der ikke havde været gennemført arbejdsprøvning eller på anden måde forelå nærmere oplysninger om den aktuelle arbejdsevne og eksakte skånehensyn, kunne der ikke peges på helt konkrete arbejdsfunktioner.
 Ved det foreliggende dokumentationsgrundlag forstås allerede udarbejdet materiale, som kommunen skal fremskaffe i forbindelse med udarbejdelse af ressourceprofilen, inden der træffes afgørelse om førtidspension.
 Ved ankebehandlingen er ankemyndigheden således alene forpligtet til at inddrage den indsendte speciallægeerklæring i vurderingen af, om kommunen har begået sagsbehandlingsfejl.
 Da den indsendte speciallægeerklæring ikke indeholdt henvisning til yderligere oplysninger, som kommunen burde have indhentet under sagsoplysningen forud for afgørelsen, måtte nævnet herefter foretage efterprøvelse af kommunens afgørelse af, om det foreliggende dokumentationsgrundlag var tilstrækkeligt til tilkendelse af pension.
 Speciallægeerklæringen måtte af kommunen inddrages i den videre sagsbehandling til afklaring af, hvilken hjælp ansøger havde brug for, for at blive selvforsørgende.
