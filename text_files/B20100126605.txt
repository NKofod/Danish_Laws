Bekendtgørelse om pulje til virksomhedskonsulenter til virksomhedsrettet og tættere kontakt til langtidsledige I medfør af tekstanmærkning nr. 115 til Finanslovens § 17 fastsættes:
Anvendelse § 1. Som led i udmøntningen af aftalen »Stærkere ud af krisen  Bekæmpelse af langtidsledighed« kan staten i perioden 15. september 2010 til 31. december 2013 yde tilskud til kommuner til ansættelse af flere virksomhedskonsulenter i jobcentrene.
Stk. 2. Formålet med puljen er at sikre et større fokus på den virksomhedsrettede indsats i jobcentrene og en tættere kontakt mellem jobcentrene og langtidsledige.
Indsatsen skal forbedre jobcentrenes muligheder for at hjælpe de langtidsledige i job eller aktive tilbud på virksomheder.
Virksomhedskonsulenterne skal dels holde en tættere kontakt med de ledige via flere jobsamtaler og dels sikre en bedre service til virksomhederne, f.eks. ved at virksomhedskonsulenterne fungerer som »én indgang«, når virksomheder skal i kontakt med jobcentret.
 Stk. 3. Tilskud til kommuner kan anvendes til lønudgifter og udgifter til anden aktør i forbindelse med kommunernes ansættelse af flere virksomhedskonsulenter i jobcentrene.
Overordnede mål og resultatkrav § 2. Kommunerne skal årligt udarbejde overordnede mål for indsatsen og konkrete resultatkrav som tillæg til beskæftigelsesplanerne gældende for 2011, 2012 og 2013. For 2010 skal kommunen udarbejde en særskilt redegørelse for anvendelsen af midlerne indeholdende overordnede mål for indsatsen og konkrete resultatkrav for 2010, der sendes til beskæftigelsesregionen.
 Stk. 2. I tillægget, jf. stk. 1, skal kommunerne gøre rede for, hvordan de vil anvende bevillingen, herunder tilrettelægge indsatsen i bevillingsperioden.
 Stk. 3. Kommunerne skal årligt afrapportere om opfyldelsen af overordnede mål for indsatsen og opfyldelsen af konkrete resultatkrav, jf. stk. 1, i tilknytning til resultatrevisionen.
Fordeling af bevilling § 3. Bevillingen administreres af Arbejdsmarkedsstyrelsen og beskæftigelsesregionerne.
 Stk. 2. Bevillingen udmøntes som tilskud til alle jobcentre og fordeles på baggrund af jobcentrenes relative andel af dagpenge-, kontanthjælps- og starthjælpsmodtagere, der har modtaget offentlig forsørgelse i over 12 sammenhængende måneder.
 Stk. 3. Arbejdsmarkedsstyrelsen udmelder tilskud efter denne bekendtgørelse til de enkelte kommuner i september 2010 og efter vedtagelsen af de årlige bevillingslove for 2011-2013.
Kommunernes bogføring, opgørelse, regnskab og revision af tilskud § 4. Staten anviser tilskud efter denne bekendtgørelse til kommunernes OBS-konti i september 2010 og efter vedtagelsen af de årlige bevillingslove for 2011-2013.
 § 5. Kommunerne skal foretage en fuldstændig og løbende bogføring i kommunens regnskab af samtlige udgifter og indtægter, der afholdes eller modtages i henhold til denne bekendtgørelse.
 Stk. 2. Kommunerne skal kontere tilskud som en indtægt på funktion 6.45.53 »Administration i jobcentre« i det kommunale budget- og regnskabssystem.
 Stk. 3. Konteringen af indtægter og udgifter skal i øvrigt følge de regler, som Indenrigs- og Sundhedsministeriet fastsætter i det kommunale budget- og regnskabssystem.
Stk. 4. Kommunerne kan videreføre eventuelt uforbrugt tilskud til efterfølgende år.
I det omfang tilskuddet ikke er anvendt fuldt ud i bevillingsperioden, kan det uforbrugte tilskud overføres til det efterfølgende år.
§ 6. Regnskabsaflæggelse vedrørende tilskud efter denne bekendtgørelse skal ske i forbindelse med opgørelse af den endelige restafregning for hvert regnskabsår 2010-2013 med samme frist, som gælder for afregning af statsrefusion.
Revision sker som led i revisionens almindelige revisionsgennemgang af kommunens regnskaber for pågældende regnskabsår.
Stk. 2. Har revisionen påpeget, at et beløb med urette er modtaget i tilskud, eller at der er anvist for store beløb fra staten, påhviler det kommunalbestyrelsen at sikre, at der sker en tilbagebetaling af beløbet til staten.
Revisionen påser som led i revisionen det efterfølgende år, at det er sket.
Revisionens udførelse § 7. Revision af tilskud efter denne bekendtgørelse skal ske i overensstemmelse med de regler, der er fastsat i bekendtgørelse om statsrefusion og tilskud samt regnskabsaflæggelse og revision på Socialministeriets, Beskæftigelsesministeriets og Ministeriet for Flygtninge, Indvandrere og Integrations ressortområder.
Ikrafttræden § 8. Bekendtgørelsen træder i kraft den 22. november 2010 og har virkning fra den 15. september 2010.
