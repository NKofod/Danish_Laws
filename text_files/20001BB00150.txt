Fremsat den 20. marts 2001 af  

 Keld Albrechtsen (EL),  

 Frank Aaen (EL) og Søren Kolstrup (EL) Forslag til folketingsbeslutning om dansk nej til harmonisering af skatter og afgifter i  

 EU Folketinget opfordrer regeringen til at meddele EU, at Danmark siger nej til Europa-Kommissionens planer om  

 skatteharmonisering, at Danmark vil sige nej til planer om forstærket samarbejde  

 på skatte- og afgiftsområdet, og at Danmark under alle  

 omstændigheder vil nægte at deltage i noget sådant, samt at den danske regering i tilfælde af, at EF-Domstolen  

 underkender de danske regler om fradrag for pensionsindbetalinger eller andre  

 danske skatteordninger, er indstillet på at lade danske domstole  

 afgøre, om der her vil være tale om en situation, hvor en  

 EF-retsakt er uanvendelig i Danmark, fordi det med den fornødne  

 sikkerhed kan fastslås, at den bygger på en anvendelse af  

 Traktaten, der ligger uden for suverænitetsafgivelsen ifølge  

 tiltrædelsesloven.
Bemærkninger til forslaget Kommissionen angriber nu kraftigt de danske  

 regler om pensionsbeskatning.
Ifølge Politiken den 15. marts 2001  

 bebudede formanden for Kommissionen, Romano Prodi, at han vil lægge  

 pres på Danmark og de andre lande med særlige skatteregler  

 på det kommende EU-topmøde i Stockholm den 23.-24. marts  

 2001.
 Det danske skattesystem sættes altså nu under  

 pres fra EU.
Dels truer Kommissionen med at slæbe Danmark for  

 EF-Domstolen i spørgsmål om pensionsbeskatning og bilafgifter.  

 Kommissionens samlede strategi for en harmonisering på  

 skatteområdet er grundigt beskrevet i kommissær for det indre  

 marked Frits Bolkesteins tale af 17. marts 2000, offentliggjort på  

 Kommissionens hjemmeside under overskriften »Taxation and Customs Union:  

 Taxation and Competition: The realisation of the Internal Market«.
Siden da  

 er der sket det, at Kommissionen har udarbejdet en såkaldt  

 reflektionsnote   omtalt i Børsen den 19. februar 2001   hvori  

 Kommissionen overvejer at anlægge retssag mod Danmark i  

 spørgsmålet om fradrag for pensionsindbetalinger og i  

 spørgsmålet om bilbeskatning.
Dels kan Danmark rammes, hvis Nicetraktaten og dermed nye  

 regler om forstærket samarbejde træder i kraft.
Bolkestein  

 arbejder energisk for at få etableret et forstærket samarbejde  

 netop på skatte- og afgiftsområdet, muligvis også for at  

 få vedtaget en såkaldt endelig momsordning og andre  

 harmoniseringer af personskatter og afgifter.
 Den danske regering har arbejdet for, at der i EU kunne  

 indføres flertalsafgørelser på visse dele af  

 afgiftsområdet (miljøafgifter m.v.), men Kommissionens strategi  

 viser, at det snarere vil være helt andre områder, som kan blive  

 genstand for tættere unionssamarbejde, og derfor er det vigtigt, at  

 Danmark blokerer og ikke bliver inddraget i en harmonisering, som kan  

 underminere velfærdssystemernes finansieringsgrundlag.
 Det er derfor påkrævet, at Danmark udarbejder  

 en strategi mod EU's skatteharmoniseringsplaner.
Det franske EU-formandskab foreslog i Nice, at EU skulle  

 have udtrykkelig hjemmel til at lovgive om direkte skatter, altså  

 personskatter, fradragsordninger m.v.
Kommissionen havde længe presset  

 på for at få indført ensartede regler om bl.a.  

 pensionsbeskatning dvs. ret til fradrag ved indbetaling til pensionsordninger  

 i udlandet.
Hvis Kommissionens forslag om harmonisering af  

 pensionsskattereglerne gennemføres, vil det trække tæppet  

 væk under den danske pensionsafkastskat.
Men kan der gennemføres sådan nogle former  

 for tættere unionssamarbejde på områder, hvor Danmark ikke  

 har overladt suverænitet, og hvor et flertal i EU's Ministerråd  

 imod Danmarks vilje vedtager en traktatfortolkning gående ud på,  

 at dette område nu ligger inden for Traktatens anvendelsesområde?  

 Højesteret fastslog i sin dom af 6. april 1998 i den såkaldte  

 grundlovssag, at hvis det med den fornødne sikkerhed kan  

 fastslås, at en EF-retsakt ligger uden for suverænitetsafgivelsen  

 ifølge tiltrædelsesloven, lov nr. 447 af 11. oktober 1972 om  

 Danmarks tiltrædelse af De Europæiske Fællesskaber og Den  

 Europæiske Union, ændret senest ved lov nr. 322 af 6. juni 1998,  

 må danske domstole anse en sådan EF-retsakt for uanvendelig i  

 Danmark.
Kommissionen forbereder faktisk i øjeblikket en sag mod  

 Danmark ved EF-Domstolen om netop pensionsfradraget, og hvis Danmark taber  

 denne sag, vil der faktisk opstå en sådan konflikt mellem EU-ret  

 og dansk ret.
Regeringen forsøger i sin redegørelse for  

 visse forfatningsretlige spørgsmål i forbindelse med Danmarks  

 ratifikation af Nicetraktaten (jf.
Europaudvalget alm. del   bilag 837,  

 folketingsåret 2000-01) at berolige os med, at tættere samarbejde  

 kun må etableres inden for Traktatens anvendelsesområde, men  

 regeringen har selv lagt op til, at anvendelsesområdet kan udvides  

 gennem traktatfortolkning.
Det betyder, at hvis der indføres et  

 tættere samarbejde, så vil et flertal i Ministerrådet  

 naturligvis hævde, at dette samarbejde ligger inden for Traktatens  

 rammer, og det vil en dansk regering så henholde sig til og dermed  

 hævde, at Danmark også vil kunne deltage, uden at der er tale om  

 suverænitetsoverdragelse.
 Da den franske regering inden Nicetopmødet  

 foreslog, at direkte skatter skulle skrives ind i Traktaten, udarbejdede den  

 danske regering et notat (Europaudvalget alm. del   bilag 2 i  

 folketingsåret 2000-01), hvoraf det fremgik, at direkte skatter er  

 omfattet af Amsterdamtraktatens art. 94. På den måde sikrede  

 regeringen sig, at hvis det franske forslag om indskrivning af direkte  

 skatter i Traktaten blev vedtaget, så ville det ikke udløse en  

 folkeafstemning, for direkte skatter havde jo hele tiden været omfattet  

 af art. 94, selv om der ganske vist ikke står et ord om direkte skatter  

 i artiklen.
Den danske befolkning har aldrig ved nogen  

 folkeafstemning, og Folketinget har aldrig ved nogen beslutning med  

5/6 flertal overladt beføjelser til EU til at  

 vedtage lovgivning om direkte skatter, men alligevel benyttede regeringen  

 altså lejligheden sidste år til at smugle direkte skatter ind i  

 Traktaten.
Dette kan komme os dyrt at stå ved en kommende retssag ved  

 EF-Domstolen, hvor Kommissionen jo kan henvise til den udvidende danske  

 traktatfortolkning.
Det kan også senere bruges af en dansk regering og  

 et flertal i Folketinget til at trække Danmark med ind i et  

 forstærket samarbejde om direkte skatter uden at gennemføre  

 nogen traktatændring herom og uden at spørge befolkningen,  

 altså reelt en ændring af Traktaten uden om den foreskrevne  

 procedure.
Derfor er det vigtigt, at der nu ryddes op i dette  

 juridiske morads.
Det kan regeringen gøre ved over for EU at  

 tilkendegive, at spørgsmål om bl.a. personskatter og  

 fradragsregler ligger uden for Traktaten, at Danmark ikke vil acceptere  

 tættere samarbejde på et grundlag, der ligger uden for Traktaten,  

 og at Danmark i tilfælde, hvor Danmark underkendes i sådanne  

 spørgsmål ved EF-Domstolen, vil lade danske domstole  

 afgøre, om EF-Domstolens afgørelser kan få virkning i  

 Danmark eller må erklæres uanvendelige i dansk ret.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om dansk nej til  

 harmonisering af skatter og afgifter i EU.
(Beslutningsforslag nr.
B 150).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
