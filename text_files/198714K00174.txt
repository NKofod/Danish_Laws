Nr BTL 174 Betænkning over Forslag til lov om ligestilling mellem mænd og kvinder  

  

 Nr L 174 1987-88, 1. samling Afgivet af Politisk-Økonomisk Udvalg Afgivet: 19880407 Udvalget har behandlet lovforslaget i nogle møder og har herunder stillet spørgsmål til statsministeren, som denne har besvaret skriftligt.
Udvalget har endvidere modtaget mundtlige og skriftlige henvendelser fra Akademikernes Centralorganisation og Dansk Arbejdsgiverforening.
Der er af et mindretal stillet ændringsforslag, hvorom henvises til de ledsagende bemærkninger.
Herefter indstiller et mindretal (Det Konservative Folkepartis, Venstres og Centrum-Demokraternes medlemmer af udvalget) lovforslaget til vedtagelse uændret.
Et andet mindretal (Socialdemokratiets medlemmer af udvalget) indstiller ligeledes lovforslaget til vedtagelse uændret, idet mindretallet ønsker at udtale følgende:
Mindretallet udtrykker forventning om, at arbejdet for ligestilling mellem kvinder og mænd må tage yderligere fart, når det nu ikke længere er en undtagelse, men en regel og en forpligtelse for offentlige myndigheder at virke for ligestilling.
Når der fremover ligger en opgave i at fremme ligestillingen ved eksempelvis at igangsætte særlige aktiviteter, så ser mindretallet frem til spændende initiativer og mangfoldige resultater.
Endvidere må den ressourcemæssige styrkelse af Ligestillingsrådet sikres fremover og det ikke kun som en engangsforeteelse.
Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med det af mindretallet stillede ændringsforslag.
Et fjerde mindretal (Det Radikale Venstres medlem af udvalget) indstiller lovforslaget til vedtagelse og kan i øvrigt støtte det stillede ændringsforslag.
Et femte mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
Lovforslaget er totalt overflødigt og ikke noget, Folketinget burde bruge tid og kræfter på, når man tænker på, hvilke alvorlige problemer der rent faktisk er at tage fat på.
Ligestilling ad lovgivningens vej kan også medføre, at de kvinder, som i kraft af flid, initiativ og hårdt arbejde sidder på samfundets topposter, vil kunne blive mistænkt for, at det kan skyldes, at Folketinget har vedtaget tåbelige love på ligestillingsområdet, og det var vel ikke just meningen med lovforslaget.
Fremskridtspartiet mener naturligvis, at der skal være ligestilling på arbejdsmarkedet såvel som i det øvrige samfund, men dette opnås under ingen omstændigheder ved statsministerens ligestillingsforslag.
Ændringsforslag Af et mindretal (SF):
Til § 3 1) Stk. 1 affattes således:
»Ligestillingsrådet består af en formand, der udpeges af statsministeren, og 9 medlemmer, der beskikkes af statsministeren, idet 1 medlem indstilles af Landsorganisationen i Danmark, 1 medlem indstilles af Dansk Arbejdsgiverforening, 1 medlem indstilles af Funktionærernes og Tjenestemændenes Fællesråd, 1 medlem indstilles af Akademikernes Centralorganisation, 1 medlem indstilles af Dansk Kvindesamfund, 3 medlemmer indstilles af Danske Kvinders Nationalråd og 1 medlem, der repræsenterer kvindeforskningen, beskikkes på grundlag af indstilling fra de øvrige medlemmer af Ligestillingsrådet.
Beskikkelserne gælder for 4 år ad gangen.« Bemærkninger Til nr. 1 AC bør fremover repræsenteres i Ligestillingsrådet, idet der inden for organisationens fagområde findes problemstillinger, der er af særlig betydning for arbejdet med ligestillingen.
Det gælder rekruttering af kvinder til mellemleder- og lederstillinger, herunder problemet med at opnå fuldtidsbeskæftigelse og dermed kvalificere sig.
Det gælder ligestillingsarbejdet på uddannelsesinstitutionerne, herunder studie- og erhvervsvejledning, og det gælder endelig bestræbelserne på at opbløde de meget skarpe faggrænser mellem naturvidenskab og humaniora.
Svend Auken (S) Poul Nielson (S) Lykketoft (S) Ivar Nørgaard (S) fmd.
Kaj Poulsen (S) Helle Degn (S) Aage Frandsen (SF) Jes Lunde (SF) Grethe Fenger Møller (KF) nfmd.
Kent Kirk (KF) Henning Andersen (KF) Grove (KF) Povl Brøndsted (V) Ivar Hansen (V) Bollmann (CD) Pia Kjærsgaard (FP) Jørgen Estrup (RV) Partierne KRF og FK havde ikke medlemmer i udvalget.
