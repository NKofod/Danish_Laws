Bekendtgørelse om ændring af bekendtgørelse om afviklingsplanlægning og afviklingsberedskab § 1 I bekendtgørelse nr. 821 af 3. juli 2015 om afviklingsplanlægning og afviklingsberedskab foretages følgende ændring:
 1. I § 16 indsættes efter stk. 1 som nyt stykke:
»Stk. 2. For de i § 1, stk. 1, nr. 3-6, nævnte virksomheder finder bestemmelserne i kapitel 3 først anvendelse fra den 1. juli 2017, jf. dog 2. og 3. pkt. 1. pkt. finder ikke anvendelse for de i § 1, stk. 1, nr. 4 og 5, nævnte virksomheder, hvis den blandede holdingvirksomhed eller den finansielle holdingvirksomhed har mindst èn dattervirksomhed i koncernen, der er et pengeinstitut eller et realkreditinstitut. 1. pkt. finder endvidere ikke anvendelse for de i § 1, stk. 1, nr. 6, nævnte virksomheder, hvis finansieringsinstituttet er en dattervirksomhed af et pengeinstitut eller et realkreditinstitut.« Stk. 2 bliver herefter stk. 3.
