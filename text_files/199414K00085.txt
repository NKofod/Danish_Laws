Nr BTL 85 Betænkning over Forslag til lov om ændring af udlændingeloven, lov om  

 midlertidig opholdstilladelse til visse personer fra det tidligere  

 Jugoslavien m.v. og lov om social bistand (Opstramninger i åbenbart  

 grundløs-proceduren m.v.)   

 Nr L 85 1994-95, 1. samling Afgivet af Retsudvalget Afgivet: 19941213 Udvalget har behandlet lovforslaget i nogle møder og har herunder stillet  

 spørgsmål til indenrigsministeren, som denne har besvaret skriftligt.
 Herefter indstiller et flertal (Socialdemokratiets, Venstres, Det  

 Konservative Folkepartis, Fremskridtspartiets, Det Radikale Venstres og  

 Centrum-Demokraternes medlemmer af udvalget) lovforslaget til vedtagelse  

 uændret.
Et flertal inden for flertallet (Venstres, Det Konservative Folkepartis og  

 Fremskridtspartiets medlemmer af udvalget) udtaler, at man er enig i  

 lovforslagets intentioner og har bemærket, at en række af mindretallets  

 forslag optaget i betænkningen over lovforslag nr.
L 214, folketingsåret  

 1993-94, om at foretage en opstramning af asylproceduren er medtaget, men  

 flertallet finder, at lovforslaget er utilstrækkeligt.
 Flertallet anerkender, at der er sket en opstramning af  

 sagsbehandlingstiderne, men ministeren har i et svar til Retsudvalget  

 erkendt, at de fine tal, der blev fremlagt i valgkampen, ikke vedrørte en  

 samlet forbedring af sagsbehandlingstiden, men kun vedrørte nye sager,  

 hvorimod de gamle sager er blevet ældre og ældre.
Selv i en valgkamp bør man kunne stole på, at en minister holder sig til  

 sandheden.
De fine valgkampstatistikker var ikke hele sandheden; det kan man  

 nu forvisse sig om ved at læse ministerens svar på alm. del - bilag 298, der  

 er optrykt i betænkningen.
 Flertallet finder, at der bl.a. bør foretages følgende yderligere  

 stramninger:
 1. Ingen sager, der er afgjort af Flygtningenævnet, bør kunne indbringes  

 for Folketingets Ombudsmand.
2. Adgangen til at optage fingeraftryk bør udvides til at omfatte alle  

 asylsager.
Det bestående system, hvor optagne fingeraftryk gemmes af vejen i  

 konkrete asylsager, men ikke optages i politiets fingeraftryksregister, er  

 aldeles utilstrækkeligt for at imødegå misbrug af asylsystemet.
 3. Vedrørende kriminelle asylsøgere ønsker flertallet en særlig hurtig  

 sagsbehandling af asylsag og straffesag, ligesom kriminalitet i højere grad  

 bør udelukke erhvervelse af indfødsret.
 4. Ægteskab mellem danske statsborgere og personer, der ikke har lovligt  

 ophold i Danmark, bør ikke uden videre give adgang til opholdstilladelse.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse ved 3.  

 behandling.
 Indenrigsministeren har med dette lovforslag i den grad været følgagtig og  

 accepteret, at den uvidenhed, der i øvrigt præger flygtningedebatten, kan  

 fortsætte.
 Ved lovforslaget tilsidesættes de mest elementære retssikkerhedsgarantier  

 for en gruppe flygtninge, som i øvrigt behandles efter en hurtig procedure,  

 som i sig selv ikke har mange retssikkerhedsgarantier.
I den almindelige omtale af lovforslaget fremtræder dette, som om man  

 herved standser de kriminelle »flygtninge« - de mennesker, der  

 driver plat på et internationalt flygtningesystem.
Mindretallet er enig i, at  

 disse mennesker hurtigt bør forlade landet.
Men med dette lovforslag har  

 ministeren taget alle andre med: mennesker, som på grund af fast praksis  

 omfattes af åbenbart grundløs-proceduren.
Her kan der være tale om mennesker,  

 for hvem det kan være en katastrofe at blive hjemsendt.
Lovforslaget åbner  

 herfor, uden at man reelt kan udsætte hjemsendelse.
Hele lovforslaget går jo  

 ud på at afskære de mest elementære retssikkerhedsgarantier.
Mindretallet finder endvidere, at det er overordentlig problematisk, at  

 politiet skal have alle sagsakterne i disse sager.
Det giver en fundamental  

 utryghed for asylansøgere, samtidig med at det er helt i strid med de  

 principper om videregivelse af følsomme oplysninger, som i øvrigt har præget  

 danske retstraditioner.
Et skred i de danske retstraditioner er det også, at man ikke længere  

 stiller krav om et klart hjemmelsgrundlag i forbindelse med frihedsberøvelse  

 af asylsøgere i åbenbart grundløs-proceduren.
Med dette lovforslag giver  

 Folketinget reelt en indirekte accept af denne mangel.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Pia Kjærsgaard  

 (FP) Bilag Et af udvalgets spørgsmål til indenrigsministeren og dennes svar herpå Besvarelse af spørgsmål nr. 158 fra Folketingets Retsudvalg (Alm. del  

 - bilag 228) Spørgsmål:
»I forlængelse af samrådet den 17. november 1994 om spm.
C-E (alm.  

 del - bilag 149) bedes ministeren på baggrund af oplysningerne i Nyhedsbrev  

 om Danmarks Udlændinge nr. 33, hvoraf det fremgår, at sagsbehandlingstiden i  

 asylsager i åbenbart grundløs-proceduren er nedsat fra 147 dage til 38 dage,  

 oplyse følgende:
a) Vil ministeren bekræfte, at sagsbehandlingstiden udelukkende vedrører  

 nye sager, der er indgået til direktoratet efter skæringsdatoen? b) Vil ministeren oplyse, hvor mange gamle sager der blev behandlet i den  

 anførte periode fra 1. juli til udgangen af september, samt oplyse den  

 gennemsnitlige sagsbehandlingstid for disse sager? c) Vil ministeren oplyse, hvor stor sagspuklen for ubehandlede ÅG-sager  

 var den 31. juli, den 31. august og den 30. september 1994? Svar:
Ad spm. a) Det fremgår af artiklen i Nyhedsbrev om Danmarks Udlændinge nr. 33, at den  

 gennemsnitlige brutto-sagsbehandlingstid for sager, der var påbegyndt  

før 1. juli 1994 og afsluttet i september 1994 var 147 dage.
Det  

 fremgår videre, at den gennemsnitlige brutto-sagsbehandlingstid for sager  

 påbegyndt efter den 1. juli 1994 og afsluttet i september 1994 var 38  

 dage.
 Jeg kan med andre ord bekræfte, at oplysningerne om en  

 brutto-sagsbehandlingstid på 38 dage udelukkende vedrører sager, der er  

 indgået til Direktoratet for Udlændinge efter den 1. juli 1994.
Til orientering kan jeg oplyse, at der i en af de kommende udgaver af  

 Nyhedsbrev om Danmarks Udlændinge vil være en temaartikel om statistiske  

 oplysninger om sagsbehandlingstider i asylsager.
Her vil være en nærmere  

 redegørelse for opgørelsesprincipper, ligesom det af artiklen vil fremgå,  

 hvilke statistiske oplysninger om sagsbehandlingstider der fremover vil blive  

 bragt i Nyhedsbrevet.
Ad spm. b) Til brug for besvarelsen af dette spørgsmål har Indenrigsministeriet  

 indhentet en udtalelse fra Direktoratet for Udlændinge.
 Indenrigsministeriet har forstået spørgsmålet således, at det ønskes  

 oplyst, hvor mange sager, hvor sagsbehandlingen er påbegyndt før den 1. juli  

 1994, der er afgjort i åbenbart grundløs-proceduren i perioden fra den 1.  

 juli til den 30. september 1994. Indenrigsministeriet har endvidere forstået,  

 at den gennemsnitlige sagsbehandlingstid for disse sager ønskes oplyst.
 Indenrigsministeriet har til brug for besvarelsen indhentet en udtalelse  

 fra Direktoratet for Udlændinge.
 Direktoratet har i den anledning oplyst, at der i juli måned 1994 blev  

 afgjort 78 sager vedrørende 96 personer, og at den gennemsnitlige  

 brutto-sagsbehandlingstid for disse sager var 123 dage.
 For august måned 1994 var de tilsvarende tal 76 sager vedrørende 97  

 personer, hvor den gennemsnitlige brutto-sagsbehandlingstid var 122 dage.
 For september måned var de tilsvarende tal 55 sager vedrørende 65  

 personer, hvor den gennemsnitlige brutto-sagsbehandlingstid var 147 dage.
 I alt blev der i perioden juli til september måned 1994 afgjort 209 sager  

 vedrørende 258 personer i åbenbart grundløs-proceduren, hvor sagsbehandlingen  

 var påbegyndt før den 1. juli 1994. Den gennemsnitlige  

 bruttosagsbehandlingstid for disse sager var 129 dage.
 Jeg kan henholde mig til det af direktoratet oplyste.
 Det skal dog supplerende bemærkes, at tallene viser, at der behandles  

 færre og færre sager, der er påbegyndt før 1. juli, hvilket er et resultat  

 af, at puklen af disse sager er markant faldende, hvilket svaret på spm. c) i  

 øvrigt også viser med al ønskelig tydelighed.
Ad spm. c) Til brug for besvarelsen af dette spørgsmål har Indenrigsministeriet  

 ligeledes indhentet en udtalelse fra Direktoratet for Udlændinge.
 Indenrigsministeriet har forstået spørgsmålet således, at det ønskes  

 oplyst, hvor mange sager der pr. henholdsvis 31. juli, 31. august og 30.  

 september 1994 var udtaget til behandling i åbenbart grundløs-procedure, og i  

 hvilke sager der endnu ikke var truffet en afgørelse af Direktoratet for  

 Udlændinge.
 Direktoratet har oplyst, at man i besvarelsen har lagt til grund, at de  

 pågældende sager ikke efter udtagelse til behandling i åbenbart  

 grundløs-procedure måtte være overgået til behandling i normalprocedure.
 Direktoratet har endvidere oplyst, at der hersker nogen usikkerhed med  

 hensyn til opdateringen af disse oplysninger i udlændingeregisteret, hvorfor  

 direktoratet ikke finder at kunne lægge de fra udlændingeregisteret udtagne  

 oplysninger til grund ved besvarelsen af dette spørgsmål.
Direktoratet har i stedet valgt at basere besvarelsen af de foretagne  

 manuelle optællinger i registrerings- og asylcenter Sandholm.
Dette indebærer  

 imidlertid, at det ikke er muligt at besvare spørgsmålet præcis på de ønskede  

 datoer.
Det skal endvidere bemærkes, at de manuelle optællinger alene  

 vedrører antallet af sager, hvorfor antallet af personer omfattet af disse  

 sager er skønsmæssigt fastsat.
 På denne baggrund har direktoratet ad spm. c) oplyst følgende:
Pr. 1. august 1994 verserede 350 sager vedrørende ca. 425 personer i  

 åbenbart grundløs-proceduren.
Af disse sager beroede 92 sager hos Dansk  

 Flygtningehjælp.
 Pr. 29. august 1994 var de tilsvarende tal 275 sager vedrørende ca. 325  

 personer, hvoraf 137 sager beroede hos Dansk Flygtningehjælp.
 Pr. 26. september 1994 var de tilsvarende tal 174 sager vedrørende ca. 200  

 personer, hvoraf 90 sager beroede hos Dansk Flygtningehjælp.
Hertil kommer et mindre antal sager, der på opgørelsestidspunkterne  

 beroede hos direktoratets sagsbehandlere med henblik på afgørelse.
Der  

 foreligger ingen selvstændige optællinger af dette tal.
Det er direktoratets  

 opfattelse, at dette tal har været størst i begyndelsen af perioden.
 Foranlediget af spørgsmålet har Direktoratet for Udlændinge foranstaltet  

 en optælling af samtlige sager udtaget til behandling i åbenbart  

 grundløs-proceduren pr. 28. september 1994. På baggrund af denne optælling  

 kan det oplyses, at der d.d. verserer 89 sager vedrørende ca. 100 personer i  

 åbenbart grundløs-proceduren, hvoraf 55 sager beror hos Dansk  

 Flygtningehjælp.
 Jeg kan henholde mig til det af direktoratet oplyste.
Jeg kan supplerende bemærke, at jeg finder afviklingen af sagspuklen  

 vedrørende åbenbart grundløs-sagerne tilfredsstillende.
Tallene fra  

 Direktoratet for Udlændinge viser, at sagspuklerne reduceres markant måned  

 for måned.
Optællingen for september viser således, at de 89 sager, der er  

 »i spil«, ikke repræsenterer en egentlig pukkel, men en helt  

 normal, glidende sagsgang.
Det samme fremgår af de stærkt reducerede  

 sagsbehandlingstider.
