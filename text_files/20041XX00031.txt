Skriftlig fremsættelse (7. oktober 2004) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
Forslag til lov om  

 indgåelse af protokol til ændring af den  

 dansk-malaysiske dobbeltbeskatningsoverenskomst (Lovforslag nr.
L 26).
 Formålet med lovforslaget er at indhente Folketingets  

 samtykke til, at regeringen tiltræder en protokol til ændring af den  

 dansk-malaysiske dobbeltbeskatningsoverenskomst fra 1970. Protokollen blev  

 underskrevet den 3. december 2003, men den kan først endeligt tiltrædes fra  

 dansk side, når Folketinget har vedtaget en lov herom.
 Den dansk-malaysiske dobbeltbeskatningsoverenskomst har især  

 regler for, hvornår Danmark, henholdsvis Malaysia, kan beskatte forskellige  

 former for indkomst, som en person eller et selskab, der er hjemmehørende i  

 den  

 ene stat (bopælsstaten), modtager fra den anden stat (kildestaten), og om  

 hvordan dobbeltbeskatning undgås.
 Dobbeltbeskatningsoverenskomsten stammer fra 1970 og har  

 flere bestemmelser, som ikke er tidssvarende eller som ikke er i dansk  

 interesse.
 Danmark og Malaysia underskrev i december 2003 en protokol  

 om ændring af overenskomsten.
 Protokollens vigtigste ændringer angår international skibs-  

 og luftfart og metoden til ophævelse af dobbeltbeskatning.
 Overenskomstens artikel om international skibs- og luftfart  

 ændres, så et foretagendes indkomst ved denne virksomhed i fremtiden alene  

 kan  

 beskattes i den stat, hvor det er hjemmehørende.
Ændringen medfører, at Malaysia i fremtiden ikke kan  

 beskatte et dansk rederi af indkomst ved, at dets skibe anløber malaysiske  

 havne som led i international trafik.
Det samme gælder for danske  

 luftfartsforetagenders indkomst ved international luftfart til og fra  

 Malaysia.
 Overenskomstens artikel om metode til ophævelse af  

 dobbeltbeskatning ændres, så den bedre svarer til Danmarks (og Malaysias)  

 nuværende forhandlingspolitik.
Ændringen af metodebestemmelsen angår tilfælde, hvor en  

 person eller et selskab, hjemmehørende her i landet, oppebærer malaysisk  

 indkomst, som Malaysia også kan beskatte.
Efter ændringen skal Danmark som  

 hovedregel ophæve dobbeltbeskatning på den måde, at den danske skat af den  

 malaysiske indkomst nedsættes med det beløb, der er betalt i malaysisk skat  

 af denne  

 indkomst.
Lovforslaget skønnes ikke at have væsentlige administrative  

 konsekvenser.
Dets økonomiske og erhvervsmæssige konsekvenser skønnes at være  

 begrænsede.
