Bygge- og Boligstyrelsen har ved skrivelse af 1. december 1995 til  

 samtlige kommunalbestyrelser oplyst, at styrelsen finder, at en kommune ikke  

 uden udtrykkelig lovhjemmel kan stille betingelser med henblik på at mindske  

 kommunens økonomiske risiko ved ydelse af beboerindskudslån.
Bygge- og  

 Boligstyrelsen meddelte på denne baggrund, at en ordning, hvorefter  

 låntageren deponerer et månedligt beløb hos boligselskabet til dækning af  

 udgifter til vedligeholdelse, ikke kunne opretholdes.
 Flere kommuner har på denne baggrund spurgt, om en kommune og en låntager  

 efter anmodning fra låntageren kan indgå en frivillig aftale om, at et  

 beboerindskudslån påbegyndes afdraget straks efter lånoptagelsen, uanset at  

 beboerindskudslån efter boligstøttelovens § 58 som hovedregel er rente- og  

 afdragsfri i 5 år.
Bygge- og Boligstyrelsen skal i den anledning oplyse, at styrelsen finder,  

 at en kommune ikke kan stille krav om, at pligtmæssige beboerindskudslån skal  

 påbegyndes afdraget før udløbet af den i boligstøttelovens § 58 anførte  

 afdragsfri periode.
Styrelsen finder imidlertid ikke, at loven kan være til  

 hinder for, at der efter ønske fra en låntager indgås individuel aftale  

 mellem denne og kommunen om, at låntageren betaler afdrag på et optaget  

 beboerindskudslån i den efter loven afdragsfri periode.
 Styrelsen er dog af den opfattelse, at en sådan aftale ikke vil kunne  

 indgås med bindende virkning for låntageren, og at der for eksempel ikke vil  

 kunne indgås en bindende aftale om afdrag i hele den 5-årige periode.  

 Styrelsen er således af den opfattelse, at en låntager, såfremt denne har  

 indgået en frivillig aftale med en kommune om at betale afdrag på et ydet  

 beboerindskudslån før det i lovens § 58 anførte tidspunkt, vil kunne fortryde  

 en sådan aftale med virkning for fremtiden således, at afdragsfriheden  

 herefter genindtræder indtil udløbet af den afdragsfri periode.
--------------------------------------------------------------------- Bygge- og Boligstyrelsens meddelelser om individuel boligstøtte udsendes  

 til samtlige kommuners boligstøttekontorer, til samtlige sociale ankenævn og  

 til Kommunedata I/S.
Meddelelserne kan ligeledes findes i ministeriets  

 regelbaser under det statslige EDB-baserede juridiske informationssystem,  

 Retsinformation.
