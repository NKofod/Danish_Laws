 I medfør af § 2 i lov nr. 307 af 10. juni 1976 om styrelsen af Post- og  

 Telegrafvæsenet fastsættes:
 § 1.  Generaldirektøren har den øverste ledelse af  

 Post- og Telegrafvæsenet såvel med hensyn til driften som til forberedelsen  

 og gennemførelsen af nye anlæg.
 Stk. 2.  Generaldirektøren står som departementschef  

 umiddelbart under ministeren for offentlige arbejder og er over for denne  

 ansvarlig for, at Post- og Telegrafvæsenet opfylder de krav, der må stilles  

 til en veldrevet offentlig virksomhed.
 Stk. 3.  Generaldirektøren forelægger for ministeren de  

 sager, som skal behandles i folketinget, eller i hvilke der efter de gældende  

 regler skal træffes afgørelse af dronningen eller ministeren samt endvidere  

 sådanne sager, som ministeren har ønsket sig forelagt, eller som efter  

 generaldirektørens skøn bør komme til ministerens kundskab.
 § 2.  Generaldirektoratet for Post- og Telegrafvæsenet  

 bistår generaldirektøren ved løsning af de ham påhvilende opgaver.  

 Vicegeneraldirektøren er souschef og virker som stedfortræder for  

 generaldirektøren.
Stk. 2.  Generaldirektoratet er sammensat af en  

 anlægsafdeling, en drifts- og markedsafdeling, en økonomi- og  

 planlægningsafdeling, en administrations- og personaleafdeling, en  

 telestyrelse samt en revisionstjeneste.
Telestyrelsen ledes af en  

 teledirektør, medens de øvrige afdelinger ledes af hver sin direktør.  

 Revisionstjenesten ledes af en revisionschef.
Teledirektøren og direktørerne  

 samt revisionschefen har direkte referat til generaldirektøren og er over for  

 denne ansvarlig for ledelsen af deres respektive ansvarsområder.
 Stk. 3.  Spørgsmål om den overordnede generelle styring  

 af Post- og Telegrafvæsenet behandles efter generaldirektørens bestemmelse i  

 en direktion, der ledes af generaldirektøren, og som i øvrigt omfatter  

 vicegeneraldirektøren, direktørerne for afdelingerne samt teledirektøren.
 Stk. 4.  Generaldirektøren nedsætter en  

 direktionskomite, som afgiver udtalelse om overordnede generelle forhold, der  

 behandles i direktionen.
 Stk. 5.  Direktionskomiteen sammensættes af direktionen  

 og yderligere 1 repræsentant fra telestyrelsen samt af 2 repræsentanter for  

 Dansk Postforbund, 2 repræsentanter for Dansk Post- og Telegrafforening, 1  

 repræsentant for Specialarbejderforbundet i Danmark, 1 repræsentant for  

 Handels- og Kontorfunktionærernes Forbund i Danmark og 1 repræsentant for de  

 øvrige personaleorganisationer, der har medlemmer beskæftiget i Post- og  

 Telegrafvæsenet.
 § 3.  Nærmere bestemmelser om Post- og  

 Telegrafvæsenets organisation fastsættes af generaldirektøren, jf. herved §  

 1, stk. 3.
 § 4.  Cirkulæret træder i kraft den 1. oktober 1981.  

 Samtidig ophæves cirkulære af 16. juli 1980 om styrelsen af Post- og  

 Telegrafvæsenet.
