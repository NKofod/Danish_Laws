Ankestyrelsens principafgørelse P-33-95 om varighed - behandlingsbehov - pension - tilkendelse - whiplash - revalidering Resume:
 En 48-årig kvinde, der 4 år tidligere havde pådraget sig en whip lash-læsion, var berettiget til forhøjet almindelig førtidspension.
 Ankestyrelsen lagde herved vægt på varigheden af tilstanden, samt atder ikke forelå yderligere behandlings- eller revalideringsmulig heder.
 Kassation:
Der er kommet nye regler på området Love:
Lov om social pension - lovbekendtgørelse nr. 521 af 16. juni 1994 - § 14 og § 15 Sagsfremstilling:
Sagen vedrørte en 48-årig kvinde, der tidligere havde arbejdet som stewardesse i et rederi indtil 1974. Fra 1975 - 1979 var hun deltidsbeskæftiget hos en praktiserende læge.
I 1987 forsøgte hun sig som selvstændig kioskejer, hvilket dog blev opgivet efter ca. 1 år.
 De seneste 2 år før ulykken havde hun ansættelse som servitrice, men umiddelbart før ulykken i juli 1991 var hun ledig.
Om hendes helbredstilstand var det bl.a. oplyst, at hun led af klassiske følger efter en whip lash-læsion samt diskusdegeneration af 4. og 5. halshvirvel.
Dertil kom, at hun havde antydning af en perifer ulnarisaffektion.
 Ankenævnet tiltrådte kommunens afgørelse, hvorefter hun ansås for berettiget til forhøjet almindelig førtidspension.
I klagen var det bl.a. anført, at ansøgeren konstant havde hovedpine og svært ved at være sammen med andre på grund af støj.
Hun havde konstant smerter i arme og ryg.
I en uddybende klage anførte hendes advokat bl.a., at hun konstant havde smerter og måtte tage smertestillende medicin.
Det anførtes, at hun endvidere fik medicin for forhøjet blodtryk og væskeophobning i kroppen.
Endvidere blev hendes funktionsniveau beskrevet, herunder bl.a. at hun havde fået specielle hjælpemidler, og at hun på gode dage kunne køre bil m.v.
 Sagen blev behandlet i principielt møde med henblik på belysning af praksis på pensionsområdet for whip lash-læsioner.
 Afgørelse:
 Ankestyrelsen fandt, at pågældende ikke var berettiget til mere end forhøjet almindelig førtidspension efter § 14, stk. 3, nr. 1, i lov om social pension.
 Begrundelsen var, at Ankestyrelsen skønnede, at ansøgers erhvervsevne ikke var varigt nedsat med omkring 2/3.
 Ankestyrelsen lagde vægt på, at hun led af følger efter en whip lash læsion, diskusdegeneration i halssøjlen samt en mulig perifer ulnarisaffektion, og at der ikke var sket nogen bedring af hendes tilstand siden ulykken i 1991 trods behandling.
 Ansøgers gener i form af bl.a. træthed, hovedpine samt indskrænket bevægelighed i højre skulder skønnedes dog ikke at medføre en sådan svær nedsættelse af hendes funktionsniveau, som var en forudsætning for tilkendelse af mellemste førtidspension.
 Ankestyrelsen tiltrådte således revaliderings- og pensionsnævnets afgørelse.
