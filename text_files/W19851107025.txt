 Antaget, at registrering af en administrator af en ejendom som dårlig  

 betaler i et kreditoplysningsbureau på grundlag af, at ejeren af ejendommen  

 ikke er i stand til at stille det skyldige beløb til rådighed, vil være i  

 strid med lovens § 9, stk. 1.
Et ejendomsmæglerfirma rejste over for Registertilsynet det principielle  

 spørgsmål, om en administrator af en ejendom kan blive registreret som dårlig  

 betaler i et kreditoplysningsbureau, hvis ejeren af ejendommen ikke er i  

 stand til at stille et skyldigt beløb vedrørende ejendommen til rådighed for  

 administrator.
Registertilsynet bemærkede efter indhentet udtalelse fra  

 Advokatrådet, at et sædvanligt administrationsforhold vedrørende fast ejendom  

 ikke adskiller sig fra andre fuldmagtsforhold.
Dette indebærer, at  

 administrator handler i ejerens navn og for dennes regning, jf. aftalelovens  

 § 10, stk. 1.
 Registertilsynet fandt herefter, at en registrering af en administrator  

 som dårlig betaler i et kreditoplysningsbureau på grundlag af, at ejeren af  

 ejendommen ikke er i stand til at stille det skyldige beløb til rådighed, vil  

 være i strid med lov om private registre m.v. § 9, stk. 1.
Registertilsynet fandt det i denne forbindelse uden betydning, at  

 administrator ud fra et kendskab til ejerens økonomiske situation eventuelt  

 kan have pådraget sig erstatningsansvar.
Registertilsynet bemærkede dog, at  

 der i tilfælde, hvor kreditor har haft føje til at tro, at administrator var  

 ejer og således handlede for egen regning og risiko, vil kunne bestå en  

 fordring mod administrator, hvorefter registrering i et  

 kreditoplysningsbureau af ejendommens administrator vil være i  

 overensstemmelse med lov om private registre m.v., såfremt de sædvanlige  

 registreringsbetingelser i øvrigt er opfyldt.
 Registertilsynets årsberetning 1985 s. 50.
