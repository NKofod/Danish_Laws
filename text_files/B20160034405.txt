Bekendtgørelse om klassifikation og anvendelse af visse mindre motordrevne køretøjer som motorredskaber (minitruck) I medfør af § 69, stk. 2, og § 118, stk. 8, i færdselsloven, jf. lovbekendtgørelse nr. 1386 af 11. december 2013, som ændret ved lov nr. 373 af 14. april 2014 og lov nr. 154 af 18. februar 2015, fastsættes efter bemyndigelse i henhold til § 134 a, stk. 1:
Definition og anvendelse § 1. Et motordrevet køretøj betegnes som en minitruck og klassificeres som et motorredskab, jf. færdselslovens § 2, nr. 16, når følgende krav er opfyldt:
 1) Køretøjet skal være forsynet med 3 eller flere hjul.
2) Køretøjets egenvægt må ikke overstige 1.500 kg.
For eldrevne køretøjer regnes batterier, i denne forbindelse, ikke med i egenvægten.
 3) Køretøjet skal ved en ladflade eller lignende være indrettet til godsbefordring.
 4) Køretøjet må ikke være indrettet til transport af mere end én person foruden føreren.
 5) Køretøjet skal være konstrueret til en hastighed af højst 40 km i timen.
 6) Køretøjet må kun anvendes på privat område, herunder privat vej, samt i ubetydeligt omfang på offentlig vej, f.eks. ved at krydse vejen, jf. dog § 2, stk. 1.
§ 2. Politiet kan med samtykke fra vejmyndigheden tillade, at eldrevet minitruck, der er registreret i Køretøjsregisteret og er forsynet med nummerplader, kan anvendes på gågader og gågadelignende områder, samt i forbindelse med til- og frakørsel hertil.
I tilladelsen fastlægges den rute, der skal anvendes.
De nævnte myndigheder kan kræve, at ruten kun benyttes på bestemte dage eller på bestemte tider af døgnet.
Stk. 2. Minitruck, der anvendes efter stk. 1, må kun tilkobles én påhængsvogn eller ét påhængsredskab.
Påhængsvogn skal være registreret i Køretøjsregisteret og være forsynet med nummerplade.
 § 3. På minitruck må højst transporteres én person foruden føreren.
Klagebestemmelser § 4. Politiets afgørelse efter § 2, stk. 1, kan indbringes for Færdselsstyrelsen, der er en del af Trafik- og Byggestyrelsen.
 Stk. 2. Afgørelser truffet af Færdselsstyrelsen efter denne bekendtgørelse kan ikke indbringes for transport- og bygningsministeren eller anden administrativ myndighed, jf. bekendtgørelse om Trafik- og Byggestyrelsens opgaver og beføjelser, klageadgang og kundgørelse af visse af Trafik- og Byggestyrelsens forskrifter.
Straf og ikrafttræden § 5. Overtrædelse af § 2, stk. 2 og § 3 straffes med bøde.
 Stk. 2. Efter færdselslovens § 118, stk. 1, nr. 2 og nr. 3, straffes den, der tilsidesætter vilkår for en tilladelse efter § 2, stk. 1, eller undlader at efterkomme forbud eller påbud, der er meddelt i henhold til bekendtgørelsen, jf. § 2, stk. 1.
 § 6. Bekendtgørelsen træder i kraft den 1. juli 2016.
 Stk. 2. Bekendtgørelse nr. 296 af 9. maj 1995 om klassifikation af visse motordrevne køretøjer som motorredskaber (minitruck) ophæves.
