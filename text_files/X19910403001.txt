 Amtsankenævnet besluttede at pålægge Hvidovre Kommune at yde klager  

 lån til betaling af beboerindskud efter boligstøttelovens § 49, stk.
 1, idet klagerens bolig ikke blev anset for et enkeltværelse omfattet  

 af boligstøttelovens § 49, stk. 2.
Nævnet lagde vægt på, at klagerens bolig faktisk opfyldte de krav, der  

 i medfør af boligstøttelovens § 8 stilles for ydelse af boligstøtte og dermed  

 for at anse boligen for en lejlighed i lovens forstand, og at der herefter  

 ikke var grundlag for ikke at anse boligen for at være en lejlighed i  

 relation til støtte til betaling af indskud i medfør af lovens § 49, idet den  

 almindelige bestemmelse i lovens § 8 må anses at vedrøre boligstøtte i medfør  

 af samtlige kapitler i boligstøtteloven.
Det forhold, at beboerindskud i  

 almennyttigt boligbyggeri er et led i boligafdelingens finansiering, kunne  

 heroverfor ikke tillægges væsentlig betydning.
Klageren har som begrundelse for klagen anført, at den bolig, han pr.  

 1/7-90 har fået tildelt, indeholder 1 opholdsværelse, 1 badeværelse samt en  

 entre, der indeholder køkkenvask med afløb, varmt og koldt vand, køkkenbord  

 og skabe samt 2 kogeplader.
Han er derfor af den opfattelse, at boligen i  

 boligstøttemæssig forstand ikke kan betegnes som enkeltværelse, hverken hvad  

 angår ydelse af boligsikring eller ydelse af lån til beboerindskud.
I en  

 supplerende udtalelse, modtaget af amtsankenævnet 1/10-90, har klageren  

 citeret udtalelser fra ansatte i henholdsvis Boligselskabet Ungbo, som  

 administrerer boligerne, Glostrup Boligselskab, som ejer disse, samt fra  

 Hvidovre kommunes tekniske forvaltning, hvoraf fremgår, at der synes at  

 herske stor usikkerhed med hensyn til, dels hvornår køkkenindretningen er  

 sket, eller om den evt. har eksisteret siden boligernes opførelse i 1979,  

 dels om hvilke oplysninger de involverede boligselskaber og kommunens  

 tekniske forvaltning har været i besiddelse af og haft registreret om  

 boligens faktiske indretning.
 Amtsankenævnet har den 5/9-90 modtaget klagen fra kommunen med en  

 udtalelse og kopi af sagens akter samt 15/10-90 en supplerende udtalelse med  

 diverse bilag i anledning af klagerens skrivelse af 1/10-90.
Det fremgår af sagen, at Hvidovre kommune i skrivelse af 3/7-90 oprindelig  

 har meddelt klageren afslag på hans ansøgning om boligsikring med den  

 begrundelse, at der kun ydes boligsikring til lejligheder med selvstændigt  

 køkken, indlagt vand og forsvarligt afløb for spildevand, og i skrivelse af  

 4/7-90 afslag på klagerens ansøgning om støtte til betaling af boligindskud  

 med den begrundelse, at hans indkomst overstiger grænsen for støtte til  

 værelser, som p.t. er 57.000,- kr.
Kommunen oplyste samtidig klager om, at  

 boligen var registreret som enkeltværelse.
Klageren ankede 5/7-90 begge kommunens afslag under henvisning til, at den lejede bolig bl.a. indeholder en entre med køkkenvask med  

 afløb, varmt og koldt vand, køkkenbord og skabe samt 2 kogeplader, og derfor  

 opfylder lovens krav om eget køkken, jfr. boligstøttelovens § 8. Klager  

 vedlagde en tegning fra udlejeren Ungbo, hvoraf køkkeninstallationen fremgik.
I skrivelse af 13/8-90 meddelte kommunen klageren, at de installationer,  

 der fremgik af den fremsendte tegning, ikke var i overensstemmelse med  

 kommunens oplysninger, hvorfor kommunens bygningsinspektorat var blevet  

 anmodet om at undersøge sagen nærmere, bl.a. ved henvendelse til såvel Ungbo  

 som Glostrup Boligselskab, der ejer bebyggelsen.
På grundlag af den  

 fremsendte tegning ville kommunen imidlertid anse de kvalitetsmæssige  

 betingelser for boligsikring for opfyldt, og klageren fik derfor bevilget  

 boligsikring med virkning fra lejemålets begyndelse 1/7-90.
 Komnunen meddelte samtidig, at man fastholdt det tidligere givne afslag på  

 lån til beboerindskud, fremdeles under henvisning til, at klagerens indkomst  

 overstiger 57.000,- kr., som er grænsen for ydelse af indskudslån til de i  

 boligstøttelovens § 49 nævnte enkeltværelser.
 I kommunens udtalelse af 4/9-90 til nævnet om sagen oplyses det, at  

 årsagen til begge afslag oprindelig var, at det af kommunens bygnings- og  

 boligregister fremgik, at der var tale om et enkeltværelse uden selvstændigt  

 køkken, hvilket ligeledes fremgik af en tidligere fremsendt tegning fra  

 ejendommens ejer (Glostrup Boligselskab) om boligens indretning.
 Årsagen til at man efter klagerens indsigelse besluttede at yde  

 boligsikring var den af klageren fremsendte tegning, som dokumenterede, at  

 boligen faktisk opfylder boligstøttelovgivningens kvalitetskrav, hvorfor  

 boligsikring ikke kan nægtes, uanset at boligen ikke er registreret som  

 selvstændig bolig.
 Årsagen til at kommunen har fastholdt afslaget på lån til indskud er, at  

 kommunen anser beboerindskuddet for at have sammenhæng med et byggeris  

 opførelse og finansiering, hvorfor en bolig, der oprindelig er opført og  

 finansieret som enkeltværelse, efter kommunens opfattelse, fortsat må  

 betragtes som enkeltværelse i forbindelse med støtte til betaling af  

 beboerindskud, uanset at der senere er foretaget en ændring af boligens  

 indretning.
 Som dokumentation for at de pågældende boliger oprindelig er blevet opført  

 og finansieret som enkeltværelser, har kommunen bl.a. henvist til fremsendt  

 materiale, herunder en oprindelig tegning, vedrørende alle 3 byggeetaper,  

 hvoraf dette fremgår.
Amtsankenævnets sekretariat har ved skrivelse af 10/1-91 indhentet en  

 vejledende udtalelse om sagens principielle spørgsmål hos Bygge- og  

 Boligstyrelsen.
Bygge- og Boligstyrelsen har den 27/2-91 tilkendegivet, at  

 det er Styrelsens opfattelse, at ansøgning om lån til betaling af  

 beboerindskud skal vurderes i henhold til bestemmelserne om lejligheder, jfr.  

 boligstøttelovens § 49, stk. 1.
 Der henvises til boligstøttelovens § 8 og § 49 samt i tilslutning hertil  

 Boligstyrelsens vejledning af 22/10-87, pkt. 5.1, 5.2-5.3 og 16.4.
 Lovgrundlaget er vedlagt i kopi til klagers orientering.
Amtsankenævnet har behandlet sagen i et møde afholdt den 22. marts 1991 og  

 truffet følgende AFGØRELSE:
 Nævnet besluttede at pålægge Hvidovre kommune at yde klageren lån til  

 betaling af beboerindskud efter boligstøttelovens § 49, stk. 1, idet  

 klagerens bolig ikke kan anses for et enkeltværelse omfattet af  

 boligstøttelovens § 49, stk. 2.
Nævnet har herved lagt vægt på, at klagerens bolig faktisk opfylder de  

 krav, der i medfør af boligstøttelovens § 8 stilles for ydelse af boligstøtte  

 og dermed for at anse boligen for en lejlighed i lovens forstand.
Der findes  

 herefter ikke grundlag for ikke at anse boligen for at være en lejlighed i  

 relation til støtte til betaling af indskud i medfør af lovens § 49, idet den  

 almindelige bestemmelse i boligstøttelovens § 8 må anses at vedrøre  

 boligstøtte i medfør af samtlige kapitler i boligstøtteloven.
 Det forhold, at beboerindskud i almennyttigt boligbyggeri er et led i  

 boligafdelingens finansiering, kan her over for ikke tillægges væsentlig  

 betydning.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
Amtsankenævnets afgørelse er endelig, men Bygge- og Boligstyrelsen har  

 mulighed for at optage principielle sager til behandling.
Frist for anmodning  

 herom er 4 uger.
 Klagevejledning vedlagt til klager.
