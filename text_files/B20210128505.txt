Bekendtgørelse om beskyttelse af vilde dyr og planter ved kontrol af handelen hermed (Washingtonkonventionen/CITES) I medfør af § 30, stk. 1, § 70, § 70 a, stk. 1 og 2, § 71, stk. 3, § 72, § 73, stk. 3, § 78, stk. 6, og § 89, stk. 3, i lov om naturbeskyttelse, jf. lovbekendtgørelse nr. 240 af 13. marts 2019, som ændret ved lov nr. 1177 af 8. juni 2021, fastsættes:
 § 1. Denne bekendtgørelse finder anvendelse ved handel med vilde dyr og planter omfattet af forordningerne, jf. stk. 2.
 Stk. 2. Ved forordninger forstås i denne bekendtgørelse Rådets forordning 338/97/EF af 9. december 1996 om beskyttelse af vilde dyr og planter ved kontrol af handelen hermed med senere ændringer og de hertil knyttede og til enhver tid gældende kommissionsforordninger.
 Stk. 3. Ved CITES-dokumenter forstås i denne bekendtgørelse importtilladelser, eksporttilladelser, reeksporttilladelser, certifikater, importmeddelelser og plantesundhedscertifikater udstedt i henhold til de forordninger, der er nævnt i stk. 1.
 § 2. De tilladelser og certifikater, der er nævnt i forordningerne, meddeles for så vidt angår enheder af dyr og ikkelevende planter og plantedele af Miljøstyrelsen og for så vidt angår enheder af levende planter og plantedele af Landbrugsstyrelsen.
§ 3. Miljøstyrelsen påser overholdelsen af reglerne i Rådets forordning og Kommissionens forordninger for så vidt angår enheder af dyr og ikkelevende planter og plantedele.
Landbrugsstyrelsen påser overholdelsen af reglerne for så vidt angår enheder af levende planter og plantedele.
 Stk. 2. Miljøstyrelsen henholdsvis Landbrugsstyrelsen træffer afgørelse om, hvorvidt en enhed er omfattet af forordningerne.
Stk. 3. Miljøstyrelsen henholdsvis Landbrugsstyrelsen kan, når der er tvivl om, hvorvidt en enhed er omfattet af forordningerne, eller det i øvrigt skønnes fornødent, foretage eller lade foretage en arts- eller individbestemmelse af enheden.
Miljøstyrelsen henholdsvis Landbrugsstyrelsen fastlægger på, hvilken måde arts- eller individbestemmelsen skal ske.
 Stk. 4. Miljøstyrelsen henholdsvis Landbrugsstyrelsen kan meddele påbud med henblik på overholdelse af forordningernes bestemmelser.
Stk. 5. Miljøstyrelsen henholdsvis Landbrugsstyrelsen kan meddele indehaveren påbud om returnering af tilladelser og certifikater, som er udstedt i henhold til bekendtgørelse nr. 23 af 25. januar 1984 om anvendelse af konventionen om international handel med udryddelsestruede vilde dyr og planter (Washington-konventionen), når 1) gyldighedsperioden er udløbet, 2) pågældende levende enheder er døde, 3) pågældende levende dyr er undsluppet, 4) pågældende enheder er tilintetgjort, eller 5) angivelserne i dokumenterne om indehaver, opholdssted, mærkning eller beskrivelse af pågældende enheder ikke længere svarer til de faktiske forhold.
Levende dyr § 4. Indførsel af levende dyr, der er omfattet af forordningerne, fra lande uden for Den Europæiske Union kan kun ske over grænsetoldstedet i Københavns Lufthavn.
Indførslen skal anmeldes til Miljøstyrelsen, senest kl. 12.00 dagen før dyrenes ankomst til grænsetoldstedet, når ankomsten sker på en hverdag, herunder på en lørdag.
Ankommer dyrene på en søndag, skal indførslen anmeldes til Miljøstyrelsen senest kl. 12.00 fredagen før.
Ankommer dyrene på en helligdag, skal indførslen anmeldes til Miljøstyrelsen senest kl. 12.00 den sidste hverdag før helligdagen, der ikke er en lørdag.
 Stk. 2. Udførsel af levende dyr, der er omfattet af forordningerne, til lande uden for den Europæiske Union kan ske over alle grænsetoldsteder i Danmark, med mindre Miljøstyrelsen bestemmer, at en sending levende dyr skal udføres over et bestemt grænsetoldsted.
Levende planter og plantedele § 5. Indførsel  af levende planter og plantedele, der er omfattet af forordningerne, skal ske i overensstemmelse med forordningernes bestemmelser og regler fastsat i bekendtgørelse om import, transit og omladning af sendinger af planter og planteprodukter m.v.
 Stk. 2. Udførsel af levende planter og plantedele, der er omfattet af forordningerne, til lande uden for Den Europæiske Union, kan ske ved alle danske grænsetoldsteder.
Dele og produkter af dyr og ikkelevende planter § 6. Indførsel og udførsel af dele og produkter af dyr og ikkelevende planter, der er omfattet af forordningerne, fra og til lande uden for Den Europæiske Union kan ske ved alle danske grænsetoldsteder.
Dispensationer § 7. Miljøstyrelsen kan gøre undtagelse fra bestemmelserne i § 4, stk. 1. Landbrugsstyrelsen kan gøre undtagelse fra bestemmelserne i § 5.
Kontrol § 8. Miljøstyrelsen og Landbrugsstyrelsen bistår toldmyndighederne med verifikation af gyldigheden af de CITES-dokumenter, der skal forelægges ved grænsetoldstedet.
Obligatorisk digital ansøgningsordning for dyr og ikkelevende planter og plantedele § 9. Indgivelse af ansøgning om tilladelser og certifikater for så vidt angår enheder af dyr og ikkelevende planter og plantedele, jf. § 2, skal ske digitalt via et ansøgningsmodul på Miljøstyrelsens hjemmeside mst.dk/natur-vand/natur/international-naturbeskyttelse/handel-med-truede-arter/ansoegning/.
 Stk. 2. Miljøstyrelsen kan i særlige tilfælde dispensere fra kravet om, at ansøgning skal indgives digitalt, herunder for personer med funktionsnedsættelse, der ikke kan betjene en computer, eller for personer og virksomheder, som henholdsvis bor eller er beliggende i dele af Danmark, hvor det ikke er teknisk muligt at koble sig på internettet, eller for personer og virksomheder, som er fritaget for kravet om digital post.
Gebyr § 10. For enheder af dyr og ikkelevende planter og plantedele betales et gebyr for hver tilladelse eller certifikat, som Miljøstyrelsen i henhold til forordningerne og denne bekendtgørelse meddeler ansøger tilsagn om at udstede.
Dette gebyr skal dække Miljøstyrelsens omkostninger ved administration og tilsyn efter bekendtgørelsen.
 Stk. 2. Ansøgning om tilladelse eller certifikat kan ikke trækkes tilbage efter tidspunktet for meddelelse af tilsagn.
 Stk. 3. Der betales gebyr til Miljøstyrelsen med følgende beløb, jf. stk. 1, 1. pkt.:
 1) Tilladelse, herunder reeksportcertifikat: 630 kr. pr. udstedt tilladelse.
 2) Tilladelse med bilag, herunder reeksportcertifikat: 800 kr. pr. udstedt tilladelse med bilag.
 3) Certifikat for personlig ejendom ("kæledyrspas"): 800 kr. pr. udstedt kæledyrspas.
 4) Certifikat for musikinstrumenter ("musikinstrumentpas"): 800 kr. pr. udstedt musikinstrumentpas.
 5) Certifikat til brug inden for EU: 450 kr. pr. udstedt certifikat.
Stk. 4. Gebyrerne reguleres årligt pr. 1. januar på grundlag af det seneste offentliggjorte pris- og lønindeks i Økonomisk-Administrativ Vejledning fra Finansministeriet.
Den aktuelle gebyrsats offentliggøres på Miljøstyrelsens hjemmeside mst.dk/natur-vand/natur/international-naturbeskyttelse/handel-med-truede-arter/ansoegning/. Den næste regulering finder sted den 1. januar 2022.
Stk. 5. Gebyret opkræves, når Miljøstyrelsen meddeler tilsagn om udstedelse af tilladelse eller certifikat.
Gebyret skal betales inden for en frist, som Miljøstyrelsen fastsætter i forbindelse med opkrævningen.
Miljøstyrelsen udsteder den pågældende tilladelse eller det pågældende certifikat til ansøger, når det fulde gebyr er modtaget hos Miljøstyrelsen.
Stk. 6. Gebyret opkræves og betales elektronisk.
Oplysninger om de tilgængelige elektroniske betalingsmuligheder offentliggøres på Miljøstyrelsens hjemmeside mst.dk/natur-vand/natur/international-naturbeskyttelse/handel-med-truede-arter/ansoegning/.
 Stk. 7. Miljøstyrelsen kan i særlige tilfælde dispensere fra kravet om elektronisk betaling efter stk. 6, herunder for personer med funktionsnedsættelse, der ikke kan betjene en computer, eller for personer og virksomheder, som henholdsvis bor eller er beliggende i dele af Danmark, hvor det ikke er teknisk muligt at koble sig på internettet, eller for personer og virksomheder, som er fritaget for kravet om digital post.
Stk. 8. Modtager Miljøstyrelsen ikke gebyret inden for den frist, der er fastsat i medfør af stk. 5, sender Miljøstyrelsen en rykkerskrivelse til ansøger med en ny betalingsfrist.
Modtager Miljøstyrelsen ikke betaling af gebyret inden for den frist, der følger af rykkerskrivelsen, bortfalder tilsagnet om udstedelse af tilladelse eller certifikat.
 Stk. 9. Gebyret tilbagebetales ikke selvom, der ikke gøres brug af tilladelsen eller certifikatet i hele gyldighedsperioden.
 Klage m.v.
 § 11. Miljøstyrelsens og Landbrugsstyrelsens afgørelser efter denne bekendtgørelse kan ikke indbringes for anden administrativ myndighed.
 Stk. 2. Miljøministeren kan give Miljøstyrelsen og Landbrugsstyrelsen instruktioner vedrørende udøvelsen af de beføjelser, der i medfør af denne bekendtgørelse er henlagt til disse myndigheder.
 Straf og ikrafttræden m.v.
§ 12. Medmindre højere straf er forskyldt efter anden lovgivning, straffes med bøde den, der 1) overtræder § 4 og § 5, 2) handler i strid med vilkår, der er fastsat i en afgørelse meddelt i henhold til bekendtgørelsen eller i henhold til forordningerne, 3) undlader at efterkomme forbud eller påbud udstedt i henhold til § 3, stk. 4 eller 5, 4) til brug for opnåelse af CITES-dokumenter giver urigtige eller vildledende oplysninger eller fortier oplysninger af betydning for sagens afgørelse, 5) afgiver urigtige eller vildledende oplysninger eller undlader at give oplysninger, der er påkrævet i forordningerne, 6) forsender enheder til, fra eller i transit gennem Den Europæiske Union i strid med forordningerne, 7) indfører enheder i eller udfører enheder fra Den Europæiske Union i strid med forordningerne, 8) køber, afgiver tilbud om køb, anskaffer i kommercielt øjemed, anvender med kommerciel gevinst for øje, udstiller i kommercielt øjemed, sælger, opbevarer med henblik på salg, udbyder til salg, transporterer med henblik på salg, bytter eller udlejer enheder i strid med forordningerne, 9) gør brug af falske eller forfalskede dokumenter med henblik på opnåelse af CITES-dokumenter, eller til andet formål i tilknytning til forordningerne, 10) forfalsker eller ændrer CITES-dokumenter, eller gør brug af CITES-dokumenter på andre enheder end de, dokumenterne angår, eller i øvrigt gør brug af CITES-dokumenter på en måde, der strider mod disses bestemmelse, 11) undlader at forelægge importmeddelelse, eller forelægger falsk importmeddelelse i strid med forordningerne, 12) fjerner eller ændrer en mærkning af enheder, som er bestemt af eller meddelt til Miljøstyrelsen eller Landbrugsstyrelsen som led i administrationen af forordningerne, eller 13) undlader at returnere originalen og alle kopier af udløbne eller ubrugte import-, eksport- og reeksporttilladelser.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på de interesser, som lov om naturbeskyttelse tilsigter at beskytte, jf. lovens § 1, eller fremkaldt fare derfor eller 2) opnået eller tilsigtet en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 13. Bekendtgørelsen træder i kraft den 1. juli 2021.
 Stk. 2. Bekendtgørelse nr. 266 af 21. marts 2019  om beskyttelse af vilde dyr og planter ved kontrol af handelen hermed (Washingtonkonventionen/CITES) ophæves.
 Stk. 3. Afgørelser, som er truffet i medfør af følgende bekendtgørelser, bevarer deres gyldighed, indtil der efter denne bekendtgørelse træffes nye afgørelser, eller de hidtidige afgørelser udløber:
 1) Bekendtgørelse nr. 23 af 25. januar 1984 om anvendelse af konventionen om international handel med udryddelsestruede vilde dyr og planter (Washington-konventionen).
 2) Bekendtgørelse nr. 499 af 27. maj 1997 om beskyttelse af vilde dyr og planter ved kontrol af handelen hermed (Washington-konventionen/CITES).
 3) Bekendtgørelse nr. 84 af 23. januar 2002 om beskyttelse af vilde dyr og planter ved kontrol af handlen hermed (Washington-konventionen/CITES).
 4) Bekendtgørelse nr. 935 af 27. juni 2016 om beskyttelse af vilde dyr og planter ved kontrol af handlen hermed (Washingtonkonventionen/CITES).
 5) Bekendtgørelse nr. 1312 af 20. november 2018 om beskyttelse af vilde dyr og planter ved kontrol af handelen hermed (Washingtonkonventionen/CITES).
 6) Bekendtgørelse nr. 266 af 21. marts 2019 om beskyttelse af vilde dyr og planter ved kontrol af handelen hermed (Washingtonkonventionen/CITES).
Stk. 4. Bekendtgørelsen finder ikke anvendelse på ansøgninger om tilladelser og certifikater vedrørende enheder af dyr og ikkelevende planter og plantedele, som er indgivet før bekendtgørelsens ikrafttræden.
For sådanne ansøgninger finder de hidtil gældende regler i bekendtgørelse nr. 266 af 21. marts 2019 om beskyttelse af vilde dyr og planter ved kontrol af handelen hermed (Washingtonkonventionen/CITES) anvendelse.
 Stk. 5. Miljøstyrelsen kan i en overgangsperiode fra denne bekendtgørelses ikrafttrædelse og frem til den 1. juli 2022 dispensere fra kravet i § 9, stk. 1, og § 10, stk. 5, herunder for borgere og virksomheder, som kan påvise årsager til ikke at være i besiddelse af fornødne digitale kompetencer til at kunne opfylde kravene.
