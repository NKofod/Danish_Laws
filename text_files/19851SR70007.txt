Nr BR 7 Beretning fra udvalget for forretningsordenen i anledning af  

 kommissionsdomstolsberetningen om undersøgelse af statens forskudsvise  

 udbetalinger til arbejdsløshedskasserne til dækning af udgifterne til  

 arbejdsløshedsdagpenge m.v.   

 Nr 70007 1985-86, 1. samling Blad nr 1147 Afgivet af udvalget for forretningsordenen Afgivet: 19860530 I.
Indledning 1. Efter at landsdommer Niels Larsen den 13. september 1984 havde afgivet en redegørelse om sin dagpengeundersøgelse, vedtog folketinget under en forespørgsel den 8. november 1984 (Folketingstidende 1984-85, forhandlingerne sp. 1640), at »lade udvalget for forretningsordenen vurdere og indstille, hvordan ansvarsplacering vil kunne gennemføres«.
Udvalget skulle  

 »samtidig overveje, hvorledes sådanne fejl kan undgås i fremtiden«.
Det fremgik af debatten, at der ikke ved denne beslutning var »taget stilling for eller imod eventuelt ansvar eller eventuel skyld hos den ene eller anden person«.
2. Udvalget afgav den 8. februar 1985 en betænkning og indstilling (Folketingstidende 1984-85, tillæg B sp. 449 og 487).
Udvalget erklærede sig heri enig i, at der hverken i arbejdsløshedsloven eller i bevillingslovene var hjemmel til den praktiserede forskudsudbetaling, og at der var forekommet fejl og forsømmelser i forbindelse med myndighedernes behandling af dette hjemmelsspørgsmål.
Et flertal (udvalget med undtagelse af fremskridtspartiets medlem) fandt imidlertid ikke, at der ville kunne gøres et retligt ansvar gældende mod nogen for disse fejl.
Udvalget fandt det endvidere utilfredsstillende, at folketinget ikke ved alle besvarelser af spørgsmål stillet forud for dommerundersøgelsen havde fået fyldestgørende oplysninger til brug for folketingets vurdering af sagen, hvilket udvalget beklagede.
For så vidt angår den måde, forskudsordningen i dagpengesagen blev gennemført på, og det forhold, at der ikke med tilstrækkelig hurtighed blev gennemført ændringer heri, stillede et FLERTAL (det konservative folkepartis, venstres, det radikale venstres, centrum-demokraternes, kristeligt folkepartis og fremskridtspartiets medlemmer af udvalget) et forslag til folketingsbeslutning med opfordring til regeringen om at nedsætte en kommissionsdomstol til undersøgelse af disse forhold.
I forslaget henvistes til, at det af landsdommerens redegørelse fremgik, at forskudsordningen blev gennemført på en sådan måde, at kasserne opnåede betydelige likviditets- og rentefordele på statens bekostning, og at der ikke med tilstrækkelig hurtighed blev gennemført ændringer, der sikrede, at disse fordele blev bragt til ophør, således at statens indirekte tab blev begrænset mest muligt.
Der henvistes endvidere til, at også pengeinstitutter må antages at have opnået betydelige likviditets- og rentefordele.
På baggrund af oplysninger, der under udvalgets behandling af sagen fremkom om udbetaling af forskud og a conto-betalinger, om hjemmelen dertil samt om vilkårene derfor inden for nogle ministeriers områder, opfordrede udvalget regeringen til at lade foretage en uvildig undersøgelse heraf inden for alle ministeriers områder.
På baggrund af udvalgets overvejelser om, hvorledes fejl som de påpegede kan undgås i fremtiden, henstillede udvalget til regeringen at foranledige undersøgelser iværksat af arbejdsgangen i hvert enkelt ministerium med henblik på at sikre, at arbejdet er tilrettelagt således, at også de juridiske opgaver løses forsvarligt, og udvalget udbad sig en orientering om, hvilke foranstaltninger udvalgets henstilling giver regeringen anledning til.
Udvalget anmodede endvidere regeringen om at blive orienteret om resultatet af regeringens overvejelser om, hvorledes der bedst kan ske en præcissering over for myndighederne af betydningen af de bevillingsretlige regler i samspillet med de materielle lovregler.
3. Forslaget til folketingsbeslutning om en kommissionsdomstol blev vedtaget af folketinget den 15. februar 1985 (Folketingstidende 1984-85, forhandlingerne sp. 5789 og 6160 og tillæg C sp. 211).
4. I skrivelse af 26. februar 1985 til udvalget meddelte justitsministeren, at der ved kgl. resolution ad mandatum af 18.
februar 1985 var nedsat en kommissionsdomstol med et kommissorium i overensstemmelse med folketingsbeslutningen.
Højesteretsdommer Frans Rudolf Weber var beskikket til at lede kommissionsdomstolen.
Som bistand for domstolen ved undersøgelsen blev beskikket landsdommer Leif Grønning-Nielsen, og politimester Herman Langlouis blev beskikket til at repræsentere det offentlige for kommissionsdomstolen.
Som sekretær blev udpeget fuldmægtig i justitsministeriet John Mosegaard.
I justitsministerens skrivelse oplyses endvidere, at byretspræsident Niels C.
Bitsch var blevet anmodet om at forestå undersøgelsen af statslige forskuds- eller a conto-udbetalinger inden for alle ministeriers område, og at disse skriftligt var anmodet om at yde byretspræsidenten den bistand, som han måtte anmode om.
 Ministeren oplyste, at justitsministeriet ved skrivelse af 26.
februar 1985 havde anmodet samtlige ministerier om inden for deres område at iværksætte en undersøgelse af arbejdsgangen med henblik på at sikre, at arbejdet er tilrettelagt således, at også de juridiske opgaver løses forsvarligt.
En orientering om udfaldet af undersøgelserne ville blive tilstillet folketinget.
Endelig oplystes, at budgetdepartementet og justitsministeriet overvejede spørgsmålet om en præcisering i budgetvejledningen af samspillet mellem materielle lovregler og bevillingsretlige regler.
Sådanne regler er siden indarbejdet i budgetvejledning 1985 (udsendt maj 1985) i punkterne 34.1, 34.2 og 42.31.
5. Den 11. november 1985 afgav kommissionsdomstolen en beretning til justitsministeren om resultatet af sine undersøgelser.
Beretningen blev af justitsministeren fremsendt til folketinget, jfr.
Folketingstidende 1985-86, forhandlingerne sp. 2005, og udvalget besluttede på denne baggrund at genoptage behandlingen af sagen.
 I udvalgets behandling er endvidere indgået den af byretspræsident N.
C.
Bitsch den 4. april 1986 afgivne redegørelse om forskudsbetaling m.v. af statslige tilskud, jfr. nedenfor afsnit III, som ifølge kommissionsdomstolen kunne få betydning for bedømmelsen af de i »dagpengesagen« udviste forhold.
Endvidere er indgået de af justitsministeren fremsendte redegørelser fra ministerierne om den juridiske sagsbehandling, jfr. nedenfor afsnit IV.
Som ved udvalgets tidligere behandling af sagen har venstresocialisterne og de frie demokrater også under denne behandling været indbudt til at deltage i udvalgsarbejdet med samme rettigheder som private forslagsstillere efter forretningsordenens § 8, stk. 6. Herefter har Lenger (VS) og Maisted (FD) deltaget i udvalgets behandling af sagen, idet dog sidstnævnte har valgt ikke at deltage i det afsluttende udvalgsarbejde.
II.
Kommissionsdomstolens beretning.
 1. AFGRÆNSNING OG OPBYGNING.
I overensstemmelse med kommissoriet har kommissionsdomstolen undersøgt omstændighederne omkring forskudsordningens gennemførelse, dvs. den i 1970 påbegyndte forskudsudbetaling og den senere ved arbejdsdirektoratets cirkulære af 1976 nærmere regulerede forskudsordning.
I to kapitler omfattende årene 1980-83 behandles endvidere det forhold, at der ikke med tilstrækkelig hurtighed blev gennemført ændringer i den for staten tabgivende måde, hvorpå forskudsudbetalingerne praktiseredes.
I tilknytning til gennemgangen af hændelsesforløbet tager domstolen stilling til, om der er begået fejl, og om ansvaret herfor må placeres i arbejdsdirektoratet, arbejdsministeriet eller rigsrevisionen.
Endelig tager domstolen stilling til, hos hvilke medarbejdere i direktoratet, arbejdsministeriet og rigsrevisionen ansvaret bør placeres, og om nogen af dem har udvist forhold, der kan begrunde retligt ansvar.
For så vidt angår ministrene har domstolen anset det for at ligge uden for dens opgaver at vurdere, om begåede fejl kan begrunde retligt ansvar for dem.
2. KOMMISSIONSDOMSTOLENS KRITIKPUNKTER OG KONKLUSIONER MED HENSYN TIL PLACERINGEN AF ANSVARET.
De begåede fejl, jfr. de følgende pkt. a-d, må ifølge kommissionsdomstolen bl.a. ses på baggrund af, at arbejdsdirektoratet som følge af den alvorlige udvikling i arbejdsløsheden har haft vanskeligt ved personalemæssigt at følge med i udviklingen, og at ressortkontoret i arbejdsministeriet i perioden har været belastet bl.a. af flere lovændringer årligt.
Rigsrevisionen har ligesom direktoratet måttet prioritere fejludbetalingerne højere end forskudsspørgsmålet.
Det lægges endvidere til grund, at det på grund af arbejdsløshedskassernes position ikke var nogen let opgave, direktoratet og ministerium var stillet over for.
Uanset vanskelighederne burde direktoratet og ministeriet imidlertid have taget spørgsmålet op, således at afgørelsen af, om og eventuelt i hvilket omfang der ville kunne fires på hensynet til statens økonomiske interesser, var blevet lagt op til ministeren.
a) Om DEN I 1970 PÅBEGYNDTE FORSKUDSUDBETALING anfører kommissionsdomstolen, at det må betegnes som en fejl, at spørgsmålet om fastsættelse af retningslinjer og vilkår for forskudsudbetalingerne ikke blev taget op og løst, inden direktoratet begyndte at udbetale forskudsvis.
I hvert fald burde dette være sket fra det tidspunkt i begyndelsen af 1970erne, hvor det måtte stå klart, at forskudsvis udbetaling ville blive den almindelige ordning.
Ansvaret for fejlen anses først og fremmest at være arbejdsdirektoratets.
Fra det tidspunkt, hvor ministeriet er blevet bekendt med forskudsudbetalingerne, må ansvaret formentlig tillige påhvile ministeriet.
Efter en gennemgang af de ansvarlige embedsmænd konkluderes, at der ikke er grundlag for at antage, at nogen af disse har gjort sig skyldig i fejl eller forsømmelser af en sådan karakter, at det må kunne begrunde strafferetligt, disciplinært eller erstatningsretligt ansvar.
Om ministrene anfører kommissionsdomstolen, at Lauge Dahlgaard (minister 1968-71) ikke i sin ministertid har været bekendt med forskudsudbetalingerne, og at der i øvrigt ikke kan placeres noget ansvar i arbejdsministeriet for fejlen ved forskudsudbetalingen i denne tidlige periode.
Erling Dinesen (minister 1971-73 og igen 1975-76) og Johan Philipsen (minister 1973-75) har derimod været bekendt med, at der skete forudbetaling.
Det anføres, at det formentlig måtte påhvile ministeriets embedsmænd at gøre ministrene opmærksom på de problemer, som forskudsudbetalingerne rejste, bl.a.
med hensyn til retningslinjer og vilkår, herunder rentevilkår.
Der er imidlertid ikke holdepunkter for at antage, at der af ministeriets embedsmænd er gjort opmærksom herpå, eller at de på anden måde er blevet opmærksomme på det.
Kommissionsdomstolen anfører, at ministrene således ikke har haft nogen selvstændig opfordring til at reagere.
b) Om DEN ORDNING, DER BLEV GENNEMFØRT VED ARBEJDSDIREKTORATETS CIRKULÆRE AF 25. MARTS 1976 anfører kommissionsdomstolen, at forudsat at spørgsmålet om lovhjemmel og girospørgsmålet var blevet taget op og løst inden for en rimelig tid efter 1. april 1976, ville det næppe kunne betegnes som en fejl - i hvert fald ikke nogen væsentlig fejl - at nyordningen blev sat i kraft pr. 1. april 1976 som sket uanset de mangler, den var behæftet med.
Derimod var det formentlig en fejl, at direktoratet havde opgivet kravet om renter på afdelingsniveau, og at der ikke var krævet opsplitning af de fælles konti på afdelingsniveau.
Der burde også være givet en bestemmelse, der kunne sikre opnåelse af den gunstigst mulige rente.
Det betegnes som en fejl, at girospørgsmålet ikke blev løst inden for en rimelig tid efter den 1. april 1976. Det anføres, at en giroløsning utvivlsomt kun kunne være gennemført i henhold til en politisk løsning.
I jo højere grad valget af en bankløsning kunne siges at indebære et indirekte tilskud til dækning af kassernes administrationsudgifter, jo større grund ville der formentlig have været til at inddrage lovgivningsmagten.
Dette er formentlig navnlig arbejdsministeriets ansvar, men direktoratet må bære et vist medansvar.
Rigsrevivisionen kritiseres for ikke at have fulgt disse spørgsmål op.
Kommissionsdomstolen anfører, at der ikke findes tilvejebragt grundlag for at antage, at der på dette stadium af sagen af nogen af de ansvarlige embedsmænd i direktoratet, ministerium eller rigsrevisionen er udvist fejl eller forsømmelser af en sådan karakter, at det ville kunne begrunde strafferetligt, disciplinært eller erstatningsretligt ansvar.
Om ministrene anfører kommissionsdomstolen, at hverken Erling Dinesen (minister fra 1975-76) eller Erling Jensen (minister fra 1976-77) efter det foreliggende af medarbejdere er gjort opmærksom på de mangler og uløste problemer, der knyttede sig til den gennemførte ordning.
De har således ikke haft nogen selvstændig opfordring til at reagere.
c) Efter en gennemgang af rigsrevisionens undersøgelse af forskudsordningen afsluttende med rigsrevisionens skrivelse af 27.
februar 1980 til arbejdsdirektoratet, men med kopi til arbejdsministeriet, hvori den måde, forskudsordningen administreredes på, karakteriseredes som klart utilfredsstillende for staten, beskæftiger kommissionsdomstolen sig med det forhold, at der ikke med tilstrækkelig hurtighed blev gennemført ændringer.
 Kommissionsdomstolen anfører om TIDEN INDTIL MINISTERSKIFTET DEN 10.
SEPTEMBER 1982, at det formentlig må betragtes som en fejl, at der ikke - i hvert fald efter offentliggørelsen af rigsrevisors notat af 23. juni 1981 til statsrevisorerne - blev foretaget noget effektivt hverken med hensyn til en nyordning af forskudsbetalingerne, de udestående renteproblemer eller mangelen ved cirkulæret af 5. november 1980 med hensyn til renteafkast af hjælpekonti m.v. på hovedkasseniveau.
Ansvaret herfor må formentlig påhvile både direktoratet og ministeriet, idet dog hovedansvaret må ligge hos ministeriet.
Det anføres endvidere, at det formentlig er en fejl, at rigsrevisionen først den 1. juni 1982 over for direktoratet tilkendegav, at rigsrevisionen fandt det med skrivelse af 10.
september 1981 fremsendte notat uegnet som grundlag for et samarbejde.
Spørgsmålet om, hos hvilke embedsmænd ansvaret bør placeres, og om der af disse er udvist forhold, der kan begrunde retligt ansvar, behandles af kommissionsdomstolen under eet for perioden 1980-83.
Efter domstolens skøn er der ikke tilvejebragt oplysninger, der giver tilstrækkeligt grundlag for at antage, at der af nogen af de pågældende er udvist forhold, der begrunder - eller havde kunnet begrunde - retligt ansvar.
Om daværende arbejdsminister Svend Auken anføres, at kommissionsdomstolen har antaget, at Auken ikke har været bekendt med udkastet til direktoratets skrivelse af 8. februar 1982 og de forudgående rykkerskrivelser, men at sagens politiske aspekter måtte tale for en politisk styring, i jo højere grad jo længere tid der gik, uden at en løsning blev fundet.
Aukens reaktion fandt sted den 13. april og 28. maj 1982.
d.
Om DET VIDERE FORLØB INDTIL NYORDNINGENS GENNEMFØRELSE PR. 1.
OKTOBER 1983 anføres, at der ikke synes at være begået fejl med hensyn til nyordningens gennemførelse.
Det anføres endvidere, at i betragtning af at der nu blev arbejdet effektivt med løsningen af hovedproblemet, omlægningen af forskudsproceduren, vil det - selv om det kan være tvivlsomt - næppe kunne betegnes som en fejl, at man lod spørgsmålet om rentens højde ligge.
Derimod må det formentlig stadig betegnes som en fejl, at der ikke blev givet udtrykkelig bestemmelse om, at renter af hjælpekonti m.v. på hovedkasseniveau skulle forrentes til fordel for statskassen.
Ansvaret herfor må formentlig først og fremmest placeres hos direktoratet.
Med hensyn til spørgsmålet, om der i denne periode af embedsmænd er udvist forhold, der kan begrunde retligt ansvar, henvises til afsnit c ovenfor.
For så vidt angår arbejdsminister Grethe Fenger Møller anføres angående spørgsmålet om hjælpekontiene, at ministeriet formentlig ikke har været opmærksom på, at fejlen - som det synes - forholdsvis let måtte kunne være rettet.
III.
Redegørelsen af 4. april 1986 om forskudsvis udbetaling m.v. af statslige tilskud.
1. Den af byretspræsident N.
C.
Bitsch udarbejdede redegørelse om statslige forskuds- og a conto-udbetalinger, som justitsministeren den 4. april 1986 har fremsendt til udvalget, bygger på en undersøgelse af UDBETALINGSPRAKSIS INDEN FOR ALLE MINISTERIERS OMRÅDE.
Som anført i redegørelsen frembyder de undersøgte tilskudsordninger meget store forskelle med hensyn til formål, hjemmelsgrundlag, udbetalingstidspunkt og en række andre elementer.
2. For så vidt angår UDBETALINGSTIDSPUNKTET indeholder redegørelsen en gennemgang af de fortolkningsprincipper, der er anvendt ved undersøgelsen af, om de enkelte udbetalingsordninger har tilstrækkelig hjemmel.
Det fremgår heraf, at det har været nødvendigt at undersøge udtalelser i anmærkningerne til finanslove og tillægsbevillingslove, bemærkninger til materielle love og selve systemet i de mange og meget forskelligartede love.
I forbindelse med en generel beskrivelse af den udbetalingspraksis, ministerierne har oplyst, anføres, at det sammenfattende som et generelt indtryk alene kan fremhæves, at udbetalingsordningerne synes tilrettelagt ud fra de praktiske behov i de enkelte tilfælde, og at der i betydeligt omfang er taget hensyn til modtagernes interesser fremfor statskassens, navnlig likviditetsmæssigt.
Dette gælder ikke blot, hvor forvaltningen har truffet et valg mellem forskellige udbetalingsformer, men også i de ikke særligt hyppige tilfælde, hvor der af lovgivningsmagten er taget stilling til spørgsmålet.
I den helt overvejende del af de undersøgte tilskudsordninger har der kunnet konstateres overensstemmelse mellem lovgrundlaget og den udbetalingspraksis, der er beskrevet af det pågældende ministerium.
Kun for så vidt angår enkelte af de undersøgte tilskudsordninger er der i redegørelsen rejst tvivl om hjemmelen til den fulgte udbetalingspraksis.
3. Om RENTEPROBLEMATIKKEN anføres, at undersøgelsen har vist, at der kun i få tilfælde er taget stilling til rentespørgsmålet i forbindelse med forskudsvis udbetaling af statstilskud.
Det anføres, at det som altovervejende hovedregel synes at være forudsat, at renter af eventuelle forskudsbeløb og lignende tilfalder modtageren af tilskuddet, og der er i almindelighed ikke i forbindelse med tilskuddet stillet særlige vilkår om forrentning eller om anvendelse af indvundne renter.
4. I et afsluttende kapitel nævnes en række problemstillinger, som der kan være anledning til at være opmærksom på i FREMTIDIG LOVGIVNING OG ADMINISTRATIV PRAKSIS:
* Der nævnes behovet for en fastere og mere konsekvent terminologi og en udtrykkelig redegørelse for, hvorledes en ordning tænkes administreret.
* Det anføres, at det næppe er muligt at fastsætte generelle retningslinjer for, i hvilke tilfælde der kan ske udbetaling a conto eller forskudsvis, henholdsvis løbende udbetaling af faste tilskud.
* For det tilfælde, at lovgivningen ikke indeholder nærmere regler, kan der være grund til at fastsætte nærmere retningslinjer for udbetalingsterminerne, eventuelt i Budgetvejledningen.
* Som generelt vilkår for i hvert fald større tilskud til private, herunder institutioner, fonde m.v., kan det være nærliggende at fastsætte, at indvundne renter af tilskudsbeløb, hvis renterne ikke tilbageføres til statskassen, skal anvendes til det formål, som tilskuddet angår, og således, at modtageren indestår herfor.
* Muligheden for udbetaling af tilskud via postgirosystemet eller ved anvendelse af statens centrale regnskabssystem fortjener overvejelse.
* De ordninger, der gælder for afgifts- og indholdelsesspligtige af moms og andre afgifter samt kildeskat kan have haft en vis afsmittende virkning i henseende til, at man hidtil kun i ret begrænset omfang synes at have beskæftiget sig mere indgående med disse problemer.
IV.
Ministeriernes undersøgelse af den juridiske sagsbehandling.
På baggrund af udvalgets henstilling til regeringen i betænkningen af 8. februar 1985 om at foranledige iværksat en undersøgelse af arbejdsgangen i hvert enkelt ministerium med henblik på at sikre, at også de juridiske opgaver løses forsvarligt, har justitsministeren fra samtlige ministerier indhentet redegørelser herom samt om de i ministerierne trufne foranstaltninger.
 Ministrenes redegørelser er ved justitsministerens skrivelse af 10.
 marts 1986 fremsendt til udvalget.
Det fremgår af ministrenes redegørelser, at ministerierne har opbygget meget varierede organisatoriske strukturer, der afspejler ministeriernes forskellige arbejdsopgaver.
Alle ministerier er opmærksomme på betydningen af at have personale med juridisk uddannelse.
Dette er typisk sikret ved juridiske kontorer, der varetager juridiske opgaver for andre kontorer i ministeriet, eller ved at have juridisk uddannet personale i hvert enkelt kontor.
I det omfang der er sket delegation af opgaver til direktorater og styrelser m.v., har man ligeledes sikret sig, at juridiske opgaver varetages af jurister.
Ingen af ministerierne har på baggrund af den konkrete undersøgelse fundet det nødvendigt at foretage ændringer i den personalemæssige sammensætning, men det fremgår af redegørelserne, at man fortsat vil have betydningen af en uddannelsesmæssigt bredt sammensat medarbejderstab for øje.
V.
Udvalgets indstilling Et FLERTAL (udvalget med undtagelse af fremskridtspartiets medlem) udtaler:
 1. DAGPENGESAGEN.
I forlængelse af udvalgets behandling af hjemmelsspørgsmålet og besvarelser af folketingsspørgsmål, jfr. landsdommer Niels Larsens redegørelse og udvalgets betænkning af 8. februar 1985, s. 9-10 og s. 15, har udvalget gennemgået kommissionsdomstolens redegørelse for myndighedernes behandling af spørgsmålet om fastsættelse af vilkår og retningslinjer for forskudsudbetalingerne.
Flertallet har noteret sig kommissionsdomstolens påvisning af, at der er begået en række fejl også på dette område såvel i forbindelse med forskudsordningens gennemførelse som senere, efter rigsrevisionens kritik i 1980.
Flertallet har noteret sig, at kommissionsdomstolen ikke har fundet grundlag for, at der søges gjort retligt ansvar gældende mod nogen embedsmænd inden for arbejdsministeriet eller i rigsrevisionen uanset de begåede fejl.
Flertallet har endvidere noteret sig, at kommissionsdomstolen har anset det for at ligge uden for sin opgave at vurdere, om begåede fejl kan begrunde retligt ansvar for ministrene.
Flertallet finder ikke, at der kan gøres retligt ansvar gældende.
For så vidt angår det politiske ansvar har kommissionsdomstolen fundet, at der ikke er grundlag for at bebrejde dem, der var ministre frem til 1977, nogen fejl.
Flertallet er enigt heri.
For så vidt angår tiden derefter, anser kommissionsdomstolen det for en fejl, at der ikke i ministeriet - i hvert fald efter rigsrevisors notat af 23. juni 1981 og indtil april-maj 1982 - er foretaget noget effektivt vedrørende de udestående problemer med hensyn til nyordning, renteniveau og renteafkast af hjælpekonti m.v.
Kommissionsdomstolen anfører side 323, at hovedansvaret for så vidt angår renteafkast af hjælpekonti dog formentlig må påhvile direktoratet.
Arbejdsministeren vidste om ikke før så efter notatet af juni 1981, at der endnu ikke var fundet nogen løsning på spørgsmålet om en nyordning.
Det almindelige ansvar for, hvilke fremgangsmåder der blev valgt, må påhvile ministeren, idet også sagens politiske aspekter i stadig højere grad måtte tale for politisk styring i jo længere tid, der gik, uden at der blev fundet en løsning.
Dette ansvar - finder flertallet - har ministeren forvaltet kritisabelt, specielt fordi folketinget via finansudvalg, statsrevisorer og arbejdsmarkedsudvalg havde rettet en række henvendelser til arbejdsministeren om sagen i perioden august 1980-maj 1982.
Udvalget har tidligere i betænkning og indstilling af 8. februar 1985, side 9-10 og side 15, beklaget ufyldestgørende ministersvar til folketinget.
For så vidt angår tiden mellem regeringsskiftet i 1982 og nyordningens gennemførelse pr. 1. oktober 1983 anses det alene for en fejl, at uklarheden med hensyn til renteafkastet af hjælpekonti ikke blev fjernet.
Det anføres, at ansvaret herfor formentlig først og fremmest må placeres i arbejdsdirektoratet.
Til en samlet bedømmelse hører endvidere de i byretspræsident N.
C.
 Bitsch' redegørelse anførte forhold, jfr, nedenfor under punkt 2.
For så vidt angår muligheden og behovet for i fremtiden at sikre sig mod gentagelser, har flertallet mærket sig resultatet af de undersøgelser, der er gennemført på baggrund af udvalgets betænkning af 8. februar 1985 om en præcisering af budgetvejledningen og om den juridiske sagsbehandling i departementet og direktoratet.
Flertallet lægger endvidere stor vægt på de foranstaltninger, regeringen agter at træffe som følge af den af byretspræsicent N.
C.
Bitsch udarbejdede redegørelse, jfr. nedenfor under punkt 2.
2. REDEGØRELSEN OM FORSKUDSVIS UDBETALING M.V.
AF STATSLIGE TILSKUD.
Redegørelsen bygger som nævnt i afsnit III på en undersøgelse af udbetalingspraksis i forbindelse med tilskudsordninger inden for alle ministeriers områder.
Flertallet har noteret sig, at der helt overvejende har kunnet konstateres overensstemmelse mellem lovgrundlag og den af de pågældende ministerier beskrevne udbetalingspraksis.
Kun i forbindelse med enkelte af disse tilskudsordninger er der i undersøgelsen rejst tvivl om hjemmelen for den udbetalingspraksis, der følges.
Ved udbetalingsordningerne er der imidlertid i betydeligt omfang taget hensyn til modtagernes interesser fremfor statskassens, navnlig likviditetsmæssigt, og indvundne renter er i de allerfleste tilfælde tilfaldet tilskudsmodtageren fortrinsvis til anvendelse til de formål, som statstilskudddene skulle tilgodese.
I redegørelsen anføres dog på side 27, at »i de fleste tilfælde vil gevinsten i større eller mindre omfang tilfalde modtagerens pengeinstitut, hvori midlerne anbringes«, og på side 51, at »spørgsmålet om opnåelse af den størst mulige forrentning af udbetalte tilskud utvivlsomt bør vies større opmærksomhed end hidtil«.
Flertallet har som led i sine overvejelser om, hvorledes de omhandlede fejl, der må beklages, vil kunne undgås i fremtiden, mærket sig redegørelsens omtale i det afsluttende kapitel af en række problemstillinger, som der kan være anledning til at være opmærksom på i fremtidig lovgivning og administrativ praksis.
Udvalget har fra justitsministeren modtaget en redegørelse for, hvilke foranstaltninger regeringen på denne baggrund vil træffe.
I redegørelsen, der er optrykt som bilag til denne beretning, er anført, at de problemstillinger, der peges på i byretspræsidentens redegørelse, vil indgå i de enkelte ministeriers overvejelser i forbindelse med fremtidig lovgivning og administrativ praksis.
Justitsministeriet vil have opmærksomheden henvendt herpå ved den almindelige lovtekniske gennemgang af regeringens lovforslag og finansministeriet tilsvarende for så vidt angår de tilskud, der alene får hjemmel i finansloven eller aktstykker.
Flertallet går ud fra, at de samme forhold også vil blive undersøgt for så vidt angår eksisterende udbetalingsordninger.
Et MINDRETAL (fremskridtspartiets medlem af udvalget) ønsker at udtale:
Den 30. oktober 1984 fremsatte fremskridtspartiets folketingsgruppe beslutningsforslag nr.
B 32:
»FORSLAG TIL FOLKETINGSBESLUTNING OM RIGSRETSTILTALE I DAGPENGESKANDALEN Samtlige arbejdsministre siden 1970, dvs.
Lauge Dahlgaard, det radikale venstre, Erling Dinesen, socialdemokratiet, Johan Philipsen, venstre, Erling Jensen og Svend Auken, begge socialdemokratiet, samt Grethe Fenger Møller, det konservative folkeparti, sættes under rigsretstiltale til strafs lidelse i medfør af § 5 i lov nr. 117 af 15. april 1964 om ministeransvarlighed for i perioden siden 1970 frem til oktober 1983 som arbejdsministre at have overtrådt ministeransvarlighedsloven ved dels at foretage ulovlige forskudsudbetalinger til arbejdsløshedskasser, dels at have gjort sig skyldige i, at staten har mistet trecifrede millionbeløb ved ikke at drage omsorg for en rimelig forrentning og en kort gennemløbstid for de udbetalte forskud.« Bemærkninger til forslaget Som pressen, statsrevisorerne og senest landsdommer Niels Larsen for længst har afsløret, har skiftende arbejdsministre siden 1970 og frem til sidste halvdel af 1983 - medvidende eller fuldstændig uansvarligt - stiltiende accepteret, at statskassen har lidt et tab, der efter de foreløbige opgørelser er enorme.
Jyllands-Posten den 26. oktober 1984 hævder således, at tabet ligger på over 3 miliarder kroner.
Hvad enten disse kæmpetab skyldes manglende politisk mod, manglende evner eller ønsker om favorisering af bestemte banker eller fagforeninger hos de forskellige ministre, må det være soleklart, at så klare overtrædelser af ministeransvarlighedsloven hverken kan eller skal accepteres.
Ethvert folketingsmedlem, der ønsker lighed for loven, bør naturligvis derfor støtte nærværende forslag og dermed medvirke til, at den opfattelse, der bliver mere og mere fremherskende i offentligheden om, at skidtet er ved at blive fejet ind under gulvtæppet, bliver manet i jorden.
Forslagsstillerne mener også, at de svar, der er afgivet i forbindelse med landsdommer Niels Larsens undersøgelse, er så undvigende og uklare, at det må tages som en bekræftelse på, at noget søges skjult.
Styrken ved et demokratisk samfund er åbenhed.
Forslagsstillerne håber derfor, at alle partier vil medvirke til en hurtig og helst enstemmig vedtagelse, således at rigsretten kan afklare de spegede forhold, der har gjort det nødvendigt at fremsætte forslag om rigsretstiltale i dagpengeskandalen.' Under behandlingen i folketinget, hvor landsdommer Niels Larsens beretning fra september 1984 ofte blev fremdraget, fik fremskridtspartiet en tydelig fornemmelse af, at alle de implicerede partier faktisk kun var interesserede i een eneste ting, nemlig at forhale sagen mest muligt, således at den gik i glemmebogen.
På trods af landsdommer Niels Larsens omhyggelige beretning blev det således besluttet at nedsætte en kommissionsdomstol »med henblik på, at et eventuelt retligt ansvar kunne placeres«.
På nøjagtig samme måde som næsten alle politiske partier har erkendt og indrømmet, efterlader kommissionsdomstolens beretning ingen som helst tvivl om, at der virkelig er begået ulovligheder og grove forsømmelser i en årrække og under skiftende ministre.
Fremskridtspartiet har hele tiden haft den opfattelse, at de dårligste dommere i denne omfattende sag ville være politiske modstandere.
Derfor fastholdes forslaget om, at alle de implicerede ministre siden 1970 sættes under rigsretstiltale, således at uvildige dommere kan placere skyld og eventuel uskyld hos de sigtede ministre.
Fremskridtspartiet kan under ingen omstændigheder medvirke til, at hele sagen nu fejes ind under gulvtæppet, som det jo reelt er tilfældet, hvis dagpengeskandalen afsluttes med en intetsigende beretning.
Lov er lov, og lov skal holdes - også af ministre og embedsmænd i arbejdsministeriet.
Et politisk sammenrend af forskellige partier, der har det fælles ønske at beskytte egne partifæller, leder tanken hen på tiden før Danmarks Riges Grundlov.
Loven er ikke længere lige for alle.
 P. u. v.
Svend Jakobsen formand Bilag 1 Justitsministerens besvarelse af 1. maj 1986 af spørgsmål fra udvalget SPØRGSMÅL:
»Hvilke foranstaltninger vil regeringen træffe i anledning af de overvejelser vedrørende fremtidig lovgivning og administrativ praksis, der er indeholdt i den af byretspræsident N.
C.
Bitsch udarbejdede redegørelse af 4. april 1986 om forskudsvis udbetaling m.v. af statslige tilskud?» SVAR:
1. I redegørelsen om forskudsvis udbetaling m.v. af statslige tilskud, der er udarbejdet af byretspræsident N.
C.
Bitsch, peges på en række problemstillinger, som der efter byretspræsidentens opfattelse kan være anledning til at være opmærksom på i fremtidig lovgivning og administrativ praksis.
2. Samtlige ministerier er underrettet om redegørelsen.
De problemstillinger, der peges på af byretspræsidenten, vil derfor indgå i de enkelte ministeriers overvejelser i forbindelse med fremtidig lovgivning og administrativ praksis.
3. Justitsministeriet vil ved den almindelige lovtekniske gennemgang, der foretages i ministeriet af alle ministeriers lovforslag, have opmærksomheden henvendt på de forhold, der peges på i redegørelsen.
Justitsministeriet vil således medvirke til at sikre anvendt en fastere og mere konsekvent terminologi ved udformningen af lovbestemmelser om offentlige tilskud m.v.
Justitsministeriet vil ligeledes være opmærksom på, om der i bemærkningerne til bestemmelser i lovforslag om offentlige tilskud, hvor udbetalingsterminer ikke er fastlagt direkte i lovteksten, er redegjort nærmere for den udbetalingspraksis, der påtænkes anvendt af myndighederne ved administrationen af tilskudsordningen.
I den sammenhæng vil justitsministeriet være opmærksom på spørgsmålet om eventuel forrentning af tilskud, der udbetales helt eller delvis forud for afholdelsen af de tilskudsberettigede udgifter, herunder på spørgsmålet om størrelsen af forrentningen.
4. For så vidt angår statslige tilskud, der alene får hjemmel i finansloven eller aktstykker med efterfølgende optagelse på tillægsbevillingslov, har finansministeriet oplyst, at ministeriet, hvor det er relevant, vil være tilsvarende opmærksom på de under 3 nævnte forhold.
Finansministeriet har endvidere oplyst, at der som led i den løbende budgetreform foregår generelle overvejelser om styrelsernes forrentnings- og likviditetsforhold og disses indvirkning på udbetalingsmønstret.
Bilag 2 Referenceliste Redegørelse om statens forskudsvise udbetalinger til arbejdsløshedskasserne til dækning af udgifterne til arbejdsløshedsdagpenge m.v. (bind 1-4). Afgivet af landsdommer Niels Larsen i henhold til anmodning af 20. september 1983 fra arbejdsministeren, København 1984.
Betænkning og indstilling fra udvalget for forretningsordenen om sagen om statens forskudsvise udbetalinger til arbejdsløshedskasserne til dækning af udgifterne til arbejdsløshedsdagpenge m.v. og bilagshæfte hertil.
 Folketingstidende 1984-85, tillæg B sp. 449 og 487.
Beretning om undersøgelse af statens forskudsvise udbetalinger til arbejdsløshedskasserne til dækning af udgifterne til arbejdsløshedsdagpenge m.v.
Oktober 1985. Afgivet af kommissionsdomstolen nedsat den 18. februar 1985.
 Redegørelse om forskudsvis udbetaling m.v. af statslige tilskud.
København, april 1986. Udarbejdet af byretspræsident N.
C.
Bitsch.
