Ankestyrelsens principafgørelse 117-09 om sygedagpenge - beskæftigelseskrav - længerevarende fravær - arbejdsmarkedet Resume:
 En borger, der ikke havde været tilknyttet arbejdsmarkedet de seneste 13 uger, før hun meldte sig syg, opfyldte ikke beskæftigelseskravet og var derfor ikke berettiget til sygedagpenge.
 Love:
Lov om sygedagpenge - lov nr. 563 af 9. juni 2006 - § 32, stk. 1, nr. 2 Sagsfremstilling:
Borgeren havde været under revalidering indtil den 30. september 2007, hvor hun ikke kunne få nogen praktikplads (fordi hun på grund af sin sygdom ikke kunne arbejde på fuld tid). Kommunen stoppede revalideringsydelsen.
Borgeren havde ikke ret til kontanthjælp på grund af ægtefællens indkomst.
 Den 23. juni 2008 modtog kommunen en sygemelding fra 16. juni 2008.
 Kommunen afslog ansøgningen om sygedagpenge, idet man ikke mente, at borgeren var berettiget til sygedagpenge, da hun ikke havde været tilknyttet arbejdsmarkedet og dermed ikke opfyldte beskæftigelseskravet i dagpengelovens § 32.
 Beskæftigelsesankenævnet fandt, at borgeren havde ret til at modtage sygedagpenge fra den 16. juni 2008.
 Nævnet begrundede afgørelsen med, at borgeren opfyldte beskæftigelseskravet i sygedagpengelovens § 32, stk. 1, nr. 2.
Nævnet lagde vægt på, at der var ret til sygedagpenge, hvis den manglende rådighed skyldtes sygdom, hvilket var tilfældet her.
Borgeren ville således have været berettiget til arbejdsløshedsdagpenge, hvis sygdommen ikke var indtrådt.
Nævnet henviste til Principafgørelser D-10-03 og D-4-93. Det var dog en forudsætning, at borgeren opfyldte sygedagpengelovens betingelser i øvrigt.
 Kommunen klagede over nævnets afgørelse.
 I klagen til Ankestyrelsen var det anført, atkommunen ikke fandt, at borgeren opfyldte beskæftigelseskravet i sygedagpengelovens § 32, stk. 1, nr. 2, fordi hun ikke havde haft tilknytning til arbejdsmarkedet overhovedet siden den 1. oktober 2007. Kommunen henviste til Principafgørelse D-22-08.
Nævnet bemærkede ved genvurdering, at nævnet alene havde taget stilling til beskæftigelseskravet i § 32. Nævnet havde ikke fundet grundlag for at træffe afgørelse om de øvrige betingelser, herunder § 26, var opfyldt.
Hvis kommunen mente, at § 26 ikke var opfyldt, måtte kommunen træffe afgørelse om dette.
 Sagen blev behandlet i principielt møde for at belyse beskæftigelseskravet ved længerevarende fravær fra arbejdsmarkedet.
 Afgørelse:
 Ankestyrelsens Beskæftigelsesudvalg fandt, at borgeren ikke var berettiget til sygedagpenge fra den 16. juni 2008.
 Borgeren opfyldte ikke beskæftigelseskravet ved sygemeldingen den 23. juni 2008.
Beskæftigelsesudvalget lagde herved vægt på, at borgeren ikke forud for sygemeldingen var berettiget til arbejdsløshedsdagpenge eller en ydelse, der trådte i stedet herfor.
Hun havde siden revalideringen blev opgivet den 30. september 2007 stået uden for arbejdsmarkedet og ikke modtaget ydelser.
Ved sygemeldingen blev der ikke dokumenteret nogen ny sygdom.
Man måtte derfor antage, at sygemeldingen angik den sygdom, borgeren var tilkendt revalidering for.
Beskæftigelsesudvalget lagde vægt på, at revalideringen blev opgivet den 30. september 2007. Derefter blev borgeren henvist til at søge kontanthjælp, men var ikke berettiget på grund af ægtefællens indkomst.
Hun meldte sig ikke ledig.
Den 23. juni 2008 modtog kommunen en anmodning om sygedagpenge fra den 16. juni 2008. Sygdommens art var anført som en bindevævssygdom.
Det var oplyst i sagen, at borgeren ifølge A-kassen havde været syg siden 2004, og at hun derfor ikke opfyldte kravet om at have arbejdet i 1924 timer.
Så selv om hun var rask nu, ville hun ikke kunne få arbejdsløshedsdagpenge.
Borgerens forbund havde oplyst, at hun måtte opgive revalideringen, fordi hun ikke kunne finde en praktikplads på højst 25 timer om ugen.
På grund af sygdommen kunne hun ikke klare flere timer.
Revalideringen blev stoppet, og kommunen henviste hende til kontanthjælp.
Der blev aftalt en arbejdsprøvning, hvor borgeren begyndte med 2 timer pr. dag, og efter tre uger kom hun op på 3½ time pr. dag.
 Ankestyrelsenlagde til grund, at borgeren ikke havde været tilknyttet arbejdsmarkedet uafbrudt i de seneste 13 uger før sygemeldingen.
 Ankestyrelsen Beskæftigelsesudvalg ændrede således afgørelsen fra beskæftigelsesankenævnet.
 Den ændrede afgørelse medførte ikke, at borgeren skulle tilbagebetale eventuelle sygedagpenge, som måtte være udbetalt på baggrund af nævnets afgørelse.
