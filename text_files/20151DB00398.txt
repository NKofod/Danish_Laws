Betænkning afgivet af Social- og Indenrigsudvalget den 14. januar 2016 Betænkning over Forslag til folketingsbeslutning om kommunalbestyrelses- og regionsrådsmedlemmers vederlag ved orlov [af Pernille Skipper (EL) m.fl.]:
1. Udvalgsarbejdet Beslutningsforslaget blev fremsat den 30. oktober 2015 og var til 1. behandling den 15. december 2015. Beslutningsforslaget blev efter 1. behandling henvist til behandling i Social- og Indenrigsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til social- og indenrigsministeren til skriftlig besvarelse, som denne har besvaret.
2. Indstillinger Et flertal i udvalget (S, V, RV og KF) indstiller beslutningsforslaget til forkastelse.
 Et mindretal i udvalget (DF, EL, LA, SF, ALT) indstiller beslutningsforslaget til vedtagelse uændret.
3. Politiske bemærkninger Socialdemokratiets, Venstres, Radikale Venstres og Det Konservative Folkepartis medlemmer af udvalget er imødekommende over for at se på problemstillingen, men afviser beslutningsforslaget, da ændringer i givet fald forudsætter en ordentlig analyse af reglernes virkning i praksis og af mulige modeller for en løsning, som tager højde for de forskellige vilkår, som kommunal- og regionalpolitikere har i forhold til folketingsmedlemmer.
Social- og Indenrigsministeriet har igangsat en undersøgelse af kommunernes og regionernes praksis for anvendelse af de gældende regler, som forventes afsluttet i løbet af foråret 2016. Det vil derfor være uhensigtsmæssigt, hvis Folketinget på forhånd binder ministeren til en bestemt løsning.
Dansk Folkepartis, Enhedslistens, Liberal Alliances, Socialistisk Folkepartis og Alternativets medlemmer af udvalget mener fortsat, at der skal være mulighed og respekt for, at kommunalbestyrelses- og regionsrådsmedlemmer skal have deres liv med familien og deres civile arbejde til at hænge sammen.
DF, EL, LA, SF og ALT mener dog samtidig, at der bør gælde de samme regler som for andre hverv, og som gælder på arbejdsmarkedet: At man selvfølgelig skal have vederlag og mulighed for at indkalde en stedfortræder, når det handler om sygdom, barsel, graviditet, adoption osv.
Når det gælder ferie, uddannelse og arbejdsmæssige begrundelser for fravær, bør der også være mulighed for at indkalde en stedfortræder, men så bør der ikke samtidig udbetales vederlag til den, som holder fri fra hvervet som folkevalgt.
DF, EL, LA, SF og ALT bemærker desuden, at kommunalbestyrelsesmedlemmers vederlagsforhold ikke er en del af den såkaldte Vederlagskommissions arbejde, som flere partier ellers pegede på under førstebehandlingen af beslutningsforslaget.
Da både eksempelvis Socialdemokratiet og Radikale Venstre under førstebehandlingen pegede på, at Vederlagskommissionens arbejde var årsagen til, at de ikke ville stemme for beslutningsforslaget, virker det mærkeligt, at partierne nu ikke stemmer for alligevel, men finder en anden forklaring.
DF, EL, LA, SF og ALT er uforstående over for, hvad man egentlig har behov for at undersøge, og mener ikke, at der er behov for at forhale beslutningsgangene yderligere.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Dorthe Ullemose (DF) Karina Due (DF) Jan E.
Jørgensen (V) Hans Christian Thoning (V) Jane Heitmann (V) Hans Andersen (V) Thomas Danielsen (V) Anni Matthiesen (V) Henrik Dahl (LA) Laura Lindahl (LA) Mette Abildgaard (KF) Karen J.
Klint (S) Maja Panduro (S) fmd.
Orla Hav (S) Pernille Rosenkrantz-Theil (S) Troels Ravn (S) Magnus Heunicke (S) Yildiz Akdogan (S) Pelle Dragsted (EL) Pernille Skipper (EL) Torsten Gejl (ALT) Marianne Jelved (RV) Andreas Steenberg (RV) Trine Torp (SF) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
