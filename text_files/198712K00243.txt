Nr LSF 243 Forslag til Lov om ændring af forskellige skattelove (Beskatning af sømænd  

 m.v. - ophævelse af lov om sømandsskat) Fremsat af skatteministeren (Fogh Rasmussen) den 23. marts 1988 § 1 I lov om opkrævning af indkomst- og formueskat for personer m.v.
(kildeskat), jf. lovbekendtgørelse nr. 892 af 22. december 1987, som ændret ved lov nr. 36 af 29. januar 1988, foretages følgende ændringer:
 1. I § 2, stk. 1, indsættes som litra j):
»j) oppebærer indkomst af den i § 43, stk. 1, nævnte art for arbejde udført om bord på skib med hjemsted her i landet.
Med skib med hjemsted her i landet sidestilles skib, der har hjemsted på Færøerne, i Grønland eller i udlandet, såfremt det uden besætning overtages til befragtning af dansk rederi.
Skib med hjemsted her i landet, som uden besætning overtages til befragtning af udenlandsk rederi, anses ikke for et skib med hjemsted her i landet.«.
 2. I § 2 indsættes efter stk. 7 som nyt stykke:
»Stk. 8. Indkomstskattepligten i medfør af stk. 1, litra j), omfatter alene de der nævnte indtægter.
Udgifter kan kun fratrækkes i det omfang, de vedrører disse indtægter.
Foretages der indeholdelse af skat i henhold til § 48 C, stk. 1, indrømmes der dog ikke fradrag ved indkomstopgørelsen.
Ved indeholdelsen af skat i henhold til § 48 C, stk. 1, er indkomstskattepligten i medfør af stk. 1, litra j), endelig opfyldt.«.
 Stk. 8 bliver herefter stk. 9.
 3. Efter § 48 B indsættes:
» § 48 C.
For personer, der efter § 2, stk. 1, litra j), er skattepligtige af vederlag som nævnt i § 43, stk. 1, for arbejde udført om bord på et dansk skib i udenrigsfart eller nærfart, beregnes A-skatten som 30 pct. af bruttoindtægten.
Om et skib er et dansk skib, og om skibet sejler i udenrigsfart eller nærfart, afgøres efter reglerne i lov om særlige fradrag til sømænd m.v.
Stk. 2. Den i henhold til stk. 1 beregnede skat af vederlag, der oppebæres af personer, der er hjemmehørende på Færøerne eller i Grønland, tilfalder henholdsvis Færøernes og Grønlands landskasse.
Stk. 3. Skatteministeren kan bestemme, at skat efter stk. 1 ikke svares af personer, der under arbejde i oversøiske farvande ansættes på særlige forhyringsvilkår.«.
§ 2 I lov om påligningen af indkomst- og formueskat til staten (ligningsloven), jf. lovbekendtgørelse nr. 829 af 19. november 1987, som ændret ved lovene nr. 835, 837 og 839 af 18. december 1987, lov nr. 36 af 29. januar 1988 og lov nr. 132 af 12. marts 1988, foretages følgende ændring:
 § 33 B ophæves.
§ 3 I lov om indkomstskat og formueskat for personer m.v.
 (personskatteloven), jf. lovbekendtgørelse nr. 623 af 18.
september 1987, som ændret ved lov nr. 36 af 29. januar 1988 og lov nr. 132 af 12. marts 1988, foretages følgende ændring:
 I § 10, stk. 5, indsættes efter 1. punktum:
»Bestemmelserne i 1. punktum finder ikke anvendelse, i det omfang de skattepligtige indtægter beskattes efter reglerne i kildeskattelovens § 48 C.«.
§ 4 I skattekontrolloven, jf. lovbekendtgørelse nr. 28 af 11. januar 1988, foretages følgende ændringer:
 1. § 2, stk. 6, ophæves.
 2. I § 2, stk. 7, der bliver stk. 6, indsættes efter 2. punktum:
»Fritaget for pligten til at selvangive sin indkomst er endvidere personer, der alene er skattepligtige efter kildeskattelovens § 2, stk. 1, litra j), og som alene beskattes efter reglerne i kildeskattelovens § 48 C.«.
 3. I § 4, stk. 1, udgår: »og i lov om sømandsskat § 17, stk.  

 2,».
 4. I § 7, stk. 2, nr. 4), udgår: »og«.
 5. I § 7, stk. 2, indsættes efter nr. 5):
»6) i hvilket omfang og i hvilke perioder modtageren har erhvervet lønindtægt om bord på et dansk skib i udenrigsfart henholdsvis nærfart, jf. § 2 i lov om særlige fradrag til sømænd m.v.«.
§ 5 I lov nr. 143 af 13. april 1983 om bindende forhåndsbesked om skattespørgsmål m.v., som ændret ved lov nr. 227 af 22. april 1987, foretages følgende ændring:
 I § 1, stk. 2, udgår: »sømandsskat,».
§ 6 I lov om adgang til forsvarerbistand under en administrativ skatte- eller afgiftsstraffesag, jf. lovbekendtgørelse nr. 489 af 19.
 september 1984, foretages følgende ændring:
I § 1, stk. 1, udgår: »eller efter sømandsskattelovens § 23,  

 nr. 1 eller nr. 4, jf. tillige stk. 2 og 3, eller § 23 a«.
§ 7 I lov om skattemyndighedernes organisation og om klageadgang m.m.
 (skattestyrelsesloven), jf. lovbekendtgørelse nr. 573 af 14.
 november 1984, foretages følgende ændringer:
 1. I § 4, stk. 1, indsættes efter 2. punktum:
»For sømænd m.v., der sejler i udenrigsfart, er klagefristen dog 3 måneder regnet fra nævnte afgørelsers dato.«.
 2. I § 9, stk. 1, indsættes efter 1. punktum:
»For sømænd m.v., der sejler i udenrigsfart, er klagefristen 3 måneder regnet fra afgørelsens dato.«.
 3. I § 23 indsættes efter 1. punktum:
»For sømænd m.v., der sejler i udenrigsfart, er klagefristen 3 måneder regnet fra afgørelsens dato.«.
§ 8 I lov om kommunal indkomstskat, jf. lovbekendtgørelse nr. 620 af 25.
 september 1987, foretages følgende ændring:
 I § 9, stk. 1, indsættes efter 1. punktum:
»Det samme gælder for personer, der omfattes af § 2, stk. 1, litra j), i nævnte lov, i det omfang de ikke beskattes efter reglerne i lovens § 48 C.«.
§ 9 Loven træder i kraft ved bekendtgørelsen i Lovtidende.
 Stk. 2. Loven har virkning fra og med 1. januar 1989.
Bemærkninger til lovforslaget + + jhs stat lovf - side Almindelige bemærkninger Lovforslaget skal ses i sammenhæng med forslag til Lov om ophævelse af lov om sømandsskat, hvori det foreslås, at sømandsskatteordningen ophæves med virkning fra 1. januar 1989.
Ifølge de gældende regler beskattes sømænd på de af sømandsskatteloven omfattede danske skibe noget lavere end personer, der udfører arbejde i land, og det er i forbindelse med den foreslåede afskaffelse af sømandsskatteordningen ikke hensigten at ændre det generelle beskatningsniveau for sømænd.
Da sømænd efter forslaget i princippet vil blive beskattet efter de samme regler, som gælder for skattepligtige personer i land, vil fuldt skattepligtige sømænd (danske sømænd) - for at kunne forblive på nogenlunde det samme skatteniveau - få tildelt et særligt fradrag, der er indeholdt i et særskilt lovforslag, forslag til Lov om særlige fradrag til sømænd m.v.
Dette lovforslag fremsættes ligeledes samtidigt med nærværende lovforslag.
Nærværende lovforslag indeholder dels forslag om ændring af kildeskatteloven vedrørende beskatning af begrænset skattepligtige sømænd (udenlandske sømænd), dels forslag om konsekvensændringer i personskatteloven, skattekontrolloven, lov om bindende forhåndsbesked, lov om forsvarerbistand, skattestyrelsesloven og lov om kommunal indkomstbeskatning som følge af ophævelsen af sømandsskatteloven.
Vedrørende de administrative og provenumæssige konsekvenser i forbindelse med de foreslåede ændringer af sømandsbeskatningen henvises til bemærkningerne til lovforslaget om ophævelse af sømandsskatteloven.
 Kildeskatteloven er senest ændret ved lov nr. 36 af 29. januar 1988.
 Ligningsloven er senest ændret ved lov nr. 132 af 12. marts 1988.
 Personskatteloven er senest ændret ved lov nr. 132 af 12. marts 1988.
Skattekontrolloven er senest ændret ved lov nr. 308 af 25. maj 1987, jf.
Folketingstidende 1986/87, 1. samling, sp. 7449, 7990, 11927 og 12277; tillæg A, sp. 4365 og tillæg B, sp. 2053.
Lov om bindende forhåndsbesked om skattespørgsmål m.v. er ændret ved lov nr. 227 af 22. april 1987, jf.
Folketingstidende 1986/87, 1.
samling, sp. 4784, 5487, 9313 og 9682; tillæg A, sp. 2649; tillæg B, sp. 551 og tillæg C, sp. 353.
Lov om adgang til forsvarerbistand under administrativ skatte- eller afgiftsstraffesag er ændret ved lov nr. 209 af 16. maj 1984, jf.
Folketingstidende 1983/84, 2. samling, sp. 2100, 3510, 5788 og 6156; tillæg A, sp. 2749; tillæg B, sp. 461 og 681 samt tillæg C, sp. 327.
 Lov om skattemyndighedernes organisation og om klageadgang m.m.
 (skattestyrelsesloven) er senest ændret ved lov nr. 107 af 28.
marts 1984, jf.
Folketingstidende 1983/84, 2. samling, sp. 96, 300, 2276 og 3013; tillæg A, sp. 239; tillæg B, sp. 185 og 241 samt tillæg C, sp. 87.
 Lov om kommunal indkomstskat er senest ændret ved lov nr. 269 af 13.
maj 1987, jf.
Folketingstidende 1986/87, 1. samling, sp. 5376, 6163, 10939 og 11093; tillæg A, sp. 3191 og tillæg B, sp. 1053.
Bemærkninger til de enkelte bestemmelser Til § 1 Indledning 1. Den hjemmel, der findes i sømandsskatteloven til at beskatte udenlandske sømænd, dvs. sømænd, der gør tjeneste om bord på et dansk skib i udenrigsfart eller nærfart, og som ikke er omfattet af kildeskattelovens § 1, vil falde bort ved afskaffelsen af den gældende sømandsskatteordning.
I henhold til sømandsskatteloven beskattes sømænd, som må anses for hjemmehørende på Færøerne, i Grønland eller i et af de øvrige nordiske lande, som danske sømænd efter lovens kapitel II, medens andre udenlandske sømænd beskattes efter lovens kapitel III.
Det er den almindelige opfattelse, at kildeskattelovens § 2, stk. 1, litra a), hvorefter pligt til at svare indkomst- og formueskat påhviler personer, der »oppebærer indkomst her fra landet af den i § 43, stk. 1, nævnte art hidrørende fra virksomhed udført her i landet,» indeholder tilstrækkelig hjemmel til at beskatte den omhandlede personkreds.
Med nærværende lovforslag foreslås imidlertid indsat en bestemmelse som kildeskattelovens § 2, stk. 1, litra j), der præciserer, at udenlandske sømænd, der oppebærer lønindkomst for arbejde udført om bord på skibe med hjemsted her i landet, er begrænset skattepligtige til Danmark.
Bestemmelsen er udformet således, at udenlandske sømænd, der oppebærer lønindkomst for arbejde om bord på skibe med hjemsted her i landet, er omfattet af skattepligten, uanset om skibet efter gældende regler er omfattet af sømandsskatteordningen eller ikke.
Dette indebærer, at både udenlandske sømænd m.v., som hidtil har været omfattet af sømandsskattelovens bestemmelser, og udenlandske sømænd, som hidtil har været anset for omfattet af kildeskattelovens § 2, stk. 1, litra a), bliver omfattet af den foreslåede bestemmelse i kildeskattelovens § 2, stk. 1, litra j).
2. Som tidligere anført beskattes sømænd, der er hjemmehørende på Færøerne, i Grønland eller i et af de øvrige nordiske lande, og som gør tjeneste om bord på dansk skib i udenrigsfart eller nærfart, som danske sømænd efter reglerne i sømandsskattelovens kapitel II.
Dette indebærer, at de pågældende sømænd ud over de standardiserede fradrag i henhold til sømandsskatteloven kan få overført fradrag for udgifter i land, f.eks. fradrag for renteudgifter, underholdsbidrag m.v., som ikke kan rummes i indtægten i land, ved beregningen af sømandsskatten.
Efter sømandsskattelovens kapitel III beskattes udenlandske sømænd efter noget lempeligere regler end danske og nordiske sømænd.
De betaler således skat efter en skala, der på hvert indkomsttrin er 3 procentpoints lavere end den skatteskala, der gælder for danske og nordiske sømænd, og de indrømmes et særligt fradrag med skatteværdien af et beløb på 300 kr. pr.
måned udover skatteværdien af de samme standardiserede fradrag, som indrømmes danske og nordiske sømænd.
Udenlandske sømænd, der beskattes i henhold til sømandsskattelovens kapitel III, er til gengæld ikke berettiget til at få overført fradrag for uudnyttede udgifter i land som danske og nordiske sømænd.
Efter de gældende regler udstedes sømandsskattekort til de udenlandske sømænd, men de pågældende er ikke pligtige at indgive selvangivelse.
Dog skal sømænd fra et af de øvrige nordiske lande, som begærer fradrag for uudnyttede udgifter i land, indsende kopi af den pågældendes egen samt eventuel ægtefælles selvangivelse, attesteret af ligningsmyndighederne i sømandens bopælskommune i hjemlandet, til Sømandsskattekontoret.
Vedrørende de gældende regler i øvrigt under sømandsskatteordningen henvises til bemærkningerne til det fremsatte forslag til Lov om ophævelse af sømandsskatteloven.
3. Det er i forbindelse med den foreslåede ophævelse af sømandsskatteloven fundet ønskeligt både af administrative og praktiske grunde at fastholde en endelig kildebeskatning af udenlandske sømænd om bord på danske skibe og herved undgå at indføre selvangivelsespligt for de pågældende.
Det er endvidere fundet hensigtsmæssigt at søge etableret en ordning, hvorefter det kun i begrænset omfang vil være nødvendigt at udstede skattekort til udenlandske sømænd.
Det er på denne baggrund foreslået, at der for personer, der  

 udfører arbejde på et dansk skib i udenrigsfart eller nærfart, skal beregnes en endelig A-skat med 30 pct. af bruttoindtægten om bord uden fradrag, jf. lovforslagets § 1, nr. 3, hvor der indsættes en ny § 48 C i kildeskatteloven. 30 pct's skatten skal indeholdes af rederiet ved enhver udbetaling af løn m.v. (A-indkomst) til udenlandske sømænd for arbejde udført om bord på et dansk skib.
30 pct's skatten vil, som det hidtil har været tilfældet for sømandsskat af udenlandske sømænd, alene tilfalde staten.
Om et skib er dansk, og om det sejler i udenrigsfart eller nærfart afgøres efter reglerne i det samtidigt med nærværende forslag fremsatte forslag til Lov om særlige fradrag til sømænd m.v., jf.
 lovens § 2, nr. 1, 3 og 4.
30 pct's beskatning vil således i princippet omfatte samme personkreds af udenlandske sømænd, som efter gældende regler er under sømandsskatteordningen.
En definitiv beskatning med 30 pct. på basis af bruttoindkomsten kendes allerede i forbindelse med beskatningen af udenlandske lønmodtagere m.v. i tilfælde af arbejdsudleje, jf.
kildeskattelovens § 48 B, samt ved beskatningen af udenlandske lønmodtagere efter kulbrinteskatteloven, jf.
 kulbrinteskattelovens § 21, stk. 2.
Såfremt arbejdet udføres om bord på et skib med hjemsted her i landet, der ikke falder ind under betegnelsen dansk skib i det ovennævnte lovforslag, eller skibet alene sejler i begrænset fart, vil udenlandske sømænd som hidtil blive beskattet efter de almindelige regler om beskatning af begrænset skattepligtige, jf.
 lovforslagets § 1, nr. 1 sammenholdt med nr. 2.
4. Det foreslås endvidere, at de gældende bestemmelser i sømandsskattelovens § 28, stk. 5, vedrørende skat af færøske og grønlandske sømænd opretholdes.
Endelig foreslås det, at den bemyndigelse, der i sømandsskattelovens § 19, stk. 2, er tillagt Skatteministeren til at fritage udenlandske sømænd, der i oversøiske farvande er ansat på særlige »Hong Kong«-vilkår, for skat, opretholdes.
Til nr. 1 På samme måde som personer, der er omfattet af bestemmelsen i kildeskattelovens § 2, stk. 1, litra a), vil personer, der er omfattet af den foreslåede litra j) i kildeskattelovens § 2, stk.
1, være skattepligtige af indkomst, der i henhold til lovens § 43, stk. 1, henregnes til A-indkomst.
Udenlandske sømænd, der er ansat om bord på skibe med hjemsted her i landet, er herefter skattepligtige af enhver form for vederlag i penge samt i forbindelse hermed ydet fri kost og logi for personligt arbejde i tjenesteforholdet, herunder løn, feriegodtgørelse, honorar, tantieme, provision og lignende ydelser.
Den indkomst, som er skattepligtig i medfør af kildeskattelovens §2, stk. 1, litra j), svarer til den indkomst, som efter de gældende regler er skattepligtig i henhold til sømandsskatteloven.
Udenlandsk skib, herunder skib med hjemsted på Færøerne eller i Grønland, sidestilles med skib med hjemsted her i landet, hvis det uden besætning overtages til befragtning af et dansk rederi.
Derimod anses skib med hjemsted her i landet, der uden besætning overtages til befragtning af udenlandsk rederi, ikke for et skib med hjemsted her i landet.
Til nr. 2 Denne bestemmelse omhandler 2 situationer.
Hvis indeholdelse af A-skat skal ske i henhold til § 48 C, stk. 1, dvs. med 30 pct. af bruttoindtægten om bord, vil der ikke blive indrømmet fradrag for udgifter selv om disse måtte vedrøre indtægten om bord.
Hvis de pågældende personer ikke opfylder betingelserne for at få indeholdt skat med 30 pct. af bruttoindtægten, vil de blive beskattet på samme måde som begrænset skattepligtige lønmodtagere, der udfører arbejde i land, og de vil få indrømmet fradrag for udgifter i det omfang, de vedrører indtægten om bord.
Til nr. 3 Det angives i denne bestemmelse, hvilke udenlandske sømænd, der vil blive beskattet med 30 pct. af bruttoindtægten for arbejde udført om bord på et skib med hjemsted her i landet.
Bestemmelsen omfatter udenlandske sømænd, der udfører arbejde om bord på et dansk skib, der sejler i enten udenrigsfart eller  

nærfart, jf.
§ 48 C, stk. 1. Hvad der skal forstås ved udtrykkene »dansk skib«, »udenrigsfart« og »nærfart« er nærmere  

 defineret i det fremsatte lovforslag om særlige fradrag til sømænd m.v., hvortil henvises.
Som anført i de indledende bemærkninger til § 1 svarer de nævnte definitioner til de definitioner, der efter gældende regler i sømandsskatteloven anvendes i forbindelse med afgrænsningen af, hvilke sømænd der er omfattet af sømandsskatteordningen.
Den foreslåede 30 pct's beskatning omfatter herefter i princippet den samme personkreds af udenlandske sømænd, som efter gældende regler er omfattet af sømandsskatteordningen.
Dette gælder både udenlandske sømænd, som er omfattet af sømandsskattelovens kapitel III, og sømænd, der er hjemmehørende på Færøerne, i Grønland eller i et af de øvrige nordiske lande, og som efter gældende regler er omfattet af sømandsskattelovens kapitel II.
Udenlandske sømænd, som f.eks. er ansat om bord på et her i landet registreret skib, der måler under 100 bruttoregistertons, eller som ikke sejler i udenrigsfart eller nærfart, men alene i begrænsede fartområder, vil ikke blive omfattet af 30 pct's beskatningen.
De pågældende sømænd vil fortsat blive beskattet på samme måde som begrænset skattepligtige lønmodtagere i land, jf.
 bemærkningerne til nr. 2.
Det foreslås i overensstemmelse med den gældende regel i sømandsskattelovens § 28, stk. 5, at 30 pct's skat, der beregnes af vederlag til personer, der er hjemmehørende på Færøerne eller i Grønland, skal tilfalde henholdsvis Færøernes og Grønlands landskasse, jf. § 48 C, stk. 2.
Endelig foreslås det i overensstemmelse med den gældende regel i sømandsskattelovens § 19, stk. 2, at Skatteministeren skal være bemyndiget til at bestemme, at udenlandske sømænd, der i oversøiske farvande er ansat på de særlige »Hong Kong«-vilkår, fritages for at svare 30 pct.s skat af indtægten om bord, jf. § 48 C, stk. 3. Skattefritagelsen vil efter lovforslagets vedtagelse blive gennemført i form af en bekendtgørelse.
Til § 2 Efter de gældende bestemmelser i ligningslovens § 33 B indrømmes der et særligt fradrag dels til danske sømænd, der udfører arbejde om bord på udenlandske skibe i udenrigsfart, dels til personer hjemmehørende i Danmark, der udfører arbejde om bord på fartøjer og installationer, der anvendes i tilknytning til efterforskning og indvinding af kulbrinter uden for dansk søterritorium og dansk kontinentalsokkel.
Det særlige fradrag til nævnte personer er indarbejdet i det samtidigt hermed fremsatte forslag til Lov om særlige fradrag til sømænd m.v.
Det foreslås derfor, at § 33 B ophæves.
Til § 3 Ifølge de gældende regler i personskattelovens § 10, stk. 5, 1.
punktum, nedsættes de beregnede skatter for personer, der er begrænset skattepligtige, og hvis skattepligtige indtægter er omfattet af kildeskattelovens § 43, stk. 1 eller stk. 2, litra b), c), d) og f), med skatteværdien af et personfradrag efter reglerne i stk. 1-3.
Sømænd m.v., der ifølge den i lovforslagets § 1, nr. 1, foreslåede bestemmelse til § 2, stk. 1, litra j), til kildeskatteloven, er skattepligtige, når de »oppebærer indkomst af den i § 43, stk. 1, nævnte art for arbejde udført om bord på skibe med hjemsted her i landet«, vil være omfattet af den gældende bestemmelse i personskattelovens § 10, stk. 5, 1. punktum, uanset om de pågældende beskattes efter de sædvanlige regler for begrænset skattepligtige eller med en 30 pct.'s bruttoskat i henhold til den i lovforslagets § 1, nr. 3, foreslåede bestemmelse til § 48 C i kildeskatteloven.
I lovforslagets § 3 bestemmes, at bestemmelserne i personskattelovens § 10, stk. 5, 1. punktum, ikke skal finde anvendelse, i det omfang sømænd m.v. beskattes med en 30 pct.'s bruttoskat efter den foreslåede bestemmelse i kildeskattelovens § 48 C.
Til § 4 Til nr. 1-3 Der er tale om konsekvensændringer som følge af ophævelsen af sømandsskatteordningen.
Til nr. 4 og 5 Ifølge skattekontrollovens § 7, stk. 1, skal enhver, der i det foregående år i sin virksomhed har foretaget udbetaling eller godskrivning af løn m.v. til brug ved skatteligningen give oplysning om beløbene til skattemyndighederne.
Ved indberetning af beløbene skal der gives oplysning bl.a. om størrelsen af den samlede udbetaling eller godskrivning vedrørende den enkelte modtager.
Ifølge den foreslåede regel skal der ved indberetning af løn m.v., erhvervet om bord på et dansk skib, gives oplysning om, i hvilket omfang og i hvilke perioder modtageren har erhvervet lønindtægt ved sejlads i udenrigsfart henholdsvis i nærfart.
Bestemmelsen er indsat, for at skattemyndighederne skal kunne kontrollere størrelsen af det særlige fradrag til sømænd m.v., jf. § 3 i Lov om særlige fradrag til sømænd m.v.
Til §§ 5 og 6 Der er tale om konsekvensændringer som følge af ophævelsen af sømandsskatteordningen.
Til § 7 Ifølge de gældende regler i sømandsskattelovens § 27, stk. 2, er klagefristen vedrørende de af de skattelignende myndigheder trufne afgørelser, for så vidt angår de i sømandsskatteloven omhandlede ansættelser og skatteberegninger i land, 3 måneder regnet fra afgørelsens dato.
Ifølge de gældende regler i skattestyrelseslovens § 4, stk. 1, § 9, stk. 1, og § 23 er fristerne for påklage til henholdsvis ligningskommission, skatteråd og landsskatteret af ansættelser og skatteberegninger, der ikke er omfattet af sømandsskattelovens § 27, stk. 2, henholdsvis 4 uger, 4 uger og 8 uger fra det tidspunkt der er givet vedkommende underretning om den afgørelse, der agtes påklaget.
Ændrede arbejdsforhold for sømænd har medført, at disse i højere grad end tidligere kan varetage deres interesser i land inden for de samme tidsfrister som andre skattepligtige.
Det må dog fortsat anses for nødvendigt, at sømænd m.v., der sejler i udenrigsfart, har længere klagefrist end andre skattepligtige.
Det foreslås derfor, at fristen for påklage til ligningskommssion, skatteråd og landsskatteret for sømænd m.v., der sejler i udenrigsfart, skal være 3 måneder regnet fra afgørelsens dato.
Til § 8 Ifølge de gældende regler i § 9, stk. 1, 1. punktum, i lov om kommunal indkomstskat er personer, der omfattes af § 2, stk. 1, litra a), b), d) og e) i kildeskatteloven, pligtige til at svare kommunal indkomstskat til staten.
Efter forslaget skal personer, der omfattes af den foreslåede § 2, stk. 1, litra j), i kildeskatteloven, ligeledes svare kommunal indkomstskat af samme indkomst, hvoraf der svares indkomstskat til staten, i det omfang nævnte indkomst ikke beskattes med 30 pct. bruttoskat efter den foreslåede § 48 C i kildeskatteloven.
Til § 9 Det foreslås at loven skal have virkning fra og med den 1. januar 1989.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om opkrævning af indkomst- og formueskat for personer m.v.
(kildeskat), jf. lovbekendtgørelse nr. 892 af 22. december 1987, som ændret ved lov nr. 36 af 29. januar 1988, foretages følgende ændringer:
 1. I § 2, stk. 1, indsættes som litra j):
»j) oppebærer indkomst af den i § 43, stk. 1, nævnte art for arbejde udført om bord på skib med hjemsted her i landet.
Med skib med hjemsted her i landet sidestilles skib, der har hjemsted på Færøerne, i Grønland eller i udlandet, såfremt det uden besætning overtages til befragtning af dansk rederi.
Skib med hjemsted her i landet, som uden besætning overtages til befragtning af udenlandsk rederi, anses ikke for et skib med hjemsted her i landet.«.
 2. I § 2 indsættes efter stk. 7 som nyt stykke:
»Stk. 8. Indkomstskattepligten i medfør af stk. 1, litra j), omfatter alene de der nævnte indtægter.
Udgifter kan kun fratrækkes i det omfang, de vedrører disse indtægter.
Foretages der indeholdelse af skat i henhold til § 48 C, stk. 1, indrømmes der dog ikke fradrag ved indkomstopgørelsen.
Ved indeholdelsen af skat i henhold til § 48 C, stk. 1, er indkomstskattepligten i medfør af stk. 1, litra j), endelig opfyldt.«.
 Stk. 8 bliver herefter stk. 9.
§ 2. Pligt til at svare indkomst- og formueskat til staten påhviler endvidere personer, der ikke omfattes af bestemmelserne i § 1, og dødsboer, der behandles i udlandet, for så vidt de pågældende personer eller dødsboer a) oppebærer indkomst her fra landet af den i § 43, stk. 1, nævnte art hidrørende fra virksomhed udført her i landet, b)-i) - - - Stk. 2-8. - - - 3. Efter § 48 B indsættes:
» § 48 C.
For personer, der efter § 2, stk. 1, litra j), er skattepligtige af vederlag som nævnt i § 43, stk. 1, for arbejde udført om bord på et dansk skib i udenrigsfart eller nærfart, beregnes A-skatten som 30 pct. af bruttoindtægten.
Om et skib er et dansk skib, og om skibet sejler i udenrigsfart eller nærfart, afgøres efter reglerne i lov om særlige fradrag til sømænd m.v.
Stk. 2. Den i henhold til stk. 1 beregnede skat af vederlag, der oppebæres af personer, der er hjemmehørende på Færøerne eller i Grønland, tilfalder henholdsvis Færøernes og Grønlands landskasse.
Stk. 3. Skatteministeren kan bestemme, at skat efter stk. 1 ikke svares af personer, der under arbejde i oversøiske farvande ansættes på særlige forhyringsvilkår.«.
§ 2 I lov om påligningen af indkomst- og formueskat til staten (ligningsloven), jf. lovbekendtgørelse nr. 829 af 19. november 1987, som ændret ved lovene nr. 835, 837 og 839 af 18. december 1987, lov nr. 36 af 29. januar 1988 og lov nr. 132 af 12. marts 1988, foretages følgende ændring:
 § 33 B ophæves.
§ 33 B.
En sømand kan opnå fradrag efter stk. 3, hvis han ikke er omfattet af sømandsskatteordningerne i Danmark, Finland, Norge eller Sverige, og hvis han har erhvervet lønindkomst ved tjeneste om bord på visse udenlandske skibe i udenrigsfart, jfr. stk. 2.
Det samme gælder for personer, der ikke er omfattet af sømandsskatteordningen, og som har lønindkomst ved tjeneste om bord på fartøjer og installationer, der anvendes i tilknytning til efterforskning og udnyttelse af kulbrinteforekomster uden for dansk søterritorium og dansk kontinentalsokkelområde.
Stk. 2. Det er en betingelse for anvendelse af stk. 1, 1. pkt., at lønindkomsten er erhvervet ved tjeneste om bord på et skib, der, såfremt alene dets bruttotonnage er målt, har en bruttotonnage på 100 eller derover og i andre tilfælde har en bruttoregistertonnage på 100 BRT eller derover, og som udelukkende anvendes til erhvervsmæssig befordring af personer eller gods eller som bjærgningsfartøj.
Det er endvidere en betingelse, at skibet ikke anses som dansk skib efter § 2, nr. 1, i lov om sømandsskat.
Om et skib sejler i udenrigsfart, afgøres efter sømandsskattelovgivningens regler herom.
Stk. 3. Personer, der er omfattet af stk. 1, kan ved opgørelsen af den skattepligtige indkomst fradrage et beløb på 22.000 kr. med tillæg af 15 pct. af den lønindkomst, der er nævnt i stk. 1. Har den pågældende kun haft lønindkomst som nævnt i en del af indkomståret, nedsættes 22.000 kr.'s fradraget forholdsmæssigt.
Procentfradraget kan for hvert indkomstår højst beregnes af en lønindkomst, der omregnet til helårsindkomst udgør 200.000 kr.
Stk. 4. Det fradrag, der er nævnt i stk. 3, træder i stedet for de fradrag, der er nævnt i § 9, stk. 1, §§ 9 B-9 D og § 13 og i pensionsbeskatningslovens § 49, stk. 1.
§ 3 I lov om indkomstskat og formueskat for personer m.v.
 (personskatteloven), jf. lovbekendtgørelse nr. 623 af 18.
september 1987, som ændret ved lov nr. 36 af 29. januar 1988 og lov nr. 132 af 12. marts 1988, foretages følgende ændring:
 I § 10, stk. 5, indsættes efter 1. punktum:
»Bestemmelserne i 1. punktum finder ikke anvendelse, i det omfang de skattepligtige indtægter beskattes efter reglerne i kildeskattelovens § 48 C.«.
§ 10. - - - Stk. 5. For personer, som er skattepligtige efter kildeskattelovens § 2, nedsættes de beregnede skatter med skatteværdien af et personfradrag efter reglerne i stk. 1-3, hvis de skattepligtige indtægter er omfattet af kildeskattelovens § 43, stk. 1 eller stk. 2, litra b, c, d og f.
Når ganske særlige omstændigheder taler derfor, kan ministeren for skatter og afgifter indrømme personfradrag efter reglerne i stk. 1-3, hvis de skattepligtige indtægter er omfattet af kildeskattelovens § 43, stk. 2, litra a, e, g og i.
Det samme gælder, hvis de skattepligtige indtægter er omfattet af kildeskattelovens § 2, stk. 1, litra d og e.
Stk. 6-10. - - - § 4 I skattekontrolloven, jf. lovbekendtgørelse nr. 28 af 11. januar 1988, foretages følgende ændringer:
 1. § 2, stk. 6, ophæves.
 2. I § 2, stk. 7, der bliver stk. 6, indsættes efter 2. punktum:
»Fritaget for pligten til at selvangive sin indkomst er endvidere personer, der alene er skattepligtige efter kildeskattelovens § 2, stk. 1, litra j), og som alene beskattes efter reglerne i kildeskattelovens § 48 C.«.
§ 2. - - - Stk. 6. Bestemmelserne i stk. 3 finder ikke anvendelse på skat, der tilbageholdes i indtægten om bord i henhold til lov om sømandsskat.
Stk. 7. Fritaget for pligten til at selvangive sin indkomst er personer, dødsboer og selskaber m.v., der alene er skattepligtige efter kildeskattelovens § 2, stk. 1, litra c), f), g) eller i), eller efter selskabsskattelovens § 2, stk. 1, litra c), d), e) eller g). Fritagelsen gælder dog ikke, hvis den skattepligtige har modtaget udbytter omfattet af ligningslovens § 16 A, stk. 1, i hvilke der ikke skal foretages indeholdelse af udbytteskat efter kildeskattelovens § 65, eller har modtaget afståelsessummer omfattet af ligninslovens § 16 B, stk. 2 eller 5.
 3. I § 4, stk. 1, udgår: »og i lov om sømandsskat § 17, stk.  

 2,».
§ 4. Indgivelse af behørig selvangivelse af indkomst og formue og af årsregnskab samt af de erklæringer, der er nævnt i kildeskattelovens § 80, stk. 2, og § 81 og i lov om sømandsskat § 17, stk. 2, kan fremtvinges ved pålæg af daglige bøder, der fastsættes af vedkommende ligningskommission.
Bøderne tilfalder statskassen.
Stk. 2. - - - 4. I § 7, stk. 2, nr. 4), udgår: »og«.
 5. I § 7, stk. 2, indsættes efter nr. 5):
»6) i hvilket omfang og i hvilke perioder modtageren har erhvervet lønindtægt om bord på et dansk skib i udenrigsfart henholdsvis nærfart, jf. § 2 i lov om særlige fradrag til sømænd m.v.«.
§ 7. Enhver, der i det foregående år i sin virksomhed har foretaget udbetaling eller godskrivning af de i nr. 1-4 nævnte beløb, skal til brug ved skatteligningen og skatteberegningen hvert år inden en af Ligningsrådet fastsat frist uden opfordring give oplysning om beløbene til skattemyndighederne.
Oplysning skal gives om:
1) løn, gratiale, provision og andet vederlag for personligt arbejde i tjenesteforhold, der efter kildeskattelovens § 43, stk. 1, er A-indkomst for modtageren, herunder skattepligtige beløb, der er ydet som godtgørelse for afholdte udgifter til f.eks. rejse, befordring og repræsentation.
2)-6) - - - Stk. 2. Ved indberetning af beløb, der er nævnt i stk. 1, skal følgende oplyses:
1) størrelsen af den samlede udbetaling eller godskrivning, 2) størrelsen af den samlede indeholdte A-skat for så vidt angår beløb omfattet af stk. 1, nr. 1 og 2, 3) størrelsen af den samlede udbetaling eller godskrivning vedrørende den enkelte modtager, 4) størrelsen af den samlede indeholdte A-skat vedrørende den enkelte modtager for så vidt angår beløb omfattet af stk. 1, nr.
1 og 2, og 5) modtagerens navn, adresse, CPR-nr. eller SE-nr. samt eventuelle andre oplysninger, der er nødvendige til identifikation af modtageren.
Stk. 3-9. - - - § 5 I lov nr. 143 af 13. april 1983 om bindende forhåndsbesked om skattespørgsmål m.v., som ændret ved lov nr. 227 af 22. april 1987 foretages følgende ændring:
 I § 1, stk. 2, udgår: »sømandsskat,».
§ 1. - - - Stk. 2. Forhåndsbesked efter stk. 1 gives om spørgsmål vedrørende almindelig eller særlig indkomstskat, sømandsskat, kulbrinteskat, selskabsskat eller formueskat, afgift og tillægsskat efter pensionsbeskatningsloven eller afgift efter lov om frigørelsesafgift samt skattegodtgørelse efter selskabsskattelovens § 17 A.
Stk. 3-4. - - - § 6 I lov om adgang til forsvarerbistand under en administrativ skatte- eller afgiftsstraffesag, jf. lovbekendtgørelse nr. 489 af 19.
 september 1984, foretages følgende ændring:
I § 1, stk. 1, udgår: »eller efter sømandsskattelovens § 23,  

 nr. 1 eller nr. 4, jf. tillige stk. 2 og 3, eller § 23 a«.
§ 1. Under skattemyndighedernes behandling af en sag om strafansvar efter skattekontrolloven, efter investeringsfondsloven, efter etableringskontoloven, efter kildeskattelovens § 74, stk. 1, nr.
1 eller nr. 4, jfr. tillige stk. 2, eller § 75 eller efter sømandsskattelovens § 23, nr. 1 eller nr. 4, jfr. tillige stk. 2 og 3, eller § 23 a kan der beskikkes skatteyderen en forsvarer, når det efter sagens beskaffenhed, skatteyderens person eller omstændighederne i øvrigt må anses for ønskeligt og skatteyderen ikke selv har skaffet sig bistand af en forsvarer.
Stk. 2-4. - - - § 7 I lov om skattemyndighedernes organisation og om klageadgang m.m.
 (skattestyrelsesloven), jf. lovbekendtgørelse nr. 573 af 14.
 november 1984, foretages følgende ændringer:
 1. I § 4, stk. 1, indsættes efter 2. punktum:
»For sømænd m.v., der sejler i udenrigsfart, er klagefristen dog 3 måneder regnet fra nævnte afgørelsers dato.«.
§ 4. Klage over en efter foranstående regler foretagen ansættelse indgives til ligningskommissionen.
Klagen, der skal være skriftlig og begrundet, skal være modtaget inden 4 uger efter, at der er givet vedkommende underretning om den påklagede afgørelse, eller, hvor en sådan underretning ifølge § 3, stk 1, er undladt, efter modtagelsen af årsopgørelsen.
Ligningskommissionen kan se bort fra overskridelse af fristen, når kommissionen skønner, at der foreligger undskyldende omstændigheder.
Stk. 2-3. - - - 2. I § 9, stk. 1, indsættes efter 1. punktum:
»For sømænd m.v., der sejler i udenrigsfart, er klagefristen 3 måneder regnet fra afgørelsens dato.«.
§ 9. Klagen skal være skriftlig og begrundet, og den skal være modtaget af skatterådet inden 4 uger efter, at der er givet vedkommende underretning om den påklagede afgørelse.
Skatterådet kan se bort fra overskridelse af fristen, når rådet skønner, at der foreligger undskyldende omstændigheder.
Stk. 2-4. - - - 3. I § 23 indsættes efter 1. punktum:
»For sømænd m.v., der sejler i udenrigsfart, er klagefristen 3 måneder regnet fra afgørelsens dato.«.
§ 23. Klage over de af skatteråd, skyldråd, amtsligningsråd og ligningsrådet foretagne ansættelser (vurderinger) skal ske ved påanke til landsskatteretten og skal være modtaget inden 8 uger efter, at der er givet vedkommende underretning om den afgørelse, der agtes påklaget.
§ 8 I lov om kommunal indkomstskat, jf. lovbekendtgørelse nr. 620 af 25.
 september 1987, foretages følgende ændring:
 I § 9, stk. 1, indsættes efter 1. punktum:
»Det samme gælder for personer, der omfattes af § 2, stk. 1, litra j), i nævnte lov, i det omfang de ikke beskattes efter reglerne i lovens § 48 C.«.
§ 9. Personer, der omfattes af § 2, stk. 1, litra a), b), d) og e) i loven om opkrævning af indkomst- og formueskat for personer m.v., er pligtige at svare kommunal indkomstskat af samme indkomst, hvoraf der svares indkomstskat til staten.
I tilfælde, hvor der i medfør af personskattelovens § 10, stk. 5, skal ske nedsættelse af de beregnede skatter under anvendelse af personfradrag, nedsættes den kommunale indkomstskat under anvendelse af samme personfradrag, jf. dog § 5, stk. 1, 3.-4. pkt.
Skatten svares med den gennemsnitlige samlede kommunale og amtskommunale udskrivningsprocent for det pågældende kalenderår nedrundet til nærmeste hele procent.
Skatten tilfalder den kommune, der skal foretage slutligningen for de pågældende personer.
