Bekendtgørelse om personer, som under udstationering ved danske styrker i udlandet behandler Forsvarets tjenestehunde I medfør af § 4, stk. 3, i lov om dyrlæger, jf. lovbekendtgørelse nr. 1523 af 26. oktober 2020, fastsættes efter bemyndigelse i henhold til § 7, nr. 2, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
 § 1. Denne bekendtgørelse fastsætter betingelser for, at personer, der ikke er dyrlæger, under udstationering ved danske styrker i udlandet kan udøve dyrlægegerning på Forsvarets tjenestehunde i de tilfælde, hvor der foreligger et særligt aftalegrundlag for udstationeringen, hvoraf det følger, at styrkerne er underlagt dansk lovgivning.
§ 2. Under udstationering ved danske styrker i udlandet kan personer, der ikke er dyrlæger, udøve dyrlægegerning omfattet af dyrlægelovens § 2, stk. 1, nr. 2 og 3, på Forsvarets tjenestehunde under betingelse af 1) at der er tale om en akut tilstand, og at det umiddelbart har livstruende konsekvenser for hunden, hvis behandlingen ikke iværksættes, eller at behandlingen har til formål at afhjælpe unødig lidelse hos hunden, 2) at der ikke er en dyrlæge til stede, der kan udføre den nødvendige behandling, jf. nr. 1, 3) at den, der behandler tjenestehunde (behandler), har gennemført et kursus udbudt af Forsvaret om sundhed, sygdom og taktisk sanitet for militære arbejdshunde, og 4) at behandler ved behandlingen, jf. nr. 1, skal rådføre sig med en dyrlæge, inden en behandling igangsættes.
Stk. 2. I helt særlige situationer, hvor behandlingen ikke kan afvente, at det bliver muligt at rådføre sig med en dyrlæge, kan behandleren dog igangsætte en behandling på eget initiativ, hvis betingelserne i stk. 1, nr. 1-3, er opfyldt.
Efter igangsættelse på eget initiativ af en akut behandling skal behandleren rådføre sig med en dyrlæge om behandlingsvalg og det videre behandlingsforløb, så snart det er muligt.
 Stk. 3. Kurset, jf. stk. 1, nr. 3, skal som minimum indeholde undervisning i korrekt medicinhåndtering og -dosering, livreddende førstehjælp og kirurgi samt gennemgang af den dyrevelfærdsmæssig lovgivning, herunder for aflivning.
 § 3. Bekendtgørelsen træder i kraft den 1. januar 2023.
