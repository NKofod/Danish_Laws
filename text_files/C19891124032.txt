 Ifølge Rigspolitichefens kundgørelse I nr. 10 om disciplinærsager har  

 politimestrene pligt til at foretage indberetning til rigspolitichefembedet  

 om straffesager mod personer, ansat i politiet.
 Som led i forenklingsarbejdet inden for anklagemyndigheden ophæves herved  

 forskriften i min meddelelse nr. 2/1978 om statsadvokaternes forelæggelse for  

 Rigspolitichefen af sådanne sager.
 Retningslinierne om sagernes forelæggelse inden for anklagemyndigheden har  

 herefter følgende indhold:
 Sager, hvor personer, der er ansat i politiet, er sigtet eller kan sigtes  

 for strafbart forhold, forelægges vedkommende statsadvokat til afgørelse af  

 tiltalespørgsmålet.
 Forelæggelse kan dog undlades, når en sigtelse viser sig grundløs, jf.  

 retsplejelovens § 749, stk. 1, andet punktum, samt når sigtelsen angår en  

 ringe formel forseelse, der ikke indebærer nogen krænkelse af private  

 interesser, f.eks. parkeringsforseelser, for sen fornyelse af kørekort,  

 tilsidesættelse af lignende ordensforskrifter og andre tilfælde, hvor det  

 efter et rimeligt skøn må være utvivlsomt, at der ikke er nogen begrundelse  

 for forelæggelse.
 Forelæggelsen sker fra politimesteren i den kreds, hvor efterforskningen  

 finder sted.
 Vedrører sagen en person, der gør tjeneste i anklagemyndigheden uden for  

 politiet, forelægges tiltalespørgsmålet for mig.
 Om politimesterens pligt til indberetning om straffesager mod personer  

 ansat i politiet henvises til Rigspolitichefens kundgørelse I nr. 10 om  

 disciplinærsager.
 Om optagelse af rapport i færdselsuheldssager, hvori personer ansat ved  

 politiet er indblandet, henvises til J CIR 161 18.10.1984.
RM nr. 3/78 ophæves Asbjørn Jensen Særlig noter:
