(Til samtlige ministerier og styrelser) Rådet har på et møde den 8. november 1990 besluttet, at alle Råds- og  

 Kommissionsdirektiver skal indeholde en forpligtigelse for medlemsstaterne  

 til at indsætte en henvisning i gennemførelsesforskrifterne til direktivet.  

 Dette gælder også direktiver, der gennemføres ved egentlig lov.  

 Henvisningspligtens formål er at gøre den EF-retlige baggrund for en national  

 regel klar.
Hvis et direktiv ikke kræver særlige gennemførelsesskridt, fordi  

 gældende ret allerede må anses for at opfylde direktivforpligtelserne, er det  

 dog ikke nødvendigt at foretage nogen ændring alene på baggrund af  

 henvisningsforpligtelsen.
 I Justitsministeriets vejledning nr. 153 af 22. september 1987 om  

 udarbejdelse af administrative forskrifter er det anført i pkt. 17 og pkt.  

 26, at der i indledningen til bekendtgørelser bør henvises til det direktiv,  

 som gennemføres ved bekendtgørelsen.
 Justitsministeriet finder det imidlertid af afgørende betydning, at  

 henvisningsbestemmelserne fremtræder ens, uanset om der er tale om opfyldelse  

 af et direktiv ved lov eller bekendtgørelse.
 Det henstilles derfor, at den anførte praksis ændres, og at der i stedet i  

 alle retsforskrifter, der gennemfører et direktiv, indsættes en note i  

 gennemførelsesforskriften, der bygger på følgende eksempel:
»Loven/Bekendtgørelsen indeholder bestemmelser, der gennemfører  

 Rådets/Kommissionens direktiv nr: 90/770, EF-Tidende 1990 L 350 s. 27.« Notetegnet indsættes efter lovforslagets eller bekendtgørelsens titel  

 eller eventuelt ved forskriftens underoverskrift.
Noteteksten trykkes nederst  

 på forskriftens første side.
 Ved udarbejdelsen af lovbekendtgørelser bør den samme fremgangsmåde  

 anvendes, således at notetegnet og den dertil knyttede tekst fra loven og  

 ændringsloven gengives på forskriftens første side.
 Af praktiske grunde anbefales, at henvisningsnoten anføres allerede ved  

 bestilling af korrektur af retsforskriften.
