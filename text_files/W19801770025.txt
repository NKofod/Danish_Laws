En vejbestyrelse nægtede en jobpatrulje tilladelse til ophold på en  

 offentlig parkeringsplads.
Afslaget begrundes med færdselsmæssige og  

 vejtekniske hensyn, da pladsen grænser til et vejkryds for to overordnede  

 veje.
Ministeriet tiltrådte afgørelsen for så vidt arrangementet indebar  

 særlig råden over vejareal.
I skrivelse af 10. juli 1980 til Tilsynsrådet for A Amt har De klaget  

 over, at teknisk udvalg i B kommune i skrivelse af 2. juli 1980 har afslået  

 en ansøgning af 9. juni 1980 om tilladelse for jobpatruljen til at tage  

 ophold på den offentlige parkeringsplads ved forsamlingshuset i H-by og  

 derfra uddele materiale til de forbipasserende samt bruge et på vognen  

 monteret højtaleranlæg og opstille et sammenklappeligt planchestativ.
I  

 skrivelsen anføres det, at afslaget trods opfordring hertil ikke er  

 begrundet, og at det er i strid med grundlovens paragraffer om ytrings- og  

 informationsvirksomhed.
Det er endvidere angivet, at politimesteren for sit  

 vedkommende har givet den fornødne tilladelse bl.a. på betingelse af, at  

 vejbestyrelsens tilladelse er indhentet.
 Tilsynsrådet har videresendt sagen hertil med henvisning til, at  

 tilladelse til at råde over offentligt vejareal skal søges i henhold til §  

 102 i lov om offentlige veje, og at klager over vejbestyrelsens afgørelser i  

 henhold til § 4 i samme lov skal indbringes hertil.
Det fremgår af sagen og af B kommunalbestyrelses udtalelse i sagen, at De  

 i skrivelse af 5. juli 1980 anmodede kommunen om en begrundelse for afslaget.  

 Kommunen meddelte i skrivelse af 8. juli 1980, at den ikke ønskede at  

 begrunde afslaget.
Det synes endvidere at fremgå, at teknisk udvalg ved  

 meddelelsen af afslaget ikke har været opmærksom på ovennævnte bestemmelse i  

 vejloven, men været af den opfattelse, at udvalget ud fra et frit skøn kunne  

 give eller nægte den ansøgte tilladelse eller helt undlade at tage stilling  

 til den.
I udtalelsen til ministeriet har B kommunalbestyrelse oplyst, at der ikke  

 i kommunen har været noget fortilfælde, hvor der var taget stilling til  

 ansøgningen om tilladelse til anvendelse af vejarealer til  

 plancheudstillinger og lignende.
Grundlaget for beslutningen var en afvejning  

 af ansøgningen med de færdselsmæssige og vejtekniske hensyn det pågældende  

 sted, idet det korte tidsrum, der var til sagsbehandlingen - fra den 11. juni  

 til 3. juli 1980 - ikke gav mulighed for undersøgelse af og forhandling om  

 samt udvalgsbehandling af alternative placeringsmuligheder.
Vurderingen af de færdselsmæssige og vejtekniske hensyn er baseret på, at  

 nævnte parkeringsplads er beliggende direkte op til et vejkryds mellem  

 hovedlandevej og landevej.
Trafikintensiteten er det pågældende sted opgjort  

 til månedsdøgn-trafik i juli til ca. 16.000 biler, og heraf er kun en brøkdel  

 lokaltrafik.
Formålet med jobpatruljen forudsættes at have været  

 meningstilkendegivelse lokalt, og dette afvejet med de færdselsmæssige hensyn  

 det pågældende sted har ført til, at der er meddelt afslag på ansøgningen.
 I denne anledning skal man meddele, at ministeriet efter omstændighederne  

 kan tiltræde, at A kommune har afslået tilladelse efter vejloven til  

 etablering af plancheudstilling på det pågældende vejareal.
 Ministeriet finder det imidlertid kritisabelt, at afslaget omfatter hele  

 arrangementet, når der i § 102 i vejloven kun er hjemmel til at tage stilling  

 til den del, der vedrører særlig råden over vejareal, og har i den givne  

 anledning påtalt dette over for kommunen.
Samtidig har ministeriet henledt kommunens opmærksomhed på, at afgørelsen  

 burde have været truffet med henvisning til vejlovens § 102 og burde have  

 været ledsaget af klagevejledning.
Endelig har ministeriet præciseret over  

 for kommunen, at denne burde have begrundet sin afgørelse, når De fremsatte  

 anmodning herom.
 Offentliggjort i VEJLOVE udgivet af DAFOLO.
