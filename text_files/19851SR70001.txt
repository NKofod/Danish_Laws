Nr BR 1 Beretning angående forskellige forhold vedrørende Statsanstalten for  

 Livsforsikring   

 Nr 70001 1985-86, 1. samling Blad nr 384 Afgivet af erhvervsudvalget Afgivet: 19851212 Udvalget behandlede i folketingsåret 1983-84, 1. samling, forslag til lov om Statsanstalten for Livsforsikring, jfr.
Folketingstidende 1983-84, 1. samling, forhandlingerne sp. 1951, 2306, 3470 og 3734 samt tillæg A sp. 1365, tillæg B sp. 277 og tillæg C sp. 201.
Af udvalgets betænkning over lovforslaget fremgår det, at finansministeren i forbindelse med lovforslagets behandling tilkendegav over for udvalget, at han inden den endelige stadfæstelse af vedtægterne for Statsanstalten for Livsforsikring ville forelægge disse for folketingets erhvervsudvalg.
Ved skrivelse af 9. oktober 1985 fremsendte finansministeren til folketingets erhvervsudvalg udkast til vedtægter for Statsanstalten for Livsforsikring samt udkast til regulativ for valgforsamling i Statsanstalten for Livsforsikring.
I den forbindelse har udvalget stillet nogle spørgsmål til finansministeren, som denne har besvaret skriftligt.
På denne baggrund ønsker et mindretal (socialistisk folkepartis medlemmer af udvalget) at anføre, at privatiseringen af Statsanstalten for Livsforsikring ikke har bidraget til at skabe ro om virksomheden.
Tværtimod har eksistensen af to forskellige grupper ansatte - overenskomstansatte og tjenestemænd - med ulige vilkår skabt samarbejdsproblemer.
Mindretallet finder, at det vil være rigtigst fortsat at lade finansministeren være ankeinstans i stedet for den private institution Ankenævnet for Forsikring.
Alene det forhold, at Statsanstalten udøver sin virksomhed under den danske stats garanti, gør en sådan klageadgang naturlig.
Mindretallet beklager, at reglerne for valg af forbrugerrepræsentanter er udformet på en måde, der vil gøre det vanskeligt for kredsen uden for kredsen omkring den siddende bestyrelse at stille op.
Mindretallet havde foretrukket et væsentlig mindre antal stillere end 25, eksempelvis 5, for at skabe mulighed for et rimeligt åbent valg til valgforsamlingen.
Endelig finder mindretallet, at bestyrelsens forretningsorden burde godkendes af ministeren, og at direktionens størrelse burde fastsættes i vedtægterne.
 P.u.v.
