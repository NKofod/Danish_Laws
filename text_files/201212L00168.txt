Fremsat den 28. februar 2013 af ministeren for fødevarer, landbrug og fiskeri (Mette Gjerskov) Forslag til Lov om ændring af lov om udendørs hold af svin (Ændring af revisionsbestemmelse m.v.) § 1 I lov nr. 173 af 19. marts 2001 om udendørs hold af svin, som ændret ved § 1 i lov nr. 1562 af 20. december 2006, lov nr. 496 af 12. juni 2009, § 6 i lov nr. 500 af 12. juni 2009, lov nr. 649 af 15. juni 2010 og lov nr. 561 af 18. juni 2012, foretages følgende ændringer:
 1. § 12 affattes således:
»§ 12. Alle svin på over to uger skal have permanent adgang til frisk vand i tilstrækkelig mængde.« 2. I § 18 a ændres »2012-13« til: »2014-15«.
§ 2 Loven træder i kraft den 1. juli 2013.
Bemærkninger til lovforslaget Almindelige bemærkninger 1. Indledning Med lovforslaget foreslås revisionsbestemmelsen i § 18 a i lov om udendørs hold af svin ændret, således at revisionsperioden forlænges til folketingsåret 2014-2015.
Ifølge den gældende revisionsbestemmelse i § 18 a skal ministeren for fødevarer, landbrug og fiskeri (tidligere justitsministeren) i folketingsåret 2012-13 fremsætte forslag om revision af lovens § 12, hvoraf det følger, at alle svin bortset fra pattegrise under 14 dage altid skal have fri adgang til rent drikkevand.
Formålet med revisionsbestemmelsen er at give mulighed for nærmere at afdække svins behov for permanent adgang til vand om natten i frostvejr.
Revisionsperioden i lovens § 18 a er senest i folketingsåret 2011-12 blevet forlænget til folketingsåret 2012-13 for at afvente en afrapportering fra et forskningsprojekt udført af DCA - Nationalt Center for Fødevarer og Jordbrug (tidligere Det Jordbrugsvidenskabelige Fakultet) ved Aarhus Universitet om behovet for vandtildeling til udendørs søer i vinterperioden.
Forskningsprojektet er afsluttet ultimo maj 2012. Revisionsperioden foreslås endnu engang forlænget, idet det pågældende forskningsprojekt ikke entydigt og fyldestgørende har belyst problematikken vedrørende svins behov for permanent adgang til vand om natten i frostvejr.
 Endvidere foreslås ordlyden af lovens § 12 ændret, således at den bringes i fuld overensstemmelse med teksten i Rådets direktiv 2008/120/EF om fastsættelse af mindstekrav med hensyn til beskyttelse af svin (kodificeret udgave) og Europarådets reviderede rekommandation af 2. november 2004 for svin.
2. Lovforslagets baggrund Revisionsbestemmelsen i § 18 a i lov om udendørs hold af svin blev oprindeligt indsat under Folketingets behandling af lov nr. 1526 af 20. december 2006 om ændring af bl.a. lov om udendørs hold af svin.
Ifølge bestemmelsens daværende ordlyd skulle justitsministeren i folketingsåret 2008-09 fremsætte forslag om revision af § 12, hvilket var baggrunden for, at ministeren den 28. januar 2009 fremsatte lovforslag nr.
L 108 om ændring af lov om udendørs hold af svin (Ophævelse af revisionsbestemmelse).
Ved lovforslaget blev lovens § 18 a foreslået ophævet.
Baggrunden herfor var, at en evaluering af, hvorvidt der for alle typer af svin er behov for permanent adgang til vand om natten i frostvejr og, hvordan kravet om permanent adgang til vand fungerer i praksis, viste, at kravet i § 12 ikke havde givet anledning til alvorlige vanskeligheder.
Et flertal i Folketingets Udvalg for Fødevarer, Landbrug og Fiskeri fremsatte imidlertid et ændringsforslag, hvorefter bestemmelsen i § 18 a ikke skulle ophæves, men perioden for revision i stedet forlænges med et år, således at justitsministeren blev pålagt i folketingsåret 2009-10 at fremsætte forslag om revision af lovens § 12. Ifølge bemærkningerne til ændringsforslaget havde forlængelsen til formål at sikre, at justitsministeren fik udarbejdet en videnskabelig afdækning af svins behov for adgang til rent drikkevand. Ændringsforslaget blev vedtaget ved lov nr. 496 af 12. juni 2009 om ændring af lov om udendørs hold af svin (Ændring af revisionsbestemmelse). På baggrund af den ændrede revisionsbestemmelse fremsatte justitsministeren den 25. februar 2010 lovforslag nr.
L 143 om ændring af lov om udendørs hold af svin (Ophævelse af revisionsbestemmelse), hvorved lovens § 18 a på ny blev foreslået ophævet.
Justitsministeriet havde til brug for udarbejdelsen af lovforslaget indhentet udtalelser fra DCA - Nationalt Center for Fødevarer og Jordbrug ved Aarhus Universitet, Landbrug & Fødevarer, Økologisk Landsforening og Fødevarestyrelsen.
Det var Justitsministeriets opfattelse, at de indhentede udtalelser viste, at kravet i § 12 fortsat ikke gav anledning til alvorlige vanskeligheder.
Endvidere fremgik det af udtalelsen fra Det Jordbrugsvidenskabelige Fakultet, at de foreløbige resultater fra igangværende forskning ved fakultetet viste, at indegående søer i perioden op til faring har et øget behov for væskeoptagelse, som om nødvendigt eller muligt søges tilfredsstillet også i hvileperioden om natten.
Under behandlingen af lovforslag nr.
L 143 i Folketingets Udvalg for Fødevarer, Landbrug og Fiskeri tiltrådte det samlede udvalg imidlertid et ændringsforslag, hvorefter bestemmelsen i § 18 a ikke skulle ophæves, men revisionsperioden i stedet forlænges med 2 år til folketingsåret 2011-2012.
 Baggrunden for dette var, at DCA - Nationalt Center for Fødevarer og Jordbrug ved Aarhus Universitet havde oplyst, at der i løbet af 2011 ville blive gennemført forsøg med henblik på at afdække bl.a. behovet for vandtildeling i vinterperioden, og at afrapportering fra forsøgene tidligst kunne forventes i 2011. Ændringsforslaget blev vedtaget ved lov nr. 649 af 15. juni 2010 om ændring af lov om udendørs hold af svin (Ændring af revisionsbestemmelse).
Forskningsprojektet blev imidlertid forsinket. Årsagen til forsinkelsen var det usædvanligt milde vejr i vinteren 2011-2012. Temperaturerne var således i perioden fra oktober 2011 til primo januar 2012 kun i meget korte perioder i nærheden af eller under frysepunktet.
DCA - Nationalt Center for Fødevarer og Jordbrug havde derfor ikke i perioden indtil primo januar 2012 mulighed for at indsamle resultater, der gjorde det muligt at give svar vedrørende spørgsmålet om søers vandoptag i perioder med frostvejr.
Forsinkelsen medførte, at der ikke i folketingsåret 2011-12 kunne fremsættes lovforslag om revision af bestemmelsen på grundlag af forskningsprojektets resultater.
Revisionsperioden for § 18 a blev som konsekvens heraf forlænget til folketingsåret 2012-13 ved lov nr. 561 af 18. juni 2012.
3. Gældende ret Efter § 12 i lov nr. 173 af 19. marts 2001 om udendørs hold af svin, som ændret ved lov nr. 1562 af 20. december 2006, skal alle svin, bortset fra pattegrise under 14 dage, altid have fri adgang til rent drikkevand.
Fri adgang til rent drikkevand indebærer ifølge bemærkningerne til forslaget til hovedloven bl.a., at afstanden fra svinenes opholdssteder til drikkevandet ikke må være så stor, at svinene alene på grund af afstanden hindres i at drikke, jf.
Folketingstidende 2000-01, Tillæg A, side 1733. Endvidere følger det af bemærkningerne, at der ved udendørs hold af svin kan opstå problemer med tildeling af vand, når det er frostvejr, jf.
Folketingstidende 2000-01, Tillæg A, side 1733.
 Før ændringen af lov om udendørs hold af svin ved lov nr. 1562 af 20. december 2006 fulgte det af § 12, at alle svin, bortset fra pattegrise på under 14 dage, altid skulle have fri adgang til rent drikkevand, undtagen i perioder med frostvejr, hvor svinene mindst en gang om dagen skulle have adgang til rent vand i forbindelse med fodring.
 Lov om udendørs hold af svin § 12 blev ændret ved lov nr. 1562 af 20. december 2006 om ændring af lov om udendørs hold af svin, lov om indendørs hold af smågrise, avls- og slagtesvin samt lov om indendørs hold af drægtige søer og gylter (Gennemførelse af Europarådets reviderede rekommandation om svin m.v.). Ændringen i 2006 af lov om udendørs hold af svin gennemfører Europarådets reviderede rekommandation af 2. december 2004 om svin, hvoraf det bl.a. følger, at alle svin til enhver tid skal have adgang til vand i tilstrækkelig mængde og af passende kvalitet.
 Rådets direktiv 2008/120/EF indeholder en lignende bestemmelse om svins adgang til vand.
 Efter § 18 a i lov om udendørs hold af svin skal ministeren for fødevarer, landbrug og fiskeri i folketingsåret 2012-13 fremsætte forslag om revision af lovens § 12. Revisionsbestemmelsen fik sin nuværende ordlyd ved lov nr. 561 af 18. juni 2012 om ændring af lov om udendørs hold af svin (Ændring af revisionsbestemmelse). Der henvises herom nærmere til pkt. 2 ovenfor.
4. Forskningsprojekt om behovet for vand hos udendørs søer i vinterperioden Baggrunden for, at revisionsperioden i § 18 a i lov om udendørs hold af svin  vedrørende kravet i lovens § 12 om svins adgang til vand  ved lov nr. 561 af 18. juni 2012 blev forlænget til folketingsåret 2012-13, var, at DCA - Nationalt Center for Fødevarer og Jordbrug ved Aarhus Universitet havde oplyst, at det under pkt. 2 nævnte forskningsprojekt ville køre indtil april 2012, og at der først i maj 2012 kunne forventes en opgørelse, hvori man beskrev søernes vandoptag igennem døgnet og i de forskellige diegivningsstadier under de klimamæssige forhold i vinteren 2011-12.
 DCA - Nationalt Center for Fødevarer og Jordbrug offentliggjorde resultaterne af undersøgelsen ultimo maj 2012. Forskningsprojektets resultater beskriver søernes vandoptag igennem døgnet og i de forskellige diegivningsstadier under de klimamæssige forhold i vinteren 2011-12.
Resultaterne af forskningsprojektet drager imidlertid ikke entydige konklusioner om de farende og diegivende søers behov for at optage vand om natten, samt deres evne til at tilpasse sig forhold, hvor der ikke er adgang til vand om natten.
Projektet forholder sig heller ikke til, hvilket behov andre aldersgrupper af svin har for at optage vand om natten, samt hvordan et forhindret natligt vandoptag påvirker de udegående svin generelt.
5. Fødevareministeriets overvejelser Som anført ovenfor under pkt. 4 drager resultaterne fra forskningsprojektet ikke entydige konklusioner om de farende og diegivende søers behov for at optage vand om natten samt deres evne til at tilpasse sig forhold, hvor der ikke er adgang til vand om natten.
Projektet forholder sig heller ikke til, hvilket behov andre aldersgrupper af svin har for at optage vand om natten, samt hvordan et forhindret natligt vandoptag påvirker de udegående svin generelt.
Den manglende afklaring af disse spørgsmål medfører efter Fødevareministeriets opfattelse, at revisionsperioden i § 18 a bør forlænges, idet der ikke i folketingsåret 2012-13 vil kunne fremsættes lovforslag om revision af bestemmelsen, og/eller ophævelse af revisionsbestemmelsen, på et tilstrækkeligt grundlag.
Det foreslås derfor, at de nævnte spørgsmål søges afklaret gennem et nyt forskningsprojekt udarbejdet af DCA - Nationalt Center for Fødevarer og Jordbrug.
 Revisionsperioden foreslås på den baggrund forlænget til folketingsåret 2014-15.
 Det er Fødevareministeriets forventning, at resultaterne fra det nye forskningsprojekt vil danne et fyldestgørende grundlag for en endelig stillingtagen til, hvad kravet i § 12 vedrørende adgang til drikkevand for svin, der holdes udendørs, skal indebære.
 Det skal i den forbindelse bemærkes, at Danmarks EU-retlige og folkeretlige forpligtelser på området, jf. ovenfor under pkt. 3, sætter snævre grænser for, hvilke ændringer der kan foretages af lovens § 12 om svins adgang til vand.
Samtidig foreslås ordlyden i § 12 ændret, da Fødevareministeriet finder det hensigtsmæssigt, at bestemmelsens ordlyd bringes i fuld overensstemmelse med direktiv- og rekommandationsteksten.
Med sin nuværende ordlyd fremgår det af § 12, at alle svin bortset fra pattegrise under 14 dage altid skal have fri adgang til rent drikkevand, mens det af den foreslåede nye ordlyd af § 12 fremgår, at alle svin på over to uger skal have permanent adgang til frisk vand i tilstrækkelig mængde.
6. De økonomiske og administrative konsekvenser for det offentlige Lovforslaget har ingen administrative konsekvenser for stat, kommuner eller regioner.
Lovforslaget medfører ikke merudgifter for staten i form af udgifter til et nyt forskningsprojekt udarbejdet af DCA - Nationalt Center for Fødevarer og Jordbrug, idet projektet forventes gennemført under aftalen mellem Fødevareministeriet (FVM) og Aarhus Universitet om forskningsbaseret myndighedsbetjening m.v. på DCA - Nationalt Center for Fødevarer og Jordbrug.
7. De økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
 Lovforslaget har været forelagt Erhvervsstyrelsens Team Effektiv Regulering (TER), som har vurderet, at lovforslaget ikke har administrative konsekvenser for erhvervslivet.
8. De administrative konsekvenser for borgere Lovforslaget har ingen administrative konsekvenser for borgerne.
9. De miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Med lovforslaget bringes ordlyden af § 12 i fuld overensstemmelse med teksten i Rådets direktiv 2008/120/EF om fastsættelse af mindstekrav med hensyn til beskyttelse af svin (kodificeret udgave) og Europarådets reviderede rekommandation af 2. november 2004 for svin.
Herudover indeholder lovforslaget ikke EU-retlige aspekter.
 11. Hørte myndigheder m.v.
 Et udkast til lovforslaget har været sendt i høring hos 3F  Fagligt Fælles Forbund, Aktive Dyrerettigheder, Aktive Dyrevenner, Alle Dyrs Ret, Dansk Arbejdsgiverforening (DA), Dansk Erhverv, Dansk Industri, Danske Regioner, Den Danske Dyrlægeforening, Det Biovidenskabelige Fakultet v/ Københavns Universitet, Det Dyreetiske Råd, Det Veterinære Sundhedsråd, Dyrefondet, Dyrenes Beskyttelse, Dyreværnsforeningen Freja, DyreværnsOrganisationernes Samarbejds-Organisation (DOSO), Dyreværnsrådet, DCA - Nationalt Center for Fødevarer og Jordbrug v/ Aarhus Universitet, Kommunernes Landsforening, Kødbranchens Fællesråd, Landbrug & Fødevarer, Landsforeningen af Danske Svineproducenter, Landsforeningen for Bæredygtigt Landbrug, Landsforeningen Frie Bønder  Levende Land, Landorganisationen i Danmark (LO), OASA, Rigsadvokaten, Rigspolitiet, Sammenslutningen af Landbrugets Arbejdsgiverforeninger (SALA), Teknologisk Institut, Videncentret for Landbrug, WSPA og Økologisk Landsforening.
Bemærkninger til lovforslagets enkelte bestemmelser Til § 1 Til nr. 1 Det foreslås, at ordlyden i § 12 ændres, således at den bringes i fuld overensstemmelse med ordlyden i bilag 1, kapitel 1, pkt. 7 i Rådets direktiv 2008/120/EF om fastsættelse af mindstekrav med hensyn til beskyttelse af svin (kodificeret udgave) og artikel 14 i Europarådets reviderede rekommandation af 2. november 2004 for svin.
 Det fremgår af den nuværende ordlyd af § 12, at alle svin bortset fra pattegrise under 14 dage altid skal have fri adgang til rent drikkevand, mens det af den foreslåede nye ordlyd af § 12 fremgår, at alle svin på over to uger skal have permanent adgang til frisk vand i tilstrækkelig mængde.
Til nr. 2 Revisionsbestemmelsen i § 18 a i lov om udendørs hold af svin foreslås ændret, således at ministeren for fødevarer, landbrug og fiskeri skal fremsætte lovforslag om revision af lovens § 12 i folketingsåret 2014-15. Den foreslåede ændring indebærer, at revisionsperioden forlænges med to år i forhold til den gældende revisionsbestemmelse.
 Der henvises i øvrigt til lovforslagets almindelige bemærkninger.
Til § 2 Det foreslås, at loven træder i kraft den 1. juli 2013.
