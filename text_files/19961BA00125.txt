Nr BSF 125 Forslag til folketingsbeslutning om forbud mod tvangsauktion over andele i  

 andelsboligforeninger Fremsat af Erling Oxdam (V) John Vinther (KF) den 18. april 1997 Folketinget opfordrer regeringen til i denne samling at fremsætte de nødvendige lovforslag, således at det sikres, at der ikke kan holdes tvangsauktion over indskud i andelsboligforeninger.
Bemærkninger til forslaget Højesteret har ved en kendelse af 26. september 1996 tilladt, at der kan  

 ske udlæg i en andelshavers andel i en andelsboligforening, og dermed åbnet  

 mulighed for, at en andelsbolig kan sættes på tvangsauktion.
 Kendelsen ændrer på en meget uheldig måde en række meget basale  

 forudsætninger for lovgivningen på andelsboligområdet.
For det første ændrer den på en 80-årig retspraksis, hvorefter udlæg er  

 udelukket gennem vedtægtsbestemmelse.
Næsten alle andelsboligforeninger har  

 vedtægter, som indeholder en bestemmelse om forbud mod arrest, eksekution og  

 pantsætning, og en sådan bestemmelse er da også medtaget i Boligministeriets  

 normalvedtægt.
 For det andet ændrer kendelsen på en ordning, som et bredt flertal i  

 Folketinget ved mange lejligheder har tilsluttet sig, og som er indarbejdet  

 ikke blot i andelsboliglovgivningen, men også i f.eks.  

 boligstøttelovgivningen.
 Indførelsen af tvangsauktionsbegrebet inden for andelsboligområdet rejser  

 endvidere en række meget vigtige og uløste problemer, hvoraf kan nævnes:
 - I et system med maksimalpriser kan det være vanskeligt at finde en  

 køber, såfremt alle byder over denne pris.
 - Vedtægtsbestemte ventelister samt bestyrelsens godkendelse af køber skal  

 - sådan må kendelsen formodentlig forstås - fortsat gælde, hvilket harmonerer  

 meget dårligt med en tvangsauktionssituation.
 - Kredsen af interesserede købere må formodes at være stærkt begrænset, da  

 »professionelle« købere (banker m.v.) er afskåret fra at byde, da  

 kun brugeren kan være andelshaver, hvilket indebærer øget risiko for priser,  

 der ligger under det »normalt« opnåelige.
 - Øgede offentlige udgifter til fremskaffelse af bolig og til boligstøtte  

 til skyldneren.
Alt i alt er det forslagsstillernes opfattelse, at kendelsen på den ene  

 side går imod hævdvundne principper på andelsboligområdet og på den anden  

 side har skabt en meget uklar retstilstand.
Fogedretterne har f.eks. modtaget  

 en lang række begæringer om tvangsauktion over andelsboliger, som de er i  

 tvivl om ekspeditionen af.
En afklaring af retsstillingen på dette område er  

 derfor bydende nødvendig.
Det skal fremhæves, at lovgivning i overensstemmelse med  

 beslutningsforslaget ikke vil medføre et såkaldt kreditorly i modsætning til  

 f.eks. en ejerlejlighed, som ikke er beskyttet mod kreditorforfølgning.
I  

 medfør af konkurslovens § 37, stk. 1, kan boligret, der beror på andel  

 inddrages under konkursboet, når dette efter skifterettens skøn findes  

 rimeligt begrundet i boets økonomiske interesse i inddragelsen.
 Det foreslås derfor, at regeringen pålægges allerede i denne samling at  

 fremsætte de nødvendige lovforslag, således at det utvetydigt og uden  

 fortolkningstvivl slås fast, at der ikke kan holdes tvangsauktion over  

 andelshaveres andele i private andelsboligninger.
Skriftlig fremsættelse Erling Oxdam (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod tvangsauktion over  

 andele i andelsboligforeninger.
(Beslutningsforslag nr.
B 125).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
