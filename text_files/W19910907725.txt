Ankestyrelsens principafgørelse D-18-91 om beregning ved ophør af arbejdsfordeling Resume:
 Indtægtsgrundlaget ved beregning af dagpenge skulle beregnes fra det tidspunkt, hvor arbejdsfordelingen blev bragt til ophør.
 Dagpengeudvalget fandt ikke, at der var grundlag for at stille krav om, at indtægtsændringen skulle være væsentlig for at ændre beregningen.
 Love:
Lov om dagpenge ved sygdom eller fødsel - lov nr. 852 af 20. december 1989 - § 9 og § 18 Lov om ret til orlov og dagpenge ved barsel - lov nr. 566 af 9. juni 2006 - § 33 Sagsfremstilling:
 Kommunen traf afgørelse om, at barseldagpenge til lønmodtageren, som forventede fødsel den 21. december l990, fra l. fraværsdag 23. november l990 på grund af arbejdsfordeling i virksomheden skulle beregnes som 2 delsager:
I. 22,5 arbejdstimer pr. uge hos arbejdsgiveren (3 arbejdsdage) med det maksimale dagpengebeløb = l. 494,-kr.
II. 15,5 timer pr. uge (2 ledighedsdage) med dimittendsats fra arbejdsløshedskassen = 822,-kr.
Det er oplyst, at arbejdsfordelingen i virksomheden efter aftale skulle vare fra 4. oktober l990 til 3. december l990, fra hvilken dato de ansatte på ny skulle beskæftiges på fuld tid.
 Snedker- og Tømrerforbundet har i klagebrevet gjort gældende, at barseldagpengene fra arbejdsfordelingens ophør 3. december l990 må beregnes på grundlag af den mistede timeindtægt, dvs. det maksimale dagpengebeløb for alle ugens 5 arbejdsdage, jf. dagpengelovens § 9, stk. 1.
 Kommunen finder imidlertid, at der ikke er grundlag for at ændre beregningen af barseldagpengene fra arbejdsfordelingens ophør, da man ikke anser ændringen for at være væsentlig, jf. næstsidste afsnit i pkt. 67 i Socialstyrelsens vejledning nr. 5 af 22. marts l990.
 Afgørelse:
 Dagpengeudvalget har på sit møde den 18. januar l991 truffet den afgørelse, at barseldagpengene fra arbejdsfordelingens ophør 3. december l990 må beregnes på grundlag af den mistede timeindtægt, dvs. det maksimale dagpengebeløb pr. uge, jf. dagpengelovens § 18, sammenholdt med § 9, stk. 1 og 2.
 Udvalget har herved lagt vægt på, at der foreligger klar dokumentation for, at arbejdsfordelingsperioden efter aftale i virksomheden skulle ophøre den 3. december l990.
 Det tilføjes, at formuleringen i næstsidste afsnit i pkt. 67 i Socialstyrelsens vejledning nr. 5 af 22. marts l990 om ændring fra fuldtids- til deltidsbeskæftigelse efter udvalgets opfattelse også må kunne finde anvendelse ved overgang fra deltids- til fuldtidsbeskæftigelse.
 Det tilføjes, at Dagpengeudvalget ikke finder, at der er grundlag for at stille krav om, at indtægtsændringen skal være væsentlig for at ændre beregningen.
 Udvalget har således ændret kommunens afgørelse.
