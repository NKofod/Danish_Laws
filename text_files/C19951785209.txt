Til politiet og Statens Bilinspektion Cirkulæreskrivelse om blokvogne - Nye hastigheder - Bil til bloksættevogn - Transporttilladelser til blokvogne - Udenlandske blokvogne 1. Nye hastigheder for kørsel med blokvogne.
Færdselsstyrelsen arbejder i øjeblikket på en ny blokvognsbekendtgørelse,  

 men der er endnu uafklarede spørgsmål hermed, og det er derfor besluttet  

 midlertidigt at fastsætte nye hastighedsgrænser for blokvognstog.
De nye  

 hastighedsgrænser afløser grænserne anført i Justitsministeriets  

 bekendtgørelse nr. 257 af 27. juni 1966, § 2, stk. 3. De nye  

 hastighedsgrænser, som træder i kraft den 1. november 1995, svarer til de,  

 der er gældende for mobilkraner, er udstedt i Trafikministeriets  

 bekendtgørelse nr. 822 af 23. oktober 1995 og bekendtgørelsen har følgende  

 ordlyd:
Den størst tilladte hastighed for belæssede blokvognstog, hvis  

 akseltryk ikke overstiger 12 t, og hvis samlede tilladte totalvægt  

 ikke overstiger 100 t , er 45 km/t . Hvis ingen akseltryk  

 overstiger 12 t , og hvis den samlede tilladte totalvægt ikke  

 overstiger 120 t , er den størst tilladte hastighed 30 km/t . I  

 begge tilfælde skal køretøjerne have luftgummeringe på alle hjul og  

 affjedring af akslerne.
Opfylder blokvogntoget ikke foranstående regler, er  

 den størst tilladte hastighed 15 km/t . Blokvognstogets største  

 tilladte hastighed fastsættes af Statens Bilinspektion ved syn og kan  

 fastsættes lavere end de ovennævnte værdier, såfremt blokvognstogets  

 konstruktion tilsiger dette .
 Statens Bilinspektion kan syne og godkende køretøjerne i flere udførelser  

 (f.eks. med tre forskellige hastigheder), alt afhængig af hvilken samlet  

 tilladt totalvægt blokvognstoget godkendes til (max 100 t, max 120 t eller  

 teknisk tilladt totalvægt derover).
 Den tilladte hastighed for den aktuelle transport fastsættes af politiet  

 til den af Statens Bilinspektion angivne største tilladte hastighed, med  

 mindre bredden, længden eller højden af køretøjet med læs eller karakteren af  

 læsset i øvrigt eller vejforholdene tilsiger en lavere hastighed.
 Såfremt det belæssede blokvognstogs bredde overstiger 3,3 meter, skal  

 politiet fastsætte den største tilladte hastighed til højst 30 km/t,  

 uanset at Statens Bilinspektion har godkendt blokvognstoget til en højere  

 hastighed, ved transport på anden vej end motorvej.
 2. Bil til bloksættevogn.
 Bil, der godkendes til kørsel med bloksættevogn, kan registreres med  

 større akseltryk/totalvægt end tilladt efter dimensionsbekendtgørelsen og kan  

 godkendes i flere udførelser (flere totalvægte/akseltryk), dels i en  

 udførelse til kørsel med bloksættevogn, dels i en udførelse til kørsel med  

 sættevogn.
 Bloksættevogne kan kun godkendes til anvendelse i forbindelse med een  

 eller flere bestemte trækkende biler.
 3. Udstedelse af transporttilladelser til  

 blokvognskørsel.
Trafikministeriets cirkulære nr. 66 af 30. april 1993 om  

 transporttilladelser kan anvendes analogt ved bedømmelse af ansøgning om  

 transporttilladelse for en blokvogn.
Det gælder specielt bestemmelserne om,  

 hvornår der kan stilles krav om ledsagerbil og afmærkning af køretøjet.
Det  

 gælder dog ikke  cirkulærets § 3, der vedrører hvilken politikreds,  

 der skal søges transporttilladelse i, og cirkulærets kapitel 2 (§§ 6-9), der  

 vedrører den største tilladte længde og højde, idet blokvogne pr. definition  

 ikke skal opfylde dimensionsbestemmelserne.
 Politiet skal, når der gives tilladelse til transport på motorvej, stille  

 som betingelse enten, at køretøjet forsynes med ekstra afmærkning,  

 f.eks. supplerende afmærkningslygter, der skal være synlige bagfra og som  

 derved kan henlede de øvrige trafikanters opmærksomhed på, at der er  

 langsomtkørende transport på vejen, eller at der med blokvognstoget  

 følger ledsagekøretøj med ekstra afmærkning.
 4. Udenlandske blokvogne i Danmark.
 Opmærksomheden henledes på, at udenlandske køretøjer, der kommer til  

 Danmark, skal opfylde de gældende bestemmelser om vægt og dimensioner,  

 herunder at vogntog, der overskrider bestemmelserne om vægt og/eller  

 dimensioner, kun kan anvendes efter reglerne for blokvogne.
 Færdselsstyrelsen tillader hermed, at godkendelse af de udenlandske  

 blokvogstog ved Statens Bilinspektion alene består i fastsættelse af  

 blokvognstogets største tilladte hastighed, og at dette kan ske på baggrund  

 af tekniske oplysninger og dermed uden, at blokvognstoget skal synes  

 (fremvises), idet man går ud fra, at blokvognstoget bliver peridisk  

 kontrolleret i det land, hvor det hører hjemme.
 5. Ophævelse af gamle bestemmelser.
 Trafikministeriets cirkulæreskrivelse af 2. august 1993 om godkendelse af  

 bloksættevogne og udstedelse af transporttilladdelser til blokvognskørsel  

 ophæves.
Færdselsstyrelsen, den 31. oktober 1995 H.
Skander Madsen.
