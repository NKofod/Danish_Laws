Erstatningsansvarslovens § 26  tortgodtgørelse ved forbrydelser mod kønssædeligheden m.v., nævnets j.nr. 11-520-19798 En 20-årig skadevolder var af landsretten idømt fængsel i 3 måneder for overtrædelse af straffelovens § 222, stk. 1, jf. § 224, ved 2 gange over 2 måneder at have analt samleje med den dengang 13-årige ansøger.
Skadevolder var klar over ansøgers alder.
Skadevolder blev af landsretten frifundet for brug af tvang, men straffen blev ikke gjort betinget, idet landsretten lagde vægt på, at ansøger fremstod som et meget sårbart og svagt barn.
Parterne havde på tidspunktet for episoderne et kærestelignede forhold.
Et krav om tortgodtgørelse på 75.000 kr. blev ikke taget under påkendelse, da spørgsmålet om godtgørelse ikke havde været procederet i tilfælde af frifindelse for overtrædelse af straffelovens § 222, stk. 2, 2. led, jf. § 224, og § 216, stk. 1, jr. § 224.
Ansøger søgte i nævnet om godtgørelse for tort på 30.000 kr.
Nævnet tilkendte en godtgørelse på 25.000 kr.
