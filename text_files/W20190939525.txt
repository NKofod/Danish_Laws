Ophævelse af Arbejdstilsynets påbud om at sikre et tilstrækkeligt antal forsvarlige adgangs- og flugtveje i virksomhedens kompressorenheder af en sådan dimensionering og udformning, at de kan passeres uden risiko (CE-mærkede maskiner) Resume Arbejdstilsynet gav påbud til en virksomhed om at sikre, at der i virksomhedens kompressorstation er et tilstrækkeligt antal forsvarlige adgangs- og flugtveje af en sådan dimensionering og udformning, at de kan passeres uden risiko, særlig under hensyn til, at der i virksomhedens kompressorstation kan opstå eksplosiv atmosfære.
Et enigt Arbejdsmiljøklagenævn ophævede afgørelsen.
Nævnet fandt, at der ikke var hjemmel til at afgive et sådan påbud.
Nævnet vurderede, at Arbejdstilsynets påbud vedrører selve indretningen og konstruktionen af kompressorstationen.
Nævnet lagde herved vægt på, at de to kompressorenheder er fuldt integrerede CE-mærkede maskiner.
Der er derfor en formodning for, at disse i deres helhed opfylder de væsentligste sikkerheds- og sundhedsmæssige krav til indretning af disse efter arbejdsmiljøreglerne.
 Nævnet henviste til Arbejdstilsynets mulighed for at påbyde den, der har leveret eller markedsført en CE-mærket maskine, at træffe nødvendige foranstaltninger til afværgelse af fare for sikkerhed eller sundhed.
Den konkrete afgørelse [Adressat udeladt] Arbejdsmiljøklagenævnet har på møde den 26. marts 2019 behandlet [navn udeladt]s klage på vegne af [navn udeladt] over Arbejdstilsynets afgørelse af 24. november 2017.
 Ved denne afgørelse fik [navn udeladt] påbud om at sikre, at der i virksomhedens kompressorstation, som er placeret på adressen [adresse udeladt], er et tilstrækkeligt antal forsvarlige adgangs- og flugtveje af en sådan dimensionering og udformning, at de kan passeres uden risiko, så kompressorstationerne kan anvendes sikkerheds- og sundhedsmæssigt fuldt forsvarligt, og at arbejdet med kompressorstationerne kan foretages sikkerheds -og sundhedsmæssigt fuldt forsvarligt både ved regelmæssig tilbagevendende eftersyn mv., samt i tilfælde af en faresituation, hvor der skal være mulighed for flugt og redning af personer, særlig under hensyn til, at der i virksomhedens kompressorstation kan opstå eksplosiv atmosfære.
Nævnet traf følgende A F G Ø R E L S E Arbejdsmiljøklagenævnet ophæver Arbejdstilsynets afgørelse af 24. november 2017 med påbud til [navn udeladt] om at sikre, at der er et tilstrækkeligt antal forsvarlige adgangs- og flugtveje i virksomhedens kompressorenheder på adressen [adresse udeladt], af en sådan dimensionering og udformning, at de kan passeres uden risiko.
B E G R U N D E L S E Arbejdsmiljøklagenævnet vurderer, at Arbejdstilsynets påbud om at sikre, at der er et tilstrækkeligt antal forsvarlige adgangs- og flugtveje i virksomhedens 2 kompressorenheder [navn udeladt] og [navn udeladt] af en sådan dimensionering og udformning, at de kan passeres uden risiko, vedrører selve indretningen og konstruktionen af kompressorstationen.
 Nævnet finder, at der ikke er hjemmel til at afgive et sådant påbud efter arbejdsmiljøloven.
 Nævnet lægger herved vægt på, at de to kompressorenheder er fuldt integrerede CE-mærkede maskiner, hvorfor der er en formodning for, at disse i deres helhed opfylder de væsentligste sikkerheds- og sundhedsmæssige krav til indretning af disse efter arbejdsmiljøreglerne.
Hvis Arbejdstilsynet finder, at en CE-mærket maskine, som er an- vendt i overensstemmelse med dets bestemmelse, alligevel viser sig at frembyde fare for sikkerhed eller sundhed, kan direktøren for Arbejdstilsynet påbyde, at den, der har leveret eller markedsført maskinen, træffer de nødvendige foranstaltninger til afværgelse heraf.
Det kan herunder påbydes, at levering eller markedsføring standses og at maskinen tilbagekaldes fra markedet.
Nævnet lægger til grund, at virksomhedens kompressorenheder mærket: [navn udeladt] og [navn udeladt].
EX er CE mærkede maskiner med tilhørende EU-erklæring.
Fabrikanten erklærer, at kompressorenhederne overholder 4 direktiver, herunder ATEX-direktivet med tilhørende særlig APV.
 Nævnet lægger endvidere til grund, at der ud fra de foreliggende oplysninger alene er tale om forskriftsmæssig anvendelse af kompressorenhederne.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet henviser til Om arbejdets udførelse  § 38 i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017  § 10, stk. 2, § 14, stk. 1, § 15 og § 16, stk. 1, i Arbejdsministeriets bekendtgørelse nr. 96 af 13. februar 2001om faste arbejdssteders indretning Om faste arbejdssteders indretning  § 42, stk. 1, i Arbejdsministeriets bekendtgørelse nr. 96 af 13. februar 2001 om faste arbejdssteders indretning Om arbejde i forbindelse med eksplosiv atmosfære  § 7, stk. 1, i Arbejdstilsynets bekendtgørelse nr. 478 af 10. juni 2003 om arbejde i forbindelse med eksplosiv atmosfære Om Arbejdstilsynets reaktioner  § 77, stk. 1, og 3, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet, breve af 22. juni 2018, 15. oktober 2018 og 30. oktober 2018 fra [navn udeladt], samt brev af 1. oktober 2018 og 18. oktober 2018 fra Arbejdstilsynet.
På klagenævnets vegne [Navn udeladt] [Stilling udeladt] Kopi til Regler Lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
Kapitel 7 Tekniske hjælpemidler m.v.
 § 45. Maskiner, maskindele, beholdere, præfabrikerede konstruktioner, apparater, redskaber, byggevarer, andre tekniske hjælpemidler og personlige værnemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 .
Stk. 3. Direktøren for Arbejdstilsynet kan påbyde, at den, der har leveret eller markedsført et teknisk hjælpemiddel, et personligt værnemiddel eller et stof eller materiale, som anvendt i overensstemmelse med dets bestemmelse alligevel viser sig at frembyde fare for sikkerhed eller sundhed, træffer de nødvendige foranstaltninger til afværgelse heraf.
Det kan herunder påbydes, 1. at levering eller markedsføring standses, 2. at de pågældende tekniske hjælpemidler, personlige værnemidler eller stoffer eller materialer tilbagekaldes fra markedet.
Arbejdsministeriets bekendtgørelse nr. 96 af 13. februar 2001 om faste arbejdssteders indretning Kapitel 3 Almindelige bestemmelser § 10.
 . .
 Stk. 2. Der skal under hensyn til risikoen ved brand og andre ulykker være forsvarlig mulighed for flugt og redning af personer.
 . .
 § 14. Bygningsdele, bedriftsindretninger, tekniske anlæg, installationer og lignende, som regelmæssigt eller tilbagevendende skal være tilgængelige for eftersyn, rensning og justering, skal i nødvendigt omfang være udstyret med forsvarlige adgangsveje og arbejdsplatforme til brug herfor.
§ 15. Placeringen, antallet og dimensionerne af døre, porte, lemme m.v. skal være forsvarlige under hensyn til arbejdets art og forholdene i øvrigt.
De skal bestå af egnede materialer og være udformet og indrettet således, at de let kan åbnes, lukkes og passeres uden risiko.
De skal give tilstrækkelig isolering mod støj, kulde, fugt og brand m.v.
 § 16. Afhængig af arbejdets art og forholdene i øvrigt skal der være et tilstrækkeligt antal flugtveje og nødudgange af en sådan udformning, dimension og placering, at der er en betryggende mulighed for, at alle på arbejdsstedet i en faresituation kan komme i sikkerhed i det fri eller til et sikkerhedsområde.
 .
Arbejdstilsynets bekendtgørelse nr. 478 af 10. juni 2003 om arbejde i forbindelse med eksplosiv atmosfære Kapitel 3 Almindelige pligter § 7. Arbejdsområder, hvor der kan forekomme eksplosiv atmosfære i sådanne mængder, at der er risiko for de ansattes sundhed og sikkerhed, skal indrettes på en sådan måde, at arbejdet kan udføres sikkerheds- og sundhedsmæssigt fuldt forsvarligt.
 . .
