Generelt udtalt, at sager om enkeltpersoners tjenstlige forhold i det  

 offentliges tjeneste - uanset om de drejer sig om den egentlige  

 udførelse af arbejdsopgaverne eller om den  

 adfærd/opførsel, der i den forbindelse udvises - som  

 udgangspunkt vil være undtaget fra offentlighedsloven som sager om  

 enkeltpersoners "ansættelsesforhold" i det offentliges tjeneste jf.  

 offentlighedslovens § 2, stk. 2, 2. pkt.
Udover konkrete sager om den enkelte  

 ansattes personalemæssige forhold, d.v.s. de sager, der normalt  

 oprettes ved en medarbejders tiltræden, og som løbende  

 tilføres oplysninger af almindelig personalemæssig karakter, er  

 sager vedrørende særlige forhold, f.eks. suspension,  

 afskedigelse eller disciplinærforfølgning af den ansatte,  

 også omfattet af bestemmelsen.
Anvendelsen af bestemmelsen i  

 offentlighedslovens § 2, stk. 2, 2. pkt., forudsætter således  

 ikke, at samtlige oplysninger om den ansattes ansættelsesforhold  

 indgår på en og samme sag.
Endvidere udtalt, at det er uden betydning, hvilke dokumenter og  

 oplysninger sagerne indeholder.
Samtlige dokumenter og oplysninger i sagerne  

 vil således være omfattet af bestemmelsen og derfor som  

 udgangspunkt undtaget fra aktindsigt.
 På den baggrund udtalt, at det var Indenrigsministeriets opfattelse,  

 at det bilagsmateriale, som blev forelagt bestyrelsen og amtskommunens  

 økonomiudvalg vedrørende direktørens  

 ansættelsesforhold, ikke var undergivet aktindsigt, jf.  

 offentlighedslovens § 2, stk. 2, 2 pkt.
Efter offentlighedslovens § 2, stk. 3, gælder loven i sager, som er  

 omfattet af § 2, stk. 2, 2. pkt., dog for oplysninger om bl.a. den ansattes  

 navn, stilling og lønmæssige forhold.
Det bemærkedes i den  

 forbindelse, at det fremgik af sagen, at amtskommunen havde meddelt  

 journalisten aktindsigt i personaleafdelingens notat om  

 museumsdirektørens ansættelsesretlige status, hvori bl.a. indgik  

 oplysninger om den pågældendes stilling og  

 lønmæssige forhold.
Endvidere havde amtskommunen meddelt  

 journalisten aktindsigt i referatet fra det ekstraordinære  

 bestyrelsesmøde.
Efter princippet om meroffentlighed, jf. offentlighedslovens § 4, stk. 1,  

 2. pkt, vil der kunne gives aktindsigt også i oplysninger i sager om  

 enkeltpersoners ansættelsesforhold i det offentliges tjeneste, der ikke  

 er omfattet af lovens § 2, stk. 3, medmindre tavshedspligten er til hinder  

 for det.
Der må i den forbindelse foretages en afvejning af på  

 den ene side hensynet til de interesser, der ligger bag bestemmelsen i § 2,  

 stk. 2,  2. pkt., og på den anden side hensynet til de interesser, der  

 ligger bag begæringen om aktindsigt.
Bliver der spørgsmål  

 om at give aktindsigt efter princippet om meroffentlighed, forudsættes  

 det, at der forinden gives den ansatte lejlighed til at fremkomme med  

 eventuelle bemærkninger, således at disse kan indgå i den  

 nævnte afvejning.
Udtalt, at hensynet til pressens adgang til oplysninger med henblik  

 på at orientere offentligheden i den foreliggende sag talte for  

 meddelelse af aktindsigt.
Efter Indenrigsministeriets opfattelse måtte  

 dette hensyn anses for væsentligt ved afgørelsen af, hvorvidt  

 aktindsigt skulle meddeles efter princippet om meroffentlighed.
 Endvidere udtalt, at hensynet til museets øvrige ansatte, der var  

 omtalt i sagens dokumenter, måtte anses for et sagligt hensyn ved  

 vurderingen af, hvorvidt der kunne meddeles aktindsigt efter princippet om  

 meroffentlighed.
 Det bilagsmateriale vedrørende museumsdirektørens  

 ansættelsesretlige forhold, som blev forelagt bestyrelsen for museet og  

 amtskommunens økonomiudvalg, indeholdt efter Indenrigsministeriets  

 opfattelse i meget vid udstrækning oplysninger om andre navngivne  

 ansattes forhold på museet.
 Ministeriet havde på den baggrund ikke bemærkninger til, at  

 amtskommunen ikke havde meddelt aktindsigt i bilagsmaterialet efter  

 princippet om meroffentlighed, jf. offentlighedslovens § 4, stk.1, 2.  

 pkt.
(Indenrigsministeriets brev af 3. oktober 2001 til en journalist - 4.  

 k.kt. j.nr. 2001/1220/050-13) Udtalelse om aktindsigt efter princippet om  

 meroffentlighed, jf. offentlighedslovens § 4, stk. 1, 2. pkt., i  

 bilagsmateriale i en afskedigelsessag, der involverede andre navngivne  

 ansatte Ved brev af 5. juni 2001 har De klaget til Indenrigsministeriet over en  

 amtskommunes afslag på aktindsigt i det bilagsmateriale, som blev  

 forelagt bestyrelsen for Museet på et bestyrelsesmøde den 18.  

 maj 2001, og som ligeledes udgjorde bilagsmaterialet til en amtskommunes  

 økonomiudvalgs møde den 28. maj 2001 vedrørende  

 ansættelsesforholdet for den daværende direktør for Museet  

 XX.
 Indenrigsministeriet har nu afsluttet behandlingen af sagen.
Det er Indenrigsministeriets opfattelse, at sagen vedrørende den  

 daværende museumsdirektør XXs ansættelse på Museet  

 er sag om en enkeltpersons ansættelse i det offentliges tjeneste.
Sagen  

 er derfor i henhold til offentlighedslovens § 2, stk. 2, 2. pkt., ikke  

 omfattet af offentlighedsloven.
Dette betyder, at samtlige dokumenter og  

 oplysninger i sagen som udgangspunkt er undtaget fra aktindsigt.
 Det er på den baggrund Indenrigsministeriets opfattelse, at det  

 bilagsmateriale vedrørende museumsdirektør XXs  

 ansættelsesforhold, som blev forelagt bestyrelsen for Museet den 18.  

 maj 2001 og en amtskommunes økonomiudvalg på mødet den  

 28. maj 2001, ikke er undergivet aktindsigt, jf. offentlighedslovens § 2,  

 stk. 2, 2. pkt.
Det nævnte bilagsmateriale indeholder efter Indenrigsministeriets  

 opfattelse i meget vid udstrækning oplysninger om andre navngivne  

 ansattes forhold på Museet.
Ministeriet har på den baggrund ikke  

 bemærkninger til, at en amtskommune ikke har meddelt aktindsigt i  

 bilagsmaterialet efter princippet om meroffentlighed, jf. offentlighedslovens  

 § 4, stk. 1, 2. pkt.
 Indenrigsministeriet finder således ikke, at en amtskommune har  

 tilsidesat lovgivningen ved at meddele Dem afslag på aktindsigt i det  

 nævnte bilagsmateriale vedrørende XXs  

 ansættelsesforhold.
 Her følger en gennemgang af sagens baggrund og en nærmere  

 begrundelse for Indenrigsministeriets opfattelse.
 Sagens baggrund:
Ved telefax af 23. maj 2001 anmodede De en amtskommune om aktindsigt i  

 sagen omkring museumsdirektøren og Museet.
De anførte i den  

 forbindelse bl.a., at De havde modtaget kopi af referater fra  

 bestyrelsesmøder det sidste års tid, men at De også  

 anmodede om aktindsigt i alle bilag i sagen samt i skrivelser, der i  

 øvrigt havde med sagen at gøre, herunder bilag og skrivelser  

 fra hele år 2000 og 2001.
 Ved brev af 25. maj 2001 meddelte en amtskommune Dem bl.a.  

 følgende:
 "...
 Jf. vedtægten er museets leder ansat af amtet, hvorfor amtet som  

 ansættelsesmyndighed må forholde sig til museumsbestyrelsens  

 beslutninger vedrørende samarbejdsrelationerne til  

 museumsdirektøren.
 Som oplyst af amtsborgmesteren forelægges museumsbestyrelsens  

 beslutninger vedrørende samarbejdsrelationerne økonomiudvalget  

 i mødet den 28. maj 2001.
 Til brug for behandlingen forelægges det bilagsmateriale, som var  

 forelagt museumsbestyrelsen i mødet den 18. maj 2001, samt  

 personaleafdelingens notat af 22. maj 2001.
 Amtet har tidligere meddelt afslag på anmodning om aktindsigt i  

 førnævnte bilagsmateriale vedrørende  

 bestyrelsesmødet den 18. maj 2001, hvilket afslag fastholdes, jf.  

 nedenfor.
 Personaleafdelingens notat indgår i museumsdirektørens  

 personsag, hvorfor anmodningen om aktindsigt samtidig hermed er videresendt  

 til amtets personaleafdeling, der forestår ekspedition af anmodning om  

 aktindsigt i amtets personalesager.
 Amtet har lagt til grund, at anmodningen om aktindsigt skal forstås  

 som en anmodning om aktindsigt i det bilagsmateriale, der vedlægges  

 dagsordenerne til bestyrelsesmøderne, da amtet ikke har oprettet nogen  

 selvstændig sag omkring museumsbestyrelsens og  

 museumsdirektørens samarbejdsrelationer, samt sagsmaterialet til  

 økonomiudvalgets behandling af sagen.
 Da avisen tidligere har modtaget kopi af referaterne fra  

 bestyrelsesmøderne det sidste år vedlægges alene kopi af  

 dagsordenerne og bilag fra samme periode, samt øvrig korrespondance  

 fra den sag, hvor dagsordenerne mv. fra bestyrelsesmøderne  

 journaliseres, med undtagelse af tidligere nævnte bilagsmateriale til  

 det ekstraordinære bestyrelsesmøde den 18. maj 2001  

 vedrørende museumsdirektørens forhold til bestyrelsen.
 For en ordens skyld bemærkes, at amtet ikke modtager kopi af  

 mødereferaterne fra personalemøderne, jf. den vedlagte kopi af  

 museets brev af 26. april 2001 til bestyrelsen, medmindre referaterne har  

 været vedlagt som bilag til bestyrelsesmøderne.
 Som begrundelse for at afslå aktindsigt i bilagsmaterialet fra  

 bestyrelsesmødet den 18. maj 2001, der samtidig udgør  

 bilagsmaterialet til sagens behandling i økonomiudvalgets møde  

 den 28. maj 2001, skal amtet anføre følgende.
 Ifølge offentlighedslovens § 2, stk. 2, gælder loven ikke for  

 sager om enkeltpersoners ansættelsesforhold i det offentliges tjeneste.
 Ifølge lovens § 2, stk. 3, omfatter loven dog nyere oplysninger om  

 disciplinære reaktioner af advarsel eller derover, for så vidt  

 angår ansatte i chefstillinger.
 For overenskomstansatte omfatter begrebet advarsel eller derover  

 ændring af arbejdsopgaver, afskedigelse eller bortvisning af  

 disciplinære grunde.
 Det er kun selve den disciplinære foranstaltning, der er omfattet af  

 offentlighedslovens § 2, stk. 3. For en ordens skyld bemærkes, at  

 afgørelser om, at der ikke er grundlag for at iværksætte  

 en disciplinær reaktion, ikke er omfattet af offentlighedslovens  

 regler.
Jf. lovbemærkningerne omfatter det til grund for en beslutning om en  

 disciplinær foranstaltning foreliggende materiale ikke af  

 offentlighedsloven.
Med henvisning til forestående fastholdes afslaget  

 på anmodningen om aktindsigt i bilagsmaterialet til  

 økonomiudvalgets behandling af sagen.
 ...".
 Ved brev af 8. juni 2001 anmodede Indenrigsministeriet på baggrund  

 af Deres klage af 5. juni 2001 en amtskommune om en udtalelse.
 Ved brev af 17. juli 2001 har en amtskommune bl.a. udtalt følgende  

 til Indenrigsministeriet:
 "...
Museet, der ejes og drives af amtet og Sønderborg Kommune, ledes af  

 en bestyrelse, som er ansvarlig for museets drift.
Indenfor de i vedlagte  

 vedtægt fastsatte rammer foregår administrationen uafhængig  

 af amtets virksomhed, jf. vedtægtens bestemmelser vedrørende  

 regnskab, budgetforslag, arbejdsplan mv.
Endvidere modtager amtet dagsordener  

 med bilag samt referat fra bestyrelsesmøderne.
Museets faste personale ansættes ved Sønderjyllands Amt med  

 tjeneste ved Museet.
Lederen ansættes af amtsrådets  

 økonomiudvalg, mens det øvrige personale ansættes af  

 bestyrelsen.
 En bestyrelsesbeslutning den 28. marts 2001 om udsættelse af en  

 Krarup-udstilling gav anledning til en del presseomtale, der specielt i  

 JydskeVestkysten udviklede sig til en massiv pressedækning af  

 forholdene på Sønderborg Slot, herunder om museumslederens  

 forhold til henholdsvis bestyrelsen og personalet.
 På et ekstraordinært bestyrelsesmøde den 18. maj 2001  

 vedtog bestyrelsens flertal, at man ikke havde tillid til det fortsatte  

 samarbejde med museumsdirektør XX og dennes ledelsesform (fremover  

 benævnt mistillidserklæring).
 Pressen var på daværende tidspunkt bekendt med emnet for det  

 ekstraordinære bestyrelsesmøde, og efter mødet blev den  

 af bestyrelsens flertal vedtagne mistillidserklæring meddelt pressen.
 Efterfølgende meddelte amtsborgmesteren, at museumsbestyrelsens  

 mistillidserklæring den 18. maj 2001 ville blive forelagt  

 amtsrådets økonomiudvalg i egenskab af  

 ansættelsesmyndighed.
 I relation til amtet var sagsindholdet således en sag om  

 museumslederens ansættelsesforhold i amtets tjeneste (personalesag).
 Til brug for økonomiudvalgets behandling af sagen blev forelagt det  

 bilagsmateriale, som var forelagt museumsbestyrelsen i mødet den 18.  

 maj 2001 bilagt referatet fra bestyrelsesmødet den 18. maj 2001 samt  

 personaleafdelingens notat af 22. maj 2001.
 Udskrift af beslutningsprotokollen for økonomiudvalgets møde  

 den 28. maj, sag nr. 8, samt bilag vedlægges.
 Af udskriften fremgår, at amtsrådets økonomiudvalg  

 vedtog af indlede afskedigelsesprocedure overfor museumsdirektør XX.
 ...
Den massive pressedækning gav anledning til flere anmodninger fra  

 bl.a.
JydskeVestkysten om aktindsigt i diverse materiale.
 Der vedlægges kopi af det materiale, der i perioden den 16. maj -  

 25. maj 2001 blev udleveret/sendt til JydskeVestkysten, idet der i  

 øvrigt henvises til amtets brev af 25. maj 2001 til journalist X,  

 JydskeVestkysten (vedlagt som bilag til Indenrigsministeriets brev af 8. juni  

 2001 til amtet).
 Derudover har JydskeVestkysten fået tilsendt personaleafdelingens  

 notat af 22. maj 2001 (bilag til økonomiudvalgets møde den 28.  

 maj 2001).
 Sagen har haft et særdeles atypisk forløb, hvor  

 museumsdirektør XX selv aktivt har medvirket i pressedækning via  

 læserbreve, interview mv., herunder udtalelser om navngivne  

 bestyrelsesmedlemmer og ansatte på museet m.fl.
 Af principielle grunde ønsker amtet at fastholde beslutningen om  

 afslag på aktindsigt i det materiale, der lå til grund for  

 økonomiudvalgets beslutning i mødet den 28. maj om at indlede  

 afskedigelsesprocedure overfor museumsdirektør XX.
 Der henvises til lovbemærkningerne til offentlighedslovens § 2, stk.  

 3 (LSF 33, fremsat den 26. marts 1998), hvoraf fremgår, at det kun er  

 oplysningerne om selve den disciplinære reaktion - dvs.  

 ansættelsesmyndighedens skrivelse med den endelige afgørelse i  

 sagen - der er omfattet af loven.
 Amtet har herunder lagt vægt på, at meddelelse af  

 meroffentlighed i en konkret personalesag indebærer risiko for en  

 uønsket præcedensvirkning i relation til sager om  

 disciplinære reaktioner over for ansatte i chefstillinger.
Amtet har endvidere taget i betragtning, at pressedækningen i  

 høj grad har involveret ansatte på museet, herunder direkte og  

 indirekte kritik af navngivne personer.
Allerede af den grund har amtet ikke  

 ønsket at udlevere det materiale, der lå til grund for  

 økonomiudvalgets møde den 28. maj, idet materialet i vid  

 udstrækning involverer andre ansatte.
Amtet har herunder lagt  

 vægt på de beskyttelsesinteresser, der ligger bag bestemmelserne  

 i offentlighedslovens § 2, stk. 2, 2. pkt. samt de hensyn, der ligger bag  

 bestemmelsen i offentlighedslovens § 13, stk. 1, nr. 6.
 ...".
 Indenrigsministeriets udtalelse:
Det tilsyn, som Indenrigsministeriet udøver over for en  

 amtskommune, er et retligt tilsyn.
Tilsynet omfatter kun  

 spørgsmål om, hvorvidt der er er sket en tilsidesættelse  

 af lovgivningen, herunder offentligretlige grundsætninger, jf. § 61 i  

 lov om kommunernes styrelse (lovbekendtgørelse nr. 629 af 29. juni  

 2001).
 Indenrigsministeriet kan ikke tage stilling til, om amtskommunens  

 dispositioner er rimelige eller hensigtsmæssige, eller til  

 spørgsmål vedrørende skønsudøvelse,  

 så længe skønnet udøves inden for de rammer, der er  

 fastsat i lovgivningen.
 § 2, stk. 2 og 3, i lov om offentlighed i forvaltningen (lov nr. 572 af  

 19. december 1985 som senest ændret ved lov nr. 429 af 31. maj 2000) er  

 sålydende:
 "Stk. 2. Bortset fra bestemmelsen i § 6 gælder loven endvidere ikke  

 for sager om ansættelse eller forfremmelse i det offentliges tjeneste.  

 Det samme gælder for andre sager om enkeltpersoners  

 ansættelsesforhold i det offentliges tjeneste, jf. dog stk. 3 og § 4,  

 stk. 2.
Stk. 3. I sager som nævnt i § 2, 2. pkt., gælder loven for  

 oplysninger om den ansattes navn, stilling, uddannelse, arbejdsopgaver,  

 lønmæssige forhold og tjenesterejser.
For så vidt  

 angår ansatte i chefstillinger, gælder loven endvidere for  

 oplysninger om disciplinære reaktioner af advarsel og derover.
Det  

 gælder dog kun for et tidsrum af to år efter, at den endelige  

 afgørelse herom er truffet.".
Efter offentlighedslovens § 2, stk. 2, 2. pkt., gælder loven som  

 udgangspunkt ikke sager om enkeltpersoners ansættelsesforhold i det  

 offentliges tjeneste.
Sager af denne karakter er således som hovedregel  

 ikke undergivet offentlighed.
Det betyder, at sager om tjenstlige forhold -  

 uanset om de drejer sig om den egentlige udførelse af arbejdsopgaverne  

 eller om den adfærd/opførsel, der i den forbindelse udvises -  

 som udgangspunkt vil være undtaget fra loven som sager om  

 "ansættelsesforhold". Udover konkrete sager om den enkelte ansattes  

 personalemæssige forhold, d.v.s. de sager, der normalt oprettes ved en  

 medarbejders tiltræden og som løbende tilføres  

 oplysninger af almindelig personalemæssig karakter, er sager  

 vedrørende særlige forhold, f.eks. suspension,  afskedigelse  

 eller disciplinærforfølgning af den ansatte også omfattet  

 af bestemmelsen.
Anvendelsen af bestemmelsen forudsætter således  

 ikke, at samtlige oplysninger om den ansattes ansættelsesforhold  

 indgår på en og samme sag.
Det er endvidere uden betydning, hvilke dokumenter og oplysninger sagerne  

 indeholder.
Samtlige dokumenter og oplysninger i sagerne vil således  

 være omfattet af bestemmelsen og derfor som udgangspunkt undtaget fra  

 aktindsigt.
 Der henvises til Folketingstidende 1997-98, 2. samling, Tillæg A,  

 side 894, og John Vogter, Offentlighedsloven med kommentarer, 3. udg. 1998,  

 side 94 og 98.
Offentlighedsloven gælder dog efter § 2, stk. 3, for oplysninger om  

 den ansattes navn, stilling, uddannelse, arbejdsopgaver,  

 lønmæssige forhold og tjenesterejser.
For så vidt  

 angår ansatte i chefstillinger gælder loven endvidere for  

 oplysninger om disciplinære reaktioner af advarsel eller derover for et  

 tidsrum af to år efter, at den endelige afgørelse herom er  

 truffet.
For tjenestemænds vedkommende kan der f.eks. være tale  

 om irettesættelse, bøde, degradation eller afsked, mens der for  

 overenskomstansattes vedkommende f.eks. kan være tale om ændring  

 af arbejdsopgaver, afskedigelse eller bortvisning af disciplinære  

 grunde.
Det er kun oplysninger om selve den disciplinære reaktion -  

 d.v.s. ansættelsesmyndighedens skrivelse med den endelige  

 afgørelse i sagen - der er omfattet af loven.
Andre dokumenter og  

 oplysninger i sagen er ikke omfattet af loven.
Oplysninger om afskedigelse  

 eller andre ledelsesreaktioner m.v., der ikke er begrundet i  

 disciplinære forhold, er således ikke omfattet af loven og er  

 derfor generelt undtaget aktindsigt.
 Der henvises til Folketingstidende 1997-98, 2. saml., Tillæg A, side  

 896 og John Vogter, Offentlighedsloven med kommentarer, 3. udg. 1998, side  

 94.
 Bestemmelsen i offentlighedslovens § 2, stk. 3, indebærer, at  

 spørgsmålet om aktindsigt for de i bestemmelsen nævnte  

 oplysningers vedkommende skal afgøres efter lovens almindelige regler.  

 Oplysningerne vil derfor efter omstændighederne kunne undtages i  

 medfør af lovens øvrige bestemmelser.
Af vedtægterne for Museet fremgår bl.a., at museet ejes og  

 drives af en amtskommune og Sønderborg Kommune.
Museet ledes af en  

 bestyrelse, der er ansvarlig for museets drift.
Bestyrelsen ansætter  

 øvrigt fast personale, mens lederen af museet ansættes af  

 Sønderjyllands Amtsråd.
 Af en amtskommunes personaleafdelings notat af 22. maj 2001 om  

 museumdirektør XXs ansættelsesretlige status fremgår  

 endvidere bl.a., at Sønderjyllands Amtsråd den 1. januar 1999  

 ansatte XX som direktør for Museet med løn- og  

 ansættelsesvilkår i henhold til overenskomst mellem  

 Amtsrådsforeningen og Dansk Magisterforening.
 Bestyrelsen for Museet traf den 18. maj 2001 beslutning om, at bestyrelsen  

 ikke havde tillid til det fortsatte samarbejde med XX. Økonomiudvalget  

 i en amtskommune behandlede herefter som ansættelsesmyndighed den 28.  

 maj 2001 spørgsmålet om XXs ansættelse i amtskommunen.  

 Økonomiudvalget traf i den forbindelse beslutning om at indlede  

 afskedigelsesprocedure over for XX.
Det er Indenrigsministeriets opfattelse, at sagen vedrørende den  

 daværende museumsdirektør XXs ansættelse på Museet  

 er en sag om en enkeltpersons ansættelsesforhold i det offentliges  

 tjeneste.
Sagen er derfor i henhold til offentlighedslovens § 2, stk. 2, 2.  

 pkt., ikke omfattet af offentlighedsloven.
Dette betyder, at samtlige  

 dokumenter og oplysninger i sagen som udgangspunkt er undtaget fra  

 aktindsigt.
 Det er på den baggrund Indenrigsministeriets opfattelse, at det  

 bilagsmateriale, som blev forelagt bestyrelsen for Sønderborg Slot  

 på mødet den 18. maj 2001 og en amtskommunes  

 økonomiudvalg på mødet den 28. maj 2001 vedrørende  

 museumsdirektør XXs ansættelsesforhold, ikke er undergivet  

 aktindsigt, jf. offentlighedslovens § 2, stk. 2, 2. pkt.
Efter offentlighedslovens § 2, stk. 3, gælder loven i sager som er  

 omfattet af § 2, stk. 2, 2. pkt., dog for oplysninger om bl.a. den ansattes  

 navn, stilling og lønmæssige forhold.
Det bemærkes i den  

 forbindelse, at det fremgår af sagen, at en amtskommune har meddelt Dem  

 aktindsigt i personaleafdelingens notat af 22. maj 2001 om  

 museumsdirektør XXs ansættelsesretlige status, hvori bl.a.  

 indgår oplysninger om den pågældendes stilling og  

 lønmæssige forhold.
 en amtskommune har herudover meddelt Dem aktindsigt i referatet fra det  

 ekstraordinære bestyrelsesmøde den 18. maj 2001. Begge de  

 nævnte dokumenter indgik i det bilagsmateriale, som blev forelagt  

 amtskommunens økonomiudvalg på mødet den 28. maj 2001  

 vedrørende XXs ansættelsesretlige forhold.
 Det fremgår af offentlighedslovens § 4, stk. 1, 2. pkt., at en  

 forvaltningsmyndighed kan give aktindsigt i videre omfang, medmindre andet  

 følger af regler om tavshedspligt m.v.
 Bestemmelsen indebærer, at en forvaltningsmyndighed har adgang til  

 at meddele aktindsigt i dokumenter og oplysninger, som den ikke er forpligtet  

 til at meddele aktindsigt i, medmindre andet følger af regler om  

 tavshedspligt m.v.
Efter princippet om meroffentlighed, jf. offentlighedslovens § 4, stk. 1,  

 2. pkt., vil der kunne gives aktindsigt også i oplysninger i sager om  

 enkeltpersoners ansættelsesforhold i det offentliges tjeneste, der ikke  

 er omfattet af lovens § 2, stk. 3, medmindre tavshedspligten er til hinder  

 for det.
Der må i den forbindelse foretages en afvejning af på  

 den ene side hensynet til de interesser, der ligger bag bestemmelsen i § 2,  

 stk. 2, 2. pkt., og på den anden side hensynet til de interesser, der  

 ligger bag begæringen om aktindsigt.
Bliver der spørgsmål  

 om at give aktindsigt efter princippet om meroffentlighed, forudsættes  

 det, at der forinden gives den ansatte lejlighed til at fremkomme med  

 eventuelle bemærkninger, således at disse kan indgå i den  

 nævnte afvejning.
 Der henvises til Folketingstidende 1998-98, 2. saml., Tillæg A, side  

 895, og John Vogter, Offentlighedsloven med kommentarer, 3. udg., 1998, side  

 99.
I den foreliggende sag taler hensynet til pressens adgang til oplysninger  

 med henblik på at orientere offentligheden for meddelelse af  

 aktindsigt.
Efter Indenrigsministeriets opfattelse må dette hensyn  

 anses for væsentligt ved afgørelsen af, hvorvidt aktindsigt skal  

 meddeles efter princippet om meroffentlighed.
 en amtskommune har i brev af 17. juli 2001 bl.a. anført, at  

 materialet, der lå til grund for økonomiudvalgets beslutning den  

 28. maj 2001 om afskedigelse af museumsdirektør XX i vid  

 udstrækning involverer navngivne ansatte på Museet, hvorfor  

 amtskommunen allerede af den grund ikke har ønsket at udlevere  

 materialet under henvisning til princippet om meroffentlighed.
 Det er Indenrigsministeriets opfattelse, at hensynet til museets  

 øvrige ansatte, der er omtalt i sagens dokumenter, må anses for  

 et sagligt hensyn ved vurderingen af, hvorvidt der kan meddeles aktindsigt  

 efter princippet om meroffentlighed.
Det bilagsmateriale vedrørende XXs ansættelsesretlige  

 forhold, som blev forelagt bestyrelsen for Museet den 18. maj 2001 og  

 amtskommunens økonomiudvalg på mødet den 28. maj 2001,  

 indeholder efter Indenrigsministeriets opfattelse i meget vid  

 udstrækning  oplysninger om andre navngivne ansattes forhold på  

 Museet.
Ministeriet har på den baggrund ikke bemærkninger til, at  

 en amtskommune ikke har meddelt aktindsigt i bilagsmaterialet efter  

 princippet om meroffentlighed, jf. offentlighedslovens § 4, stk. 1, 2. pkt.
 Indenrigsministeriet finder således ikke, at en amtskommune har  

 tilsidesat lovgivningen ved at meddele Dem afslag på aktindsigt i det  

 nævnte bilagsmateriale vedrørende XXs  

 ansættelsesforhold.
 Indenrigsministeriet foretager herefter ikke videre i anledning af Deres  

 henvendelse.
