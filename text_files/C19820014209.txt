 Eksemplarer af lovbekendtgørelse nr. 445 af 2. august 1982 af lov om  

 midlertidigt fradrag for visse erhvervsmæssige investeringer er tidligere  

 udsendt.
 I lovbekendtgørelsen er indarbejdet de ændringer, der er sket ved lov nr.  

 196 af 18. maj 1982 om ændring af lov om midlertidigt fradrag for visse  

 erhvervsmæssige investeringer.
 1. Efter lovens § 1, stk. 1, indrømmes der  

 investeringsfradrag for visse driftsmidler, der anskaffes i perioden fra den  

 1. januar 1981 til den 31. december 1983.
Fradraget var efter den oprindelige lov på 5 pct. af nettoinvesteringen.  

 Fradraget indrømmes for det indkomstår, hvor anskaffelsen er sket.
I de  

 tilfælde, hvor den skattepligtige anvender et forskudt indkomstår, er det  

 efter lovens § 5 tillige en forudsætning, at anskaffelsen har fundet sted i  

 indkomståret 1981 eller et senere indkomstår.
 2. Efter den gennemførte ændring af § 2, stk. 1, udgør  

 fradraget 5 pct. for indkomstårene 1981 og 1982 og 2,5 pct. for indkomståret  

 1983.
 Det er fortsat en betingelse, at anskaffelsen skal have fundet sted i  

 perioden fra den 1. januar 1981 til den 31. december 1983.
 3. Nedsættelsen af fradraget til 2,5 pct. af  

 nettoinvesteringen gælder fra og med indkomståret 1983. Ændringen gælder også  

 for skattepligtige, der anvender forskudt indkomstår.
 For indkomståret 1983 udgør fradraget kun 2,5 pct. af nettoinvesteringen,  

 uanset om anskaffelsen er sket inden udgangen af kalenderåret 1982.
 For indkomståret 1984 udgør fradraget også 2,5 pct. af nettoinvesteringen  

 for anskaffelser, der er sket inden udløbet af kalenderåret 1983.
