Skriftlig fremsættelse (10. december 2014) Ministeren for by, bolig og landdistrikter (Carsten Hansen):
 Herved tillader jeg mig for Folketinget at fremsætte:
Forslag til lov om ændring af lov om planlægning og lov om almene boliger m.v. (Blandet boligsammensætning) (Lovforslag nr.
L 89).
Lovforslaget udmønter regeringens delaftale om Finansloven for 2015 med Enhedslisten og Socialistisk Folkeparti om at skabe bedre muligheder for at udvikle byer med en blandet boligsammensætning.
Formålet er at få en mere blandet sammensætning af forskellige typer boliger i de store danske byer, der i disse år får markant flere nye beboere, men som samtidig oplever prisstigninger på boliger.
 Lovforslaget indeholder ændringer af planloven således, at kommunalbestyrelsen får mulighed for at fastsætte krav om op til 25 pct. almene boliger i forbindelse med lokalplanlægningen for nye boligområder.
Ændringerne af planloven omfatter en udvidelse af planlovens formålsbestemmelse, samt ændring af planlovens krav til retningslinjer og rammer i kommuneplanen med henblik på at muliggøre krav om almene boliger.
Hertil kommer bestemmelse om, hvad der kan lokalplanlægges for, således at kommunerne får mulighed for at fastsætte krav i lokalplaner om, at op til 25 pct. af boligmassen skal være almene boliger.
Endelig foreslås det, at planlovens almindelige overtagelsesregel, hvorefter en grundejer kan forlange kommunal overtagelse af sin ejendom i forbindelse med planlægning for offentlige formål, også skal finde anvendelse ved planlægning for almene boliger.
 Forslaget indeholder endvidere ændring af lov om almene boliger, således at de store bykommuner med en markant befolkningstilvækst får mulighed for at yde et ekstra grundkøbslån til etablering af almene boliger.
Ændringen af almenboligloven indebærer, at de 5 store bykommuner kan yde et ekstra grundkøbslån, således at der kan etableres almene boliger i lokalplanlagte boligområder, hvor grundudgiften ikke muliggør byggeri inden for de gældende rammer.
Den samlede låneramme er på 500 mio. kr.
Grundkøbslånet kan højst udgøre forskellen mellem normale grundudgifter og udgiften i forbindelse med den aktuelle grund.
 Endelig fastsætter forslaget, at ministeren for by, boliger og landdistrikter i folketingsåret 2024-2025 skal fremsætte forslag om revision af loven, der derfor vil gælde i en 10-årig forsøgsperiode.
Det vil være frivilligt for kommunalbestyrelserne, om de vil benytte sig af de muligheder, som forslaget om at planlægge for almene boliger giver.
Forslaget om at kunne yde grundkøbslån vil kunne have en samlet kommunal merudgift på op til 500 mio. kr. frem til og med 2024.
 Forslaget vil alene medføre administrative konsekvenser for kommunalbestyrelserne, i det omfang planlægningsmuligheden anvendes.
Forslaget medfører ikke administrative eller økonomiske konsekvenser for erhvervslivet, og der er ingen miljømæssige konsekvenser.
Lovforslaget indeholder ikke EU-retlige aspekter.
 Forslaget foreslås at træde i kraft dagen efter bekendtgørelse i Lovtidende.
 Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
