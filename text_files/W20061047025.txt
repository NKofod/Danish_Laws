Klage over manglende undersøgelse af vagtlæge i forbindelse med pludseligt opstået stærk hovedpine og opkastninger Nævnet fandt grundlag for kritik af vagtlægen, idet det var nævnets vurdering, at patienten ifølge ægtefællens oplysninger temmelig pludselig var blevet alment dårlig med svære smerter i hoved, nakke samt kraftige opkastninger.
Det var videre nævnets vurdering, at vagtlægen ikke havde et tilstrækkeligt sikkert grundlag for at vurdere, at patienten havde en virusinfektion, og at yderligere undersøgelse ikke var nødvendig.
De foreliggende oplysninger pegede ikke med rimelig entydighed i den retning.
 Nævnet oplyste hertil, at symptomer i form af hovedpine, smerter i nakken samt opkastninger kunne tyde på en behandlingskrævende tilstand i form af blødning (blødning mellem hjernehinderne) eller infektion i centralnervesystemet eksempelvis meningitis.
 Det var nævnets vurdering, at vagtlægen på grund af den betydelige usikkerhed, der forelå på det pågældende tidspunkt, burde have tilbudt et sygebesøg.
