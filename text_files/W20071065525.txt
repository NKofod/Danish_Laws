Klage over, at en patient i forbindelse med pludseligt indsættende brystsmerter ikke blev undersøgt tilstrækkeligt Nævnet fandt ikke grundlag for at kritisere overlæge A for hans behandling af patienten, idet han under indlæggelsen på relevant vis undersøgte patienten, herunder udelukkede mistanken om blandt andet blodpropper, og iværksatte den fornødne videre behandling.
 Nævnet fandt ikke grundlag for at kritisere vagtlæge B for hans behandling af patienten i forbindelse med telefonkonsultationen den 23. juli 2004, idet nyligt opståede symptomer i form af en forhøjet temperatur, ondt i halsen og ryggen ikke kræver øjeblikkelig lægeundersøgelse.
 Nævnet fandt endvidere ikke grundlag for at kritisere vagtlæge C for hans behandling af patienten i vagtlægekonsultationen den 24. juli 2004, idet symptomerne var forenelige med lungebetændelse, og der ikke var noget, der indikerede, at patienten havde en udposning på hovedpulsåren.
