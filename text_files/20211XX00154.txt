Skriftlig fremsættelse (10. november 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om et indkomstregister, skatteindberetningsloven og skattekontrolloven (Registersamkøring med henblik på systemudvikling og myndighedsudøvelse samt udvidet adgang til eSkatData-ordningen) (Lovforslag nr.
L 73) Lovforslaget har til formål at foretage justeringer i Skatteforvaltningens adgang til registersamkøring samt foretage en udvidelse af eSkatData-ordningen.
 Regeringen ønsker at styrke skattekontrollen, f.eks. ved at der kan udvikles nye og tidssvarende metoder til at sikre en mere effektiv og målrettet kontrol m.v. på Skatteministeriets område.
Det foreslås således, at der indføres hjemmel til, at Skatteforvaltningen kan behandle, herunder samkøre, de oplysninger Skatteforvaltningen er i besiddelse af med henblik på at udvikle både machine learning-modeller og analytiske modeller, som vil kunne målrette, understøtte og effektivisere Skatteforvaltningens kontrolmuligheder m.v.
Desuden foreslås det, at Skatteforvaltningen skal kunne indsamle og behandle, herunder samkøre, alle nødvendige oplysninger om fysiske eller juridiske personers økonomiske eller erhvervsmæssige forhold fra andre offentlige myndigheder og offentligt tilgængelige kilder ligeledes med det formål at udvikle både machine learning-modeller og analytiske modeller, som vil kunne målrette, understøtte og effektivisere Skatteforvaltningens kontrolmuligheder m.v.
Det foreslås endvidere, at en virksomhed, der af Finanstilsynet har tilladelse til at drive virksomhed som finansiel rådgiver, får mulighed for at kunne anvende eSkatData.
Det skal gøre det nemmere for de finansielle rådgivere at få en række oplysninger om en borgers økonomiske forhold, når borgeren har givet sit samtykke, og oplysningerne er nødvendige i forbindelse med rådgivningen.
Forslaget skal sikre en lettere arbejdsgang for både den enkelte rådgiver og for borgeren og vil dermed være til gavn for begge parter.
Endeligt foreslås det, at også visse oplysninger om en borger, der kvartalsvis indberettes oplysninger om til Skatteforvaltningen af bl.a. pengeinstitutter, kan videregives med borgerens samtykke til en virksomhed via eSkatData.
De nye oplysninger vil bidrage til at give den enkelte virksomhed, der har brug for oplysningerne, et aktuelt og retvisende billede af borgerens økonomi.
For borgeren betyder det mindre besvær med at fremskaffe de nødvendige oplysninger.
Forslaget vil dermed både være til gavn for alle virksomheder, der anvender eSkatData, og for den enkelte borger.
Loven foreslås at træde i kraft den 1. januar 2022. Lovforslaget er omfattet af de fælles ikrafttrædelsesdatoer.
Lovforslagets initiativ om eSkatData sættes, af hensyn til den nødvendige it-tilretning i Skatteforvaltningen, i kraft efterfølgende ved en bekendtgørelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
