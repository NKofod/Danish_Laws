Ankestyrelsens principafgørelse P-13-06 om foreliggende grundlag - tortur - posttraumatisk belastningsreaktion - førtidspension Resume:
 Der var ret til førtidspension for en 48-årig flygtning med posttraumatisk belastningsreaktion efter udsættelse for tortur.
 Tilstanden var vedvarende præget af angst, smerter, isolation og udtrætning, og det var lægeligt vurderet, at tilstanden var varig, og at arbejdsprøvning måtte anses for formålsløs.
 Der blev yderligere lagt vægt på, at forsøg på revalidering siden 1993 ikke havde gjort det muligt for ansøgeren at få kontakt med arbejdsmarkedet.
 Love:
Lov om social pension - lovbekendtgørelse nr. 759 af 2. august 2005 - § 16, stk. 2 og § 20, stk. 1 Note:
 *) SM C-14-06 ophæves på grund af forkert SM-nummer.
 Sagsfremstilling:
Ansøgeren var uddannet i revision og management i Irak og havde arbejdet inden for faget i mange år i Kuwait.
Efter Golfkrigen i 1990 måtte han flygte og kom til Danmark som FN-flygtning i 1992. Den 1. november 1993 blev han af Dansk Flygtningehjælp overgivet til kommunen.
På dette tidspunkt fik han hjælp efter bistandslovens regler om revalidering.
På grund af vanskeligheder med at tilegne sig det danske sprog var han ikke i stand til at deltage i uddannelse inden for sit fagområde.
Af samme grund havde det heller ikke været muligt at etablere arbejdsprøvning.
I 1998 blev han sygemeldt på grund af en skulderlidelse, og senere blev det afdækket, at han havde været udsat for tortur i Irak.
Han var tilknyttet Tværfagligt Smertecenter på Rigshospitalet fra januar 2004.
 I november 2004 anmodede han kommunen om at få behandlet en sag om førtidspension på det foreliggende grundlag.
Kommunen gav afslag på førtidspension.
Afgørelsen blev tiltrådt af det sociale nævn, som ud fra de lægelige oplysninger skønnede det sandsynligt, at ansøgerens arbejdsevne kunne bedres gennem aktiverings- eller revalideringstiltag, eventuelt på Revalideringscenter for Torturofre på Rigshospitalet.
 Til brug for behandlingen af sagen indhentede Ankestyrelsen kommunens sagsakter tilbage til 1993.
 Sagen blev behandlet i principielt møde med henblik på yderligere belysning af praksis for tilkendelse af førtidspension efter de regler, der trådte i kraft den 1. januar 2003.
 Afgørelse:
Ansøgeren havde ret til førtidspension på det foreliggende grundlag.
Ankestyrelsen lagde vægt på, at ansøgeren efter en speciallægeerklæring fra september 2004 led af posttraumatisk belastningsreaktion efter udsættelse for tortur.
Der var tale om en tilstand, der vedvarende var præget af angst, smerter, isolation og udtrætning.
Tilstanden skønnedes at være varig, og ifølge Tværfagligt Smertecenter på Rigshospitalet måtte det anses for formålsløst at gøre forsøg på arbejdsprøvning, da ansøgeren var uden arbejdsevne.
 Ankestyrelsen lagde endvidere vægt på, at forsøg på revalidering siden 1993 ikke havde gjort ansøgeren i stand til at få kontakt med arbejdsmarkedet.
 Ankestyrelsen ændrede således det sociale nævns afgørelse.
