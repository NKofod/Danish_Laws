Nr BSF 95 Forslag til folketingsbeslutning om overførsel af administrative  

 funktioner fra folkekirken m.fl. til de kommunale folkeregistre Fremsat af Bruno Jerup (EL) Bent Hindrup Andersen (EL) den 21. februar 1996 Folketinget pålægger regeringen at fremsætte lovforslag, som overfører de administrative opgaver vedrørende registrering af fødsler og dødsfald fra folkekirken m.fl. til de kommunale folkeregistre.
Bemærkninger til forslaget  Sigtet med beslutningsforslaget er at  

 overføre opgaven at føre ministerialbøgerne, de såkaldte kirkebøger, fra  

 folkekirken m.fl. til kommunerne.
Efter Enhedslistens opfattelse er førelse  

 af ministerialbøgerne en rent administrativ og verdslig opgave.
Historisk blev kirkebøgerne indført i 1645 ved en kongelig forordning med  

 det formål at få et klart billede af befolkningsgrundlaget, som kunne danne  

 grundlag for beskatning.
Naturligt nok blev denne opgave pålagt de lokale  

 præster, da de var de eneste repræsentanter for øvrigheden, som man  

 forventede kunne læse og skrive, og som på landsplan udgjorde et  

 sammenhængende og dækkende netværk.
Kirkebøgerne havde intet at gøre med  

 kirkelige handlinger i øvrigt.
Derfor har vi i dag en dobbeltadministration, hvor borgeren skal henvende  

 sig på kirkekontoret, som derefter skal give besked til folkeregistret.
Det  

 eneste sted i landet, hvor denne praksis ikke benyttes, er i Sønderjylland.  

 Med Enhedslistens forslag kan den sønderjyske model udvides til at gælde for  

 hele landet.
Det er klart, at den nuværende ordning tillægger folkekirken m.fl. en  

 ganske særlig rolle, som af andre trossamfund kan misforstås som en særlig  

 rettighed.
For Enhedslisten er det vigtigt at understrege religionsfriheden.  

 Religioner har stor betydning for mange mennesker i det danske samfund.
Men  

 religioner er ikke noget, som staten skal anerkende.
Religionerne anerkendes  

 af de medlemmer eller tilhængere, som religionen har, ikke af staten eller af  

 statens repræsentanter.
Lister over anerkendte religioner står i  

 virkeligheden i dyb modsætning til religionsfrihed.
Det kan ikke undre, at forskellige religiøse grupper og ateister finder  

 det besyndeligt, at en trosretning, som de ikke er tilsluttet eller støtter,  

 har fået denne statsforvaltningsopgave.
Det er Enhedslistens hensigt med  

 dette forslag at ændre dette forhold.
Beslutningsforslaget er kun et element i en videre proces, der handler om  

 adskillelse af staten og kirken, men en sådan mere vidtrækkende beslutning  

 vil kræve en grundlovsændring.
Derfor dette beslutningsforslag, som tager et  

 af elementerne op.
 Det må forventes, at overgang til en rent kommunal registrering vil øge  

 udgifterne i kommunerne, men samtidig må det også forventes, at folkekirken  

 får en faldende administrationsbyrde.
Staten yder i 1996 312,7 mio. kr. til folkekirken ud over kirkeskatterne.  

 Det er Enhedslistens vurdering, at beslutningsforslaget - når bortses fra  

 udgifter til den konkrete flytning - vil kunne gennemføres uden samlede  

 ekstraudgifter for staten.
Der vil måske endog være tale om en administrativ  

 besparelse på sigt, når det nye system er indkørt.
