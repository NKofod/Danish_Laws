 Ankestyrelsen fandt, at der kunne ydes hjælp efter bistandslovens §  

 48, stk. 1, til udgiften til et lukket skab som led i støvsanering på grund  

 af et barns støvallergi.
 REDEGØRELSE FOR SAGEN:
 En pige, født i 1979, var allergisk over for støv og havde siden  

 indlæggelse i august 1984 på grund af asthma bronchiale på allergisk grundlag  

 været fulgt i børneallergisk ambulatorium.
 En socialrådgiver fra hospitalet ansøgte på familiens vegne om hjælp til  

 glat, vaskbart gulv samt lukket skab.
I ansøgningen anførtes det, at der på pigens værelse var tæppe på gulvet,  

 som straks burde fjernes.
Da gulvet var et meget gammelt bræddegulv med store  

 støvsamlende revner, var det nødvendigt at lægge glat, vaskbart gulv.
Pigen  

 havde derudover en åben reol med meget legetøj i kasser uden låg, og  

 ligeledes mange bøger, der stod fremme.
Socialrådgiveren anbefalede, at  

 legetøj og bøger blev opbevaret i lukket skab af 40 cm's dybde, hvor der var  

 plads til plastkasserne.
Det sociale udvalg bevilgede hjælp til gulv i henhold til bistandslovens §  

 58, men afslog at imødekomme ansøgningen om skab.
Afslaget blev begrundet  

 med, at lukket opbevaringsmøbel hører til almindeligt indbo.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse med den af udvalget  

 givne begrundelse.
 KLAGEN TIL ANKESTYRELSEN:
 Sagen blev anket af forældrene, der bl.a. oplyste, at pigen påny havde  

 været indlagt, og at der var konstateret forværring af allergi over for  

 husstøvmider.
 Forældrene anførte videre, at de anså anskaffelsen af lukket skab for en  

 merudgift, da de, inden pigens allergi blev konstateret, i 1982 havde købt en  

 stigereol, som det var hensigten, at hun skulle bruge i hvert fald hele sin  

 barnealder.
 Supplerende oplysninger efter anken:
 Ankestyrelsen modtog en erklæring fra overlægen på børneallergiklinikken.
 LOVGRUNDLAG:
 Bistandslovens § 48, stk. 1.
 ANKESTYRELSENS AFGØRELSE:
 Ankestyrelsen finder, at der i en situation som den foreliggende, hvor  

 spørgsmålet er støvsanering, vil kunne ydes hjælp til lukket skab i henhold  

 til bistandslovens § 48, stk. 1.
 Ankestyrelsen finder det endvidere lægeligt dokumenteret, at det - udover  

 den foretagne etalering af glat, let vaskbar gulvbelægning - er nødvendigt på  

 grund af barnets lidelse at udskifte den eksisterende åbne reol med et lukket  

 skab.
 Under hensyn hertil finder ankestyrelsen ansøgerne berettiget til  

 økonomisk hjælp i henhold til bistandslovens § 48, stk. 1.
