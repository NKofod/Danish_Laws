Udtalt, at i tilfælde, hvor et kommunalbestyrelsesmedlem er indvalgt i  

 et nævn m.v. af kommunalbestyrelsen efter indstilling fra stedlige  

 organisationer m.v., må det tillægges afgørende betydning, om  

 kommunalbestyrelsen er bundet af indstillingen fra den pågældende  

 organisation m.v., således at kommunalbestyrelsen ikke har en reel  

 valgmulighed ved udpegningen.
Derimod skal overvejelser om, hvilke interesser  

 nævnsmedlemmerne navnlig skal varetage, ikke spille nogen rolle for  

 afgørelsen af vederlæggelsesspørgsmålet.
 Afgørelsen af, om en indstilling er bindende for kommunalbestyrelsen,  

 må bero på en konkret fortolkning af den lovbestemmelse, der omhandler det  

 pågældende valg.
 Tilføjet, at i tilfælde, hvor kommunalbestyrelsen blot udøver en  

 »opmandsfunktion«, dvs. udpeger medlemmer til et organ, hvor  

 organisationerne ikke kan blive enige om at udpege det relevante antal  

 medlemmer, betragtes hvervet ikke som udført efter valg af  

 kommunalbestyrelsen.
 Kun i de tilfælde, hvor der har foreligget en reel valgmulighed (flere  

 indstillede, end der skulle vælges), vil udpegelsen til hvervet kunne anses  

 for sket »efter valg af kommunalbestyrelsen«, jf.
 den kommunale styrelseslovs § 16 a, stk. 2, med den konsekvens, at der  

 ikke vil kunne oppebæres diæter ud over tillægsvederlaget.
 På grundlag af fortolkning af lovbestemmelserne vedrørende de  

 forelagte tilfælde udtalt, at der i disse tilfælde ikke forelå nogen reel  

 valgmulighed for kommunalbestyrelsen, og at der derfor havde været mulighed  

 for at yde diæter til de pågældende kommunalbestyrelsesmedlemmer, uanset at  

 disse modtog tillægsvederlag.
 I brev af 16. marts 1990 anmodede Glostrup Kommunalbestyrelse  

 Inderigsministeriet om en udtalelse om, hvorvidt 2  

 kommunalbestyrelsesmedlemmer, der var indvalgt i henholdsvis fritidsnævnet og  

 voksenundervisningsnævnet efter indstilling fra stedlige organisationer m.v.,  

 kunne modtage diæter, når de pågældende kommunalbestyrelsesmedlemmer modtog  

 tillægsvederlag efter § 16 a, stk. 2, i den kommunale styrelseslov.
 Indenrigsministeriet oplyste i brev af 2. august 1990, at kommunens  

 henvendelse gav anledning til principielle overvejelser om omfanget af  

 tillægsvederlaget, og at man havde anmodet Undervisningsministeriet om en  

 udtalelse, herunder med oplysning om, hvilke interesser de pågældende nævns-  

 og udvalgsmedlemmer varetager, og om de primært varetagne interesser kan  

 anses for at være den pågældende kommunes samlede interesser eller de  

 indstillende organisationers/det pågældende fagområdes interesser.
 Undervisningsministeriet sendte den 8. august 1990 Indenrigsministeriets  

 henvendelse til besvarelse i Kulturministeriet, Direktoratet for  

 Folkeoplysning, sammen med en tilsvarende forespørgsel fra Albertslund  

 Kommune.
 Kulturministeriet, Direktoratet for Folkeoplysning, har i brev af 31.  

 oktober 1990 bl.a. udtalt:
»Efter hvad der er oplyst fra de to kommuner, er de pågældende  

 kommunalbestyrelsesmedlemmers indvælgelse i nævnene uden forbindelse med  

 deres medlemskab af kommunalbestyrelsen, idet de er valgt alene på grundlag  

 af indstillinger fra lokale organisationer og kredse m.v.
Der synes derfor  

 efter direktoratets opfattelse ikke at være grundlag for at lade spørgsmålet  

 om ydelse af diæter bestemme af deres medlemskab af kommunalbestyrelsen.
Men  

 man finder, at de bør have samme adgang til diæter m.v. som andre  

 nævnsmedlemmer, der er valgt efter indstilling fra organisationer og kredse  

 m.v.
Med hensyn til spørgsmålet om de interesser nævnsmedlemmerne skal  

 varetage, skal man henvise til bestemmelserne i skolestyrelsesloven om  

 nævnenes opgaver.
Herefter skal nævnene søge at fremme folkeoplysende  

 virksomhed for børn og voksne i kommunen og påse, at der fremsættes de  

 fornødne tilbud herom.
Man finder ikke, at der i bestemmelserne om lokale organisationers og  

 kredses repræsentation i nævnene kan indlægges nogen forudsætning om, at der  

 herved skal varetages bestemte organisationsinteresser eller andre  

 særinteresser.
Organisationernes repræsentation må ses som led i den  

 demokratiske beslutningsproces omkring udbuddet og udformningen af de  

 folkeoplysende aktiviteter i lokalområdet.
 Dette må også anses for at være i overensstemmelse med kommunens interesse  

 i at opfylde intentionerne i lovgivningen om folkeoplysningsvirksomhed.
Man finder derfor ikke, at der er grundlag for som foreslået af  

 Indenrigsministeriet at lægge vægt på, hvilke interesser der forudsættes  

 varetaget af de pågældende medlemmer.
Organisationsrepræsentanterne  

 forudsættes ligesom nævnenes øvrige medlemmer at medvirke til udbuddet og  

 gennemførelsen af ungdomsundervisning og folkeoplysende aktiviteter i øvrigt  

 i overensstemmelse med lovens bestemmelser.« Indenrigsministeriet skal udtale følgende:
 Glostrup Kommunalbestyrelse har vedtaget, at kommunalbestyrelsens  

 medlemmer skal vederlægges efter reglerne i styrelseslovens § 16 a.
 Efter § 16 a, stk. 2, ydes der udover et fast vederlag et samlet  

 tillægsvederlag for »deltagelse i kommunalbestyrelsens møder og  

 varetagelse af kommunale hverv, der udføres efter valg af kommunalbestyrelsen  

 ...«.
I de tilfælde, hvor et kommunalbestyrelsesmedlem er valgt af  

 kommunalbestyrelsen efter indstilling fra stedlige organisationer mv., har  

 det givet anledning til tvivl, om hvervet kan anses for udført efter valg af  

 kommunalbestyrelsen.
Efter principielle overvejelser af spørgsmålet er det  

 Indenrigsministeriets opfattelse, at det må tillægges afgørende betydning, om  

 kommunalbestyrelsen er bundet af en indstilling fra den pågældende  

 organisation mv., således at kommunalbestyrelsen ikke har en reel  

 valgmulighed ved udpegningen.
Derimod skal overvejelser om, hvilke interesser  

 nævnsmedlemmerne navnlig skal varetage, ikke spille nogen rolle for  

 afgørelsen af vederlæggelsesspørgsmålet.
Der henvises i øvrigt til den  

 kommenterede styrelseslov ved Preben Espersen m.fl. (1991), side 93.
 Det tilføjes i den forbindelse, at i de tilfælde, hvor kommunalbestyrelsen  

 blot udøver en »opmandsfunktion«, dvs. udpeger medlemmer til et  

 organ, hvor organisationerne ikke kan blive enige om at udpege det relevante  

 antal medlemmer, betragtes hvervet ikke som udført efter valg af  

 kommunalbestyrelsen.
 Afgørelsen af, om en indstilling er bindende for kommunalbestyrelsen, må  

 bero på en konkret fortolkning af den lovbestemmelse, der omhandler det  

 pågældende valg.
 Med hensyn til valg af medlemmer til voksenundervisningsnævnet fremgik det  

 af § 11, stk. 6, nr. 2, i den tidligere gældende skolestyrelseslov, at  

 kommunalbestyrelsen skulle vælge 4 medlemmer efter indhentet indstilling fra  

 de organisationer og stedlige kredse, der i sidste valgperiode har drevet  

 fritidsundervisning for voksne.
Det fremgår af sagen, at der kun forelå indstilling om 4 medlemmer, som  

 herefter blev valgt.
Kommunalbestyrelsen henviser i den forbindelse til en  

 udtalelse fra Undervisningsministeriet af 16. august 1982.  

 Undervisningsministeriet udtalte, at såfremt der fra de stedlige  

 organisationer mv. er indstillet nogle, men ikke et tilstrækkeligt antal  

 medlemmer, skal kommunalbestyrelsen først udpege de indstillede medlemmer,  

 før kommunalbestyrelsen vælger ikke-indstillede medlemmer.
 Indenrigsministeriet har i skrivelse af 17. marts 1986 til  

 Undervisningsministeriet udtalt om valg af medlemmer til  

 voksenundervisningsnævnet, at ministeriet ikke fandt fornødent grundlag for  

 at tilkendegive en anden opfattelse end den, som Undervisningsministeriet  

 havde tilkendegivet i den nævnte udtalelse fra 1982.
På denne baggrund må det fortsat være Indenrigsministeriets opfattelse, at  

 kommunalbestyrelsen er forpligtet til at vælge de personer, der indstilles  

 fra de stedlige organisationer i det omfang, der indstilles færre personer  

 end der skal udpeges.
Det er endvidere ministeriets opfattelse, at  

 bestemmelsen må fortolkes på samme måde i de tilfælde, hvor der er indstillet  

 det antal personer, som skal udpeges.
Sammenfattende kan det således anføres, at det efter Indenrigsministeriets  

 opfattelse vil være afgørende for, om de heromhandlede  

 kommunalbestyrelsesmedlemmer kan oppebære diæter ud over det oppebårne  

 tillægsvederlag, om der ved valget af de pågældende forelå en reel  

 valgmulighed for kommunalbestyrelsen.
Kun i de tilfælde, hvor der har  

 foreligget en sådan valgmulighed (flere indstillede, end der skulle vælges),  

 vil udpegelsen til hvervet kunne anses for sket »efter valg af  

 kommunalbestyrelsen« med den konsekvens, at der ikke vil kunne oppebæres  

 diæter ud over tillægsvederlaget.
For så vidt angår valg af medlemmer til fritidsnævnet fremgik det af § 11,  

 stk. 3, nr. 2, i skolestyrelsesloven, at 3 medlemmer skulle vælges blandt en  

 række organisationer på et møde indkaldt af kommunalbestyrelsen.
Det fremgik  

 videre af bestemmelsen, at kommunalbestyrelsen i tilfælde af uenighed blandt  

 organisationerne skulle vælge de 3 medlemmer til fritidsnævnet.
Det fremgår af sagen, at der til fritidsnævnet var indstillet 4 personer,  

 og at kommunalbestyrelsen herefter valgte 3 af de indstillede.
Af de valgte  

 var 1 person kommunalbestyrelsesmedlem.
 Efter Indenrigsministeriets opfattelse må kommunalbestyrelsen i dette  

 tilfælde anses for alene at have udøvet en »opmandsfunktion« som  

 følge at uenigheden blandt organisationerne, og der er derfor ikke tale om,  

 at hvervet er udført efter valg af kommunalbestyrelsen.
 I ingen af de foreliggende tilfælde har kommunalbestyrelsen således haft  

 en valgmulighed, og der har derfor været mulighed for at yde diæter til de  

 pågældende kommunalbestyrelsesmedlemmer, uanset at disse modtog  

 tillægsvederlag.
 Indenrigsministeriet skal beklage den sene besvarelse.
Med venlig hilsen Helle Skjerbæk 1. Not.
Hvilket herved meddeles.
Der henvises til j.nr. 26-01-03/90.
