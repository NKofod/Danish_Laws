Skriftlig fremsættelse (6. april 2022) Skatteministeren (Jeppe Bruus):
 Herved tillader jeg mig for Folketinget at fremsætte:
Forslag til lov om ændring af selskabsskatteloven, skatteforvaltningsloven, skattekontrolloven og ligningsloven (Samfundsbidrag fra den finansielle sektor og fradragsloft over lønninger) (Lovforslag nr.
L 161) Lovforslaget skal gennemføre to af finansieringselementerne i den aftale om en ny ret til tidlig pension, som blev indgået imellem Regeringen (Socialdemokratiet), Dansk Folkeparti, Socialistisk Folkeparti og Enhedslisten den 10. oktober 2020.
Danske lønmodtagere har med retten til Tidlig Pension, der blev indført ved lov nr. 2202 af 29. december 2020 og som har kunnet opnås med virkning fra den 1. januar 2022, fået styrket deres rettigheder markant.
Personer med lange og hårde arbejdsliv kan nu trække sig tilbage på en ordentlig og værdig måde.
Med retten til Tidlig Pension sikres, at de, der har været længst tid på arbejdsmarkedet og har bidraget til velfærdssamfundet gennem et langt arbejdsliv, nu har mulighed for at stoppe med at arbejde, inden de er slidt helt ned.
 Det ene finansieringselement, som lovforslaget har til hensigt at udmønte, vedrører et samfundsbidrag i form af en forhøjet selskabsskat for finansielle selskaber, som medfører, at den finansielle sektor vil bidrage mere til fællesskabet.
 Den forhøjede selskabsskat foreslås pålagt de finansielle selskaber, der er undergivet offentligretligt tilsyn af Finanstilsynet i medfør af lov om finansiel virksomhed eller de speciallove, der gælder for særlige typer af finansielle selskaber.
 Denne afgrænsning, hvorefter kredsen af de finansielle selskaber, der pålægges samfundsbidraget, fastlægges på grundlag af den finansielle lovgivning, sikrer, at afgrænsningen af de berørte selskaber foretages efter klare og objektive kriterier, således at selskaber, der befinder sig i samme situation, også undergives samme skattemæssige behandling.
 Det foreslås, at samfundsbidraget for finansielle selskaber gennemføres ved, at selskabernes skattepligtige indkomst opgjort efter lovgivningens almindelige regler multipliceres med en faktor, som i 2023 udgør 25,2/22, mens faktoren i 2024 og senere år udgør 26/22. Efter forhøjelsen af selskabernes skattepligtige indkomst vil skatten skulle beregnes med den almindelige selskabsskattesats efter selskabsskattelovens § 17, stk. 1, som på nuværende tidspunkt er 22 pct.
 Herved opnås det, at selskabernes indkomst reelt beskattes med 25,2 pct. i 2023 og 26 pct. i 2024 og senere år, hvilket vil tilvejebringe det finansieringsbidrag, som samfundsbidraget ifølge aftalen om en ny ret til tidlig pension skal medføre.
 Metoden for gennemførelsen af den forhøjede selskabsskat er navnlig valgt af hensyn til at sikre, at de finansielle selskaber vil kunne sambeskattes med koncernforbundne selskaber, uden at dette nødvendiggør væsentlige ændringer af sambeskatningsreglerne.
 I tilknytning til reglerne om den forhøjede selskabsskat for de finansielle selskaber foreslås visse justeringer af øvrige skatteregler, som skal sikre, at den forhøjede skat for de finansielle selskaber ikke medfører utilsigtede skattemæssige konsekvenser på andre områder.
Det andet finansieringselement vedrører fastsættelse af et loft over fradrag for de allerhøjeste lønninger og lønaccessorier mhp. at modvirke en skæv lønudvikling for direktører mv. særligt i store selskaber.
Loftet udgør et grundbeløb svarende til ca. 7,5 mio. kr. i 2022. Grundbeløbet reguleres årligt efter personskattelovens § 20. Fradragsloftet gælder pr. person pr. indkomstår, og foreslås at gælde på koncernniveau, således at det sikres, at loftet ikke kan omgås ved at ansætte samme person i flere koncernforbundne selskaber.
Visse former for købe- og tegningsretter til aktier foreslås også omfattet af fradragsloftet.
 Det foreslås, at loven træder i kraft den 1. januar 2023. Lovforslaget er omfattet af de fælles ikrafttrædelsesdatoer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
