Bekendtgørelse om Fødevare- og Veterinærklager I medfør af § 58, stk. 1-3, i lov nr. 526 af 24. juni 2005 om fødevarer, § 66 i lov nr. 432 af 9. juni 2004 om hold af dyr, § 36 i lov nr. 433 af 9. juni 2004 om dyrlæger, § 3, stk. 2, i lov om frø, kartofler og planter, jf. lovbekendtgørelse nr. 195 af 12. marts 2009 og § 18, stk. 1, i økologiloven, jf. lovbekendtgørelse nr. 196 af 12. marts 2009 og § 17, stk. 1, i lov om biavl, jf. lovbekendtgørelse nr. 197 af 12. marts 2009 fastsættes:
Anvendelsesområde § 1. Fødevare- og Veterinærklager er en myndighed under Ministeriet for Fødevarer, Landbrug og Fiskeri.
 Stk. 2. Fødevare- og Veterinærklager ledes af en kontorchef.
 § 2. Fødevare- og Veterinærklager behandler klager over afgørelser truffet af Fødevarestyrelsen i første instans, medmindre anden klageadgang er foreskrevet i lovgivningen på det pågældende område.
 Stk. 2. Fødevare- og Veterinærklager behandler klager over afgørelser truffet i første instans af andre myndigheder og private eller offentlige institutioner, der har fået delegeret beføjelser på fødevare- og veterinærområdet.
 Stk. 3. Fødevare- og Veterinærklager behandler klager over afgørelser, der er truffet af de i stk. 1 og stk. 2 nævnte myndigheder eller institutioner, som led i sagsbehandlingen, herunder afgørelser om aktindsigt og partsstatus.
 § 3. Klagefristen er 4 uger, jf. dog stk. 2. Klage skal indgives gennem den myndighed eller institution, der har truffet afgørelsen.
 Stk. 2. Fødevare- og Veterinærklager kan indenfor 6 måneder efter afgørelsen se bort fra overskridelse af klagefristen, når overskridelsen af særlige grunde er undskyldelig.
 § 4. Afgørelser truffet af Fødevare- og Veterinærklager kan ikke indbringes for anden administrativ myndighed, medmindre andet er foreskrevet i lovgivningen på det pågældende område.
Ikrafttrædelse § 5. Bekendtgørelsen træder i kraft den 1. februar 2011.
 Stk. 2. Samtidig ophæves bekendtgørelse nr. 58 af 6. februar 2008 om Sekretariatet for Fødevare- og Veterinærklager.
