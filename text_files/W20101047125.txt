Ligebehandlingsnævnets afgørelse om alder - ansættelse - medhold J.nr. 2500115-10 Det var i strid med forskelsbehandlingsloven, at en 35-årig kvinde fik afslag på en jobansøgning som receptionistelev med den begrundelse, at indklagede havde et meget ungt hold med mange års erfaring fra hotelbranchen.
Klager blev tilkendt en godtgørelse på 25.000 kr.
 Klagen drejer sig om forskelsbehandling på grund af alder i forbindelse med, at en 35-årig kvinde fik afslag på en jobansøgning med den begrundelse, at indklagede havde et meget ungt hold med mange års erfaring fra hotelbranchen.
Ligebehandlingsnævnets afgørelse Det var i strid med forskelsbehandlingsloven, at klager fik afslag på sin ansøgning med den begrundelse, at indklagede havde et meget ungt hold.
Indklagede skal inden 14 dage betale en godtgørelse til klager på 25.000 kr. med procesrente fra 21. maj 2010.
Sagsfremstilling Klager, en 35-årig kvinde, ansøgte i april 2010 en stilling som receptionistelev på et hotel.
Hun modtog afslag med begrundelsen: "En af de mest betydningsfulde ting for at få en reception til at fungere er det team, som lederen har sat.
Derfor er det vigtigt at finde de rigtige profiler at sætte ind i det hold.
Din profil vil ikke passe ind i mit hold, da jeg har et meget ungt hold med mange års erfaring i hotelbranchen." Parternes bemærkninger Klager påstår, at hun er blevet forskelsbehandlet på grund af alder.
Klager har fremsat krav om godtgørelse på 30.000 kr.
Alternativt et mindre beløb efter nævnets skøn.
 Klager har henvist til indklagedes afslag på ansøgningen, hvoraf det fremgik, at indklagede havde et meget ungt hold.
 Indklagede påstår frifindelse.
Indklagede har henvist til, at han desværre brugte en formulering, der kunne misforstås.
Indklagede oplyser, at han gennem årene har ansat en del personale, heriblandt personale med forskellig etnisk oprindelse, religion og alder.
Indklagede oplyser, at han desuden flere gange har haft ansat voksenelever, men at klager ikke passede ind i teamet.
Ligebehandlingsnævnets bemærkninger og konklusion Det fremgår af lov om forbud mod forskelsbehandling på arbejdsmarkedet, at der ved forskelsbehandling forstås enhver direkte eller indirekte forskelsbehandling på grund af race, hudfarve, religion eller tro politisk anskuelse, seksuel orientering, alder, handicap eller national, social eller etnisk oprindelse.
 Der foreligger direkte forskelsbehandling, når en person på grund af for eksempel alder behandles ringere end en anden bliver, er blevet eller vil blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer med for eksempel en bestemt alder ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål og midlerne til at opfylde det er hensigtsmæssige og nødvendige.
 En arbejdsgiver må ikke forskelsbehandle lønmodtagere eller ansøgere til ledige stillinger ved ansættelse, afskedigelse, forflyttelse, forfremmelse eller med hensyn til løn- og ansættelsesvilkår.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Nævnet har lagt til grund, at det afgørende kriterium i afslaget var, at indklagede havde et meget ungt hold.
 Nævnet finder, at der herved foreligger direkte forskelsbehandling.
 Indklagede har derfor handlet i strid med loven om forbud mod forskelsbehandling på arbejdsmarkedet.
Godtgørelse Klager tilkendes en godtgørelse.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Godtgørelsen findes herefter passende at kunne fastsættes til skønsmæssigt 25.000 kr., som indklagede skal betale til klager med tillæg af procesrenter fra den 21. maj 2010, hvor sagen blev indbragt for Ligebehandlingsnævnet.
Beløbet skal betales inden 14 dage.
