Efter overenskomstindgrebet gældende fra den 1. april 1985 fortsatte  

 arbejderne på en virksomhed de oprindeligt lovlige arbejdsstandsninger, men  

 mødte for at genoptage arbejdet onsdag den 3. april 1985 (onsdag før påske).  

 Det lagdes til grund, at arbejderne hverken den 1. eller 2. april havde givet  

 tilsagn om genoptagelse af arbejdet samme eller den følgende dag.
Retten  

 fandt ikke grundlag for at underkende virksomhedens skøn, hvorefter det på  

 grund af den usikre olieforsyningssituation ikke var rimeligt at fortsætte  

 opvarmningen af lokalerne med henblik på en eventuel genoptagelse af arbejdet  

 nogle få timer onsdag før påske.
Herefter frifandtes virksomheden for en  

 påstand om at have handlet overenskomststridigt ved ikke den 3. april at tage  

 arbejderne i beskæftigelse.
 Under denne sag har Landsorganisationen i Danmark for Dansk  

 Metalarbejderforbund indklaget Dansk Arbejdsgiverforening for Jernets  

 Arbejdsgiverforening for Metallex, Bagsværd, for Arbejdsretten for  

 overenskomstbrud.
 Klagerne, der gør gældende, at den indklagede virksomhed Metallex den 3.  

 april 1985 uden driftsmæssig begrundelse har afvist at beskæftige de af  

 forbundets medlemmer, som denne dag ønskede at genoptage arbejdet efter  

 afslutningen af konflikten på arbejdsmarkedet i foråret 1985, har nedlagt  

 påstand om, at indklagede, Metallex, Bagsværd, har handlet  

 overenskomststridigt ved ikke den 3. april 1985 ved normal arbejdstids  

 begyndelse at tage forbundets medlemmer i beskæftigelse, at indklagede,  

 Metallex, Bagsværd, i den anledning tilpligtes til Dansk Metalarbejderforbund  

 at betale en efter rettens skøn fastsat bod, og at spørgsmålet om størrelsen  

 af betaling til forbundets medlemmer henskydes til afgørelse ad sædvanlig  

 fagretlig vej.
 De indklagede har påstået frifindelse.
 Sagens nærmere omstændigheder er efter det oplyste følgende:
Efter vedtagelsen af lov nr. 123 af 31. marts 1985 om fornyelse og  

 forlængelse af kollektive overenskomster og aftaler m.v., der trådte i kraft  

 mandag den 1. april 1985, fortsatte en stor del af de tidligere iværksatte  

 lovlige arbejdsstandsninger som overenskomststridige arbejdsnedlæggelser på  

 de virksomheder, herunder Metallex, som havde været omfattet af  

 arbejdskonflikten.
Denne virksomhed, der fremstiller beholdere, køkkenvaske  

 m.v. af rustfrit stål, beskæftigede ved konfliktens begyndelse 23 medlemmer  

 af Dansk Metalarbejderforbund.
Ved konfliktens ophør var 2 af disse  

 sygemeldt.
De resterende 21 medarbejdere besluttede på møder mandag den 1. og  

 tirsdag den 2. april 1985 at fortsætte arbejdsstandsningen, men mødte  

 derefter onsdag den 3. april 1985 - dagen før påske - ved normal arbejdstids  

 begyndelse for at genoptage arbejdet.
Fra virksomhedens side afviste man  

 imidlertid at igangsætte produktionen før efter påske.
 Afvisningen - og tilsvarende afvisninger på andre virksomheder - gav  

 anledning til, at der efter klagernes begæring afholdtes fællesmøde den 16.  

 april 1985, hvorunder man gjorde gældende, at virksomhederne havde handlet  

 overenskomststridigt ved ikke at beskæftige medarbejderne efter den 1. april  

 1985, idet overenskomstlovens § 13, stk. 3, udtrykkeligt fastsatte, at  

 fortrædigelser i anledning af udbrudte konflikter ikke måtte finde sted.  

 Fællesmødet sluttede, uden at enighed kunne opnås, idet man fra  

 arbejdsgiverside fastholdt, at baggrunden for, at man ikke havde kunnet  

 beskæftige de pågældende medarbejdere, var driftsmæssige forhold.
Under domsforhandlingen har virksomhedens underdirektør Henrik Willer  

 forklaret, at man påbegyndte opvarmningen af lokalerne - der sker ved  

 oliefyring - allerede søndag aften den 31. marts 1985 med henblik på  

 arbejdets genoptagelse den følgende dag.
Mandag den 1. april 1985 om morgenen  

 meddelte tillidsrepræsentanten imidlertid, at folkene havde besluttet ikke at  

 gå i arbejde, da de ville deltage i demonstrationen på Christiansborg  

 Slotsplads.
Tillidsrepræsentanten sagde videre, at de ville holde et nyt møde  

 tirsdag morgen for at drøfte, om arbejdet så skulle genoptages.
Da mødet  

 tirsdag morgen - hvor lokalerne fortsat var opvarmet trods den vanskelige  

 oliesituation - igen resulterede i en beslutning om at gå hjem, sagde vidnet  

 til tillidsrepræsentanten, at det så ikke var nødvendigt, at de kom om  

 onsdagen.
Hertil svarede tillidsrepræsentanten, at de også ville holde møde  

 onsdag for at drøfte, om arbejdet skulle genoptages.
Da man fra virksomhedens  

 side ikke fandt det rimeligt eller fornuftigt at sætte produktionen i gang  

 for nogle få timer onsdag før påske, standsede man opvarmningen af lokalerne  

 for dermed at spare olie, som man var ved at løbe tør for, og som det på  

 grund af arbejdsnedlæggelserne var vanskeligt at få fat i.
Folkene kom  

 således først i gang efter påske, men har fået sædvanlig  

 søgnehelligdagsbetaling for den mellemliggende periode.
Klagerne har anført, at det afgørende for sagens udfald er, om afvisningen  

 af folkene den 3. april 1985, da de mødte for at genoptage arbejdet, var  

 driftsmæssigt begrundet eller ej.
Bevisbyrden for, at der var driftsmæssige  

 grunde til afvisningen, påhviler virksomheden, og beviset herfor afhænger af  

 en vurdering af de faktiske forhold.
Efter det oplyste må det lægges til  

 grund, at forholdene var normaliseret onsdag den 3. april 1985, og at det i  

 virkeligheden ikke var opvarmningsspørgsmålet, der var afgørende for  

 virksomhedens beslutning om at udsætte genoptagelsen af arbejdet til efter  

 påske.
Begrundelsen herfor har i langt højere grad været irritation over, at  

 man ikke var kommet i gang hverken den 1. eller 2. april, og at man herefter  

 ikke fandt det umagen værd at genoptage produktionen før efter påske.  

 Afvisningen af folkene den 3. april var således ikke begrundet i rimelige  

 driftsmæssige hensyn og var derfor overenskomststridig og bodspådragende.
De indklagede har anført, at såvel produktionsmæssige forhold som de  

 knappe olieforsyninger bevirkede, at der ikke var grundlag for at påbegynde  

 produktionen onsdag den 3. april 1985. Virksomheden havde de to foregående  

 dage forgæves forsøgt at få arbejdet i gang og havde om tirsdagen advaret  

 folkene om, at arbejdet først ville komme i gang efter påske, hvis arbejdet  

 ikke blev genoptaget denne dag.
Man havde end ikke om tirsdagen kunnet få  

 nogen garanti fra medarbejderne for, at de ville gå i gang om onsdagen.
Det  

 er således medarbejdernes egen skyld, at arbejdet ikke kom i gang denne dag,  

 som var en »indeklemt« dag, hvor det ville være helt urentabelt at  

 begynde produktionen.
I øvrigt bevirkede oliesituationen, at man kunne have  

 hjemsendt folkene om onsdagen på grund af manglende forsyninger, selv om de  

 var gået i gang om tirsdagen.
 Arbejdsretten skal udtale:
Efter bevisførelsen lægges det til grund, at de strejkende medarbejdere  

 hverken mandag den 1. eller tirsdag den 2. april 1985 gav noget tilsagn om  

 genoptagelse af arbejdet samme eller den følgende dag, og at virksomhedens  

 ledelse herefter på grund af den usikre olieforsyningssituation besluttede at  

 standse opvarmningen af lokalerne og udskyde genoptagelsen af produktionen  

 til efter påske, idet man under disse omstændigheder ikke skønnede det  

 rimeligt at fortsætte opvarmningen af lokalerne med henblik på en eventuel  

 genoptagelse af arbejdet nogle få timer onsdag før påske.
Retten finder ikke  

 grundlag for at underkende dette skøn.
Da begrundelsen for den trufne  

 beslutning således har været en rimelig varetagelse af hensynet til en  

 forsvarlig drift af virksomheden, tager retten de indklagedes  

 frifindelsespåstand til følge.
 T h i k e n d e s f o r r e t :
 De indklagede, Dansk Arbejdsgiverforening for Jernets Arbejdsgiverforening  

 for Metallex, Bagsværd, frifindes for de af klagerne, Landsorganisationen i  

 Danmark for Dansk Metalarbejderforbund, i denne sag nedlagte påstande.
 I sagsomkostninger til Arbejdsretten betaler klagerne 2.000 kr.
