Fremsat den 13. april 1999 af  

 Jette Gottlieb (EL) og Frank Aaen (EL) Forslag til folketingsbeslutning om mere og bedre hjemmehjælp Folketinget pålægger regeringen at  

 fremsætte lovforslag om tilskud til kommuner, der udvider  

 hjemmehjælpen.
Tilskuddet gives for hver ekstra person, der  

 ansættes i hjemmehjælpen på normale løn- og  

 arbejdsvilkår, og beregnes ud fra den besparelse, staten opnår,  

 når en arbejdsløs kommer i arbejde.
 Regeringen opfordres desuden til at sikre en udvidet  

 uddannelsesindsats for hjemmehjælpere.
 Endelig pålægges regeringen - i samarbejde med  

 kommunerne, de ansatte og brugerne - at udarbejde forslag til, hvordan  

 styringen af hjemmehjælpen i kommunerne kan afbureaukratiseres,  

 således at  mest muligt af hjemmehjælpens tid bruges ude hos de  

 ældre, og således at brugerne og de ansatte får mere  

 direkte indflydelse på tilrettelæggelsen og gennemførelsen  

 af den tildelte hjælp.
Bemærkninger til forslaget Landet over oplever ældre, at de ikke  

 kan få den hjælp, de har behov for.
Stramme kommunale budgetter  

 er en væsentlig del af baggrunden for denne situation, men der er  

 også tilfælde, hvor hjemmehjælpen er dårligt og  

 ineffektivt ledet, og der er kommuner, der har opprioriteret andre opgaver  

 på de ældres bekostning.
Mange hjemmehjælpere nedslides, da  

 der er afsat for lidt tid til for meget arbejde, og der er derfor også  

 en stor søgning væk fra området.
 Uanset den konkrete årsag til, at  

 hjemmehjælpen er for dårlig, må der gøres noget  

 både af hensyn til de ældre og deres familier og af hensyn til de  

 ansatte i hjemmehjælpen.
Dette beslutningsforslag gør det muligt for alle  

 kommuner at udvide indsatsen i hjemmehjælpen.
For staten er forslaget  

 udgiftsneutralt, da det tilskud, der gives til kommunen, svarer til det,  

 staten sparer på udgifterne til dagpenge, aktivering og administration.  

 Det skønnes, at tilskuddet nogenlunde vil modsvare en normal  

 overenskomstmæssig løn til en nyansat hjemmehjælper, i  

 gennemsnit godt 180.000 kr.
Hertil kommer pension og andre udgifter, som  

 kommunen selv skal finansiere.
For at målrette dette initiativ over for  

 arbejdsløse, der er mere end kortvarigt arbejdsløse, og for at  

 sikre udgiftsneutralitet kan det overvejes, om disse nyoprettede stillinger  

 kun skal kunne søges af  arbejdsløse, der er eller står  

 over for aktivering.
Da tilskuddet gives til kommunen, er der ikke tale om  

 støttet arbejde.
Arbejdet giver derfor de ansatte normale rettigheder  

 i forhold til dagpengesystemet, og der er på alle måder tale om  

 et helt normalt ansættelsesforhold.
 Det er en forudsætning, at stillingerne  

 besættes efter normale ansættelsesvilkår og i henhold til  

 den gældende overenskomst på området.
Da der mange steder er mangel på uddannede  

 hjemmehjælpere, er det nødvendigt med en ekstra  

 uddannelsesindsats i forbindelse med en udvidelse af hjemmehjælpen.  

 Desuden vil flere hjemmehjælpstimer forbedre arbejdsmiljøet,  

 så afgangen af uddannede hjemmehjælpere kan formindskes.
Den  

 ekstra uddannelsesindsats finansieres af de midler, der i forvejen er afsat  

 til uddannelse af arbejdsløse.
Der er undersøgelser der viser, at  

 hjemmehjælpen i visse kommuner tilrettelægges på en meget  

 bureaukratisk måde med det resultat, at for lille en del af  

 arbejdstiden bruges hos de ældre.
Derfor kan der være brug for at  

 ændre ledelsesformen.
Forslagsstillerne vil pege på, at en mere  

 flad ledelsesstruktur med selvstyrende grupper kan sikre både  

 større medbestemmelse for de ansatte og en mere hensigtsmæssig  

 udnyttelse af ressourcerne.
Desuden kan der sikres større tilfredshed  

 med hjælpen gennem en højere grad af brugerindflydelse  

 både overordnet i kommunen og i forhold til den konkrete  

 udførelse af hjælpen.
Der er allerede afsat en pulje på  

 over 200 millioner kr., hvoraf der stadig er uforbrugte midler, til udvikling  

 af forbedring af hjemmehjælpen.
 I forhold til arbejdsmarkedet og diskussionen om  

 flaskehalse inden for bestemte fagområder bemærkes, at en  

 øget indsats inden for hjemmehjælpen ikke vil medføre  

 flaskehalsproblemer.
Der er med forslaget ikke taget stilling til, hvor  

 længe kommunerne kan modtage dette tilskud til meransættelse  

 inden for hjemmehjælpen, men det vil være naturligt, at  

 tilskuddet med tiden konverteres til en generel forhøjelse af  

 bloktilskuddet til kommunerne.
For at forhindre nye nedskæringer af  

 hjemmehjælpen ønsker forslagsstillerne desuden, at det  

 præciseres, hvor meget hjælp en kommune som minimum skal  

 tilbyde.
Skriftlig fremsættelse Jette Gottlieb (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om mere og bedre  

 hjemmehjælp.
(Beslutningsforslag nr.
B 119).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
