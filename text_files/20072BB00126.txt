Fremsat den 16. april 2008 af Julie Skovsby (S), Karen Hækkerup (S) og Mogens Jensen (S) Forslag til folketingsbeslutning om mulighed for midlertidigt forbud mod at have med dyr at gøre og skærpelse af straffen for grovere uforsvarlig behandling af dyr ogdyremishandling Folketinget pålægger regeringen at tage initiativ til at sikre, at  politiet i sager om grovere uforsvarlig behandling af dyr og dyremishandling gives beføjelse til at udstede et midlertidigt forbud til den tiltalte mod at have med dyr at gøre, indtil der er faldet dom i sagen, og  at straffen skærpes til fængselsstraf i sager om grovere uforsvarlig behandling af dyr og dyremishandling.
Bemærkninger til forslaget På trods af, at politiet holder øje med den dyreejer, hvis sag om grovere uforsvarlig behandling af dyr eller dyremishandling er under behandling, kan politiet ikke forhindre, at den pågældende i mellemtiden anskaffer sig et andet dyr.
Sagsbehandlingstiden i sager om dyremishandling kan være meget lang, idet der kan gå helt op til 2 år, før der falder dom i en sådan sag.
Socialdemokratiet finder denne ventetid uacceptabel.
Sagsbehandlingstiden i meget grove sager af denne karakter bør reduceres væsentligt.
Det er endvidere nødvendigt, at politiet i meget grove sager om dyremishandling m.v. gives mulighed for at udstede et midlertidigt forbud til tiltalte mod at have med dyr at gøre, indtil der er faldet dom i sagen.
Dette er også foreslået af Dyrenes Beskyttelse den 19. februar 2008 (DR Syd).
Kun sjældent ender sager om grovere uforsvarlig behandling af dyr og dyremishandling med fængselsstraf.
Det er helt uacceptabelt, at folk anskaffer sig et dyr og udsætter det for grov mishandling.
Hver uge hører man om dyr, der er blevet mishandlet, og den ene sag er værre end den anden.
Af seneste eksempler fra dagspressen kan nævnes, at en hund er blevet fundet hængt levende i et træ i Albertslund, en kattekilling i Sønderjylland er blevet fundet med et kanonslag bundet om kroppen og fem kaniner i Greve er blevet mishandlet til døde med øjnene stukket ud og hovederne skåret af.
Tal fra Dyrenes Beskyttelse viser, at der har været 30 pct. flere anmeldelser af dyremishandling i 2007 end året før.
Socialdemokratiet mener, at det er på tide at få strammet op på dyreværnslovgivningen for at komme de stigende problemer til livs.
Skriftlig fremsættelse Julie Skovsby (S):
 Forslag til folketingsbeslutning om mulighed for midlertidigt forbud mod at have med dyr at gøre og skærpelse af straffen for grovere uforsvarlig behandling af dyr og dyremishandling.
(Beslutningsforslag nr.
B 126).
