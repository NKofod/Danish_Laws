Fremsat den 12. december 2007 af justitsministeren (Lene Espersen) Forslag til Lov om ændring af retsplejeloven (Forsøgsordning med lydoptagelse af forklaringer i straffesager) § 1 I retsplejeloven, jf. lovbekendtgørelse nr. 1261 af 23. oktober 2007, foretages følgende ændring:
 1. Efter § 33 indsættes:
»§ 33 a.
Domstolsstyrelsen kan efter forhandling med præsidenten (på Bornholm dommeren) bestemme, at der ved en byret gennemføres forsøg med lydoptagelse af forklaringer under hovedforhandlingen i straffesager, jf. stk. 2-6, eller af rettens gengivelse af sådanne forklaringer, jf. stk. 7. Præsidenten (på Bornholm dommeren) kan efter drøftelse med Domstolsstyrelsen fastlægge nærmere retningslinjer for forsøget.
 Stk. 2. Hvis der sker lydoptagelse af en forklaring, optegnes indholdet af forklaringen ikke i retsbogen og behøver ikke at gengives i dommens fremstilling af sagen, jf. dog stk. 4 og 5. Retten kan dog bestemme, at indholdet af forklaringen skal optegnes i retsbogen efter lovens almindelige regler.
Stk. 3. Tiltalte har adgang til at høre en lydoptagelse af en forklaring, medmindre tiltalte ikke havde adgang til at overvære forklaringen.
Lydoptagelsen kan høres hos retten eller forsvareren.
Lydoptagelser er i øvrigt ikke genstand for aktindsigt.
Stk. 4. Hvis byrettens dom ankes, eller hvis tiltalte eller anklagemyndigheden anmoder om det, optegnes indholdet af forklaringen i retsbogen efter lovens almindelige regler.
Endvidere optegnes indholdet af forklaringen i retsbogen efter lovens almindelige regler ved meddelelse af aktindsigt i indførsler i retsbogen vedrørende en forklaring.
Stk. 5. Ved meddelelse af aktindsigt i dommen efter § 41 b skal retten i givet fald afgive en supplerende redegørelse, der i fornødent omfang gengiver de afgivne forklaringer.
Redegørelsen anses som et bilag til dommen og optages endvidere i retsbogen.
 Stk. 6. Lydoptagelser slettes 1 år efter sagens endelige afgørelse.
Stk. 7. Hvis der sker lydoptagelse af rettens gengivelse af en forklaring, finder stk. 2-6 tilsvarende anvendelse.« § 2 Loven træder i kraft dagen efter bekendtgørelsen i Lovtidende.
§ 3 Justitsministeren fremsætter i folketingsåret 2009-10 forslag om revision af retsplejelovens § 33 a som indsat ved denne lovs § 1, nr. 1.
§ 4 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Formål og baggrund Formålet med lovforslaget er at indsætte en hjemmel i retsplejeloven, der gør det muligt at gennemføre en forsøgsordning med lydoptagelse af forklaringer i straffesager eller af rettens gengivelse (referat) af sådanne forklaringer.
Justitsministeriet har anmodet Strafferetsplejeudvalget om at foretage en generel gennemgang af retsplejelovens regler om protokollering (dvs. optegnelse i retsbogen af indholdet af de afgivne forklaringer) i straffesager.
Formålet med forsøgsordningen, der i givet fald vil blive gennemført ved en eller flere byretter, er at indhøste erfaringer til brug for Strafferetsplejeudvalgets videre overvejelser om en revision af retsplejelovens regler om protokollering.
Med den foreslåede forsøgsordning vil der ikke være taget stilling til, om f.eks. den teknologiske udvikling på kortere eller længere sigt vil kunne give anledning til at overveje nye arbejdsmetoder ved domstolene, der ikke kræver særlig lovhjemmel, eksempelvis anvendelse af automatiseret talegenkendelse (tale til tekst).
 Den foreslåede forsøgsordning indeholder navnlig følgende elementer:
  Der sker lydoptagelse af forklaringer under hovedforhandlingen i straffesager eller af rettens gengivelse (referat) af sådanne forklaringer.
  Forklaringerne indføres som udgangspunkt ikke i retsbogen.
  Forklaringerne medtages som udgangspunkt kun i dommen i det omfang, det er nødvendigt at gengive forklaringerne i begrundelsen for dommen.
  Hver part (tiltalte og anklagemyndigheden) får adgang til lydoptagelsen, f.eks. til brug for overvejelser om eventuelt at anke byrettens dom.
  Tiltalte kan høre lydoptagelsen i retten eller hos sin forsvarer, men kan ikke få udleveret en kopi af optagelsen.
  Hver part (tiltalte og anklagemyndigheden) kan forlange, at forklaringen indføres i retsbogen, og forklaringen skal endvidere indføres i retsbogen ved anke og ved meddelelse af aktindsigt i retsbogstilførsler vedrørende forklaringen.
  I tilfælde af en anmodning om aktindsigt i dommen efter retsplejelovens § 41 b (om aktindsigt i domme og kendelser for enhver) suppleres dommen i givet fald med en gengivelse af forklaringerne svarende til, hvad der kræves efter retsplejelovens § 218 a, stk. 1.
 Lovforslaget bygger på en anbefaling fra Strafferetsplejeudvalget.
2. Gældende ret 2.1. Protokollering af forklaringer Ved afhøringer under hovedforhandlingen i straffesager i første instans optages det væsentligste af de afgivne udsagn i retsbogen, jf. retsplejelovens § 870, stk. 1. Dette gælder også for ankesager i landsretten, jf. henvisningen i retsplejelovens § 917 til kapitel 78, som § 870 står i.
 Ved afhøringer i retten under efterforskningen i straffesager optages det væsentlige indhold af de afgivne forklaringer i retsbogen, og særlig vigtige dele af forklaringerne gengives så vidt muligt med den afhørtes egne ord, jf. retsplejelovens § 754, stk. 1, jf. § 751, stk. 1.
Denne såkaldte protokollering af forklaringer omfatter både tiltaltes forklaring og vidneforklaringer.
Endvidere er forklaringer af syns- og skønsmænd omfattet, men der udmeldes sjældent syns- og skønsmænd i straffesager.
For så vidt angår forklaringer i retsmøder under efterforskningen gælder desuden, at den afhørte skal gives mulighed for at gøre sig bekendt med gengivelsen af forklaringen, og at den afhørtes eventuelle rettelser og tilføjelser skal medtages, jf. retsplejelovens § 754, stk. 1, jf. § 751, stk. 2. Ifølge forarbejderne behøver den afhørte ikke straks at gøres bekendt med gengivelsen af forklaringen.
Det er tilstrækkeligt, at den afhørte gøres bekendt med, at han eller hun efterfølgende vil kunne henvende sig og få referatet oplæst eller udleveret til gennemsyn, jf. betænkning nr. 622/1971 side 45.
Protokolleringen indebærer, at der indføres et referat af de afgivne forklaringer i retsbogen.
Der er således ikke tale om en fuldstændig eller ordret gengivelse af de afgivne forklaringer.
Protokolleringen er rettens ansvar.
Den praktiske fremgangsmåde kan variere mellem forskellige retter og mellem forskellige dommere.
Der kan både være tale om, at dommeren (retsformanden) dikterer referatet af forklaringen enten under retsmødet, mens den afhørte er til stede, eller efterfølgende, og om, at en retssekretær selvstændigt udarbejder et udkast til referat, der efterfølgende gennemgås og godkendes af dommeren (retsformanden).
 Hvis referatet af en forklaring dikteres til diktafon eller lignende, skal diktatet snarest muligt skrives i retsbogen, jf. § 7 i bekendtgørelse nr. 235 af 13. maj 1976 om retsbøger, anvendelse af diktafon under retsmøder mv.
 Ved lov nr. 538 af 8. juni 2006 (Politi- og domstolsreform) blev der indsat regler i retsplejeloven om lyd- og billedoptagelse af forklaringer i retssager, jf. retsplejelovens § 186, stk. 2, 2. pkt., og stk. 3-6. Disse regler træder først i kraft efter justitsministerens nærmere bestemmelse, jf. § 106, stk. 3, 1. pkt., i lov nr. 538 af 8. juni 2006. Disse regler indebærer ingen ændringer af reglerne om protokollering af forklaringer i straffesager.
2.2. Udformningen af domme Domme skal indeholde parternes påstande og en fremstilling af sagen, herunder i fornødent omfang en gengivelse af de afgivne forklaringer, samt angive de faktiske og retlige omstændigheder, der er lagt vægt på ved sagens afgørelse, jf. retsplejelovens § 218 a, stk. 1. Domme i straffesager skal endvidere indeholde en gengivelse af tiltalen.
Med hensyn til forståelsen af udtrykket »en fremstilling af sagen, herunder i fornødent omfang en gengivelse af de afgivne forklaringer« fremgår det af forarbejderne, at der vil kunne være meget stor forskel på, hvor omfattende en sådan fremstilling af sagen bør være, jf.
Folketingstidende 2003-04, tillæg A, side 646. I tilståelsessager vil en ganske kort fremstilling af sagen som regel være tilstrækkelig, og det samme vil ofte gælde i ankesager (både i civile sager og straffesager). I andre tilfælde vil det i høj grad afhænge af den konkrete sags omstændigheder (i faktisk og retlig henseende), hvor omfattende fremstillingen af sagen bør være.
I mange straffesager vil der kun være behov for en kort fremstilling af sagen, eftersom dommen i straffesager desuden skal indeholde en gengivelse af tiltalen.
Særligt om udtrykket »i fornødent omfang« anføres det i forarbejderne, at forklaringerne skal gengives, i det omfang det er nødvendigt, for at dommen kan »stå alene«, dvs. kan forstås af personer, der ikke i øvrigt kender sagen, og som ikke har adgang til sagens dokumenter, jf.
Folketingstidende 2003-04, tillæg A, side 646f.
Behovet for at gengive de afgivne forklaringer i sagsfremstillingen vil bl.a. afhænge af, hvor udførligt forklaringerne omtales i dommens begrundelse (præmisserne). Dommen bør altid indeholde  eventuelt i præmisserne  i det mindste en helt kortfattet gengivelse af forklaringer, som har haft betydning for afgørelsen.
Medmindre de afgivne forklaringer ikke har haft betydning for afgørelsen, er det således ikke tilstrækkeligt i dommen blot at angive, hvem der har afgivet forklaring, og så i øvrigt henvise til retsbogen.
Derimod er der ikke noget til hinder for, at dommen kort gengiver essensen af de forklaringer, der har haft betydning for afgørelsen, samtidig med at retsbogen indeholder en mere udførlig gengivelse af disse forklaringer.
Der kan efter omstændighederne også være behov for at gengive essensen af en forklaring, som retten har tilsidesat.
I tilståelsessager vil det som regel være tilstrækkeligt at angive, at tiltalte har forklaret i overensstemmelse med tiltalen.
Det fremgår endvidere af forarbejderne, at kravene til affattelsen af domme, herunder kravet om, at dommen skal kunne stå alene, skal ses i sammenhæng med den almindelige adgang til aktindsigt i domme (retsplejelovens § 41 b), jf.
Folketingstidende 2003-04, tillæg A, side 646.
 Reglen om, at dommen skal angive de faktiske og retlige omstændigheder, der er lagt vægt på ved sagens afgørelse, uddybes for så vidt angår straffesager ved byret og landsret ved reglerne i retsplejelovens § 884, stk. 1 og 2, hvorefter retten i begrundelsen for dommen bl.a. skal angive de omstændigheder, som anses for bevist og lægges til grund for en domfældelse, henholdsvis de omstændigheder, som er en betingelse for straf, og som anses for at mangle eller for ikke at være bevist, eller de strafudelukkende omstændigheder, som anses for at foreligge.
3. Lovforslagets udformning 3.1. Strafferetsplejeudvalgets anbefaling Ved kommissorium af 30. april 2004 har Justitsministeriet anmodet Strafferetsplejeudvalget om at foretage en generel gennemgang af retsplejelovens regler om protokollering i straffesager.
 Efter kommissoriet skal udvalget på baggrund af gennemgangen overveje spørgsmålet om modernisering af reglerne om protokollering i straffesager ud fra en retssikkerhedsmæssig synsvinkel og under hensyntagen til de teknologiske muligheder.
 Af kommissoriet fremgår, at Domstolsstyrelsen har peget på, at der kan være grund til at overveje, om protokolleringen i visse straffesager bør forenkles, således at forklaringer afgivet i retten ikke dikteres, men i stedet optages på lydmedium med mulighed for efterfølgende renskrivning til brug for anke, retsbogsudskrifter mv.
I overensstemmelse med en bemærkning i kommissoriet om bistand fra Domstolsstyrelsen har en arbejdsgruppe under Domstolsstyrelsen i marts 2006 afgivet en redegørelse om protokollering i straffesager, som bl.a. indeholder en beskrivelse af forskellige modeller for protokollering.
Domstolsstyrelsen har ved fremsendelsen af redegørelsen til Strafferetsplejeudvalget tilbudt i givet fald at iværksætte supplerende undersøgelser og/eller forsøg, der nærmere kan belyse de tekniske muligheder, der kan gøres brug af ved protokollering i straffesager.
 Efter en foreløbig drøftelse af kommissoriet har Strafferetsplejeudvalget herefter bl.a. besluttet at søge at få belyst de praktiske muligheder for lydoptagelse af forklaringer under hovedforhandlingen i straffesager.
 Spørgsmålet om gennemførelsen af sådanne forsøg har i foråret 2007 været drøftet mellem Strafferetsplejeudvalget, Domstolsstyrelsen og Justitsministeriet.
 Strafferetsplejeudvalget har herefter ved brev af 17. september 2007 til Justitsministeriet anbefalet, at der søges tilvejebragt lovhjemmel til som led i en forsøgsordning med lydoptagelse af forklaringer i straffesager at fravige retsplejelovens regler om gengivelse af forklaringerne i retsbøgerne.
 Udvalget anfører, at det må anses for centralt for udvalgets kommende overvejelser om udnyttelse af de teknologiske muligheder i forbindelse med protokollering, at sådanne muligheder kan belyses praktisk gennem forsøg.
Forsøg vedrørende protokollering til brug for udvalgets overvejelser om modernisering af retsplejelovens regler herom bør efter udvalgets opfattelse udformes sådan, at flest mulige aspekter af mulighederne for lettelse af protokollering gennem anvendelse af teknik afprøves.
Forsøgene bør omfatte såvel anvendelse af lydoptageteknik som afprøvning af forskellige arbejdsgange i forbindelse hermed.
Forsøgene bør således under alle omstændigheder omfatte den rent praktisk-tekniske side af lydoptagelse af forklaringer i retsmøder.
Væsentligere er dog de arbejdsgange, der benyttes, og det produkt, der kommer ud af dem.
 Forsøg bør  for at opnå så realistiske erfaringer som muligt  gennemføres som driftsforsøg, dvs. gennemføres ved behandlingen af en række straffesager ved en eller flere byretter.
 Strafferetsplejeudvalget skitserer herefter følgende model for sådanne forsøg:
  Forklaringer under hovedforhandlingen i straffesager i første instans optages på tidssvarende lydmedium.
  Der deltager ikke retssekretær i hovedforhandlingen af hensyn til protokollering.
  Dommeren gør kun notater om de afgivne forklaringer af hensyn til egen sagsbehandling/votering.
  Forklaringerne indføres som udgangspunkt ikke i retsbogen.
  Forklaringerne medtages som udgangspunkt kun i dommen i det omfang, det er nødvendigt at gengive forklaringerne i præmisserne.
  Lydoptagelsen stilles til parternes disposition til brug ved appelovervejelser.
  I tilfælde af anke  eller efter ønske i øvrigt fra en part  indføres forklaringerne i retsbogen.
  I tilfælde af en anmodning om aktindsigt i dommen efter retsplejelovens § 41 b suppleres dommen i givet fald med en gengivelse af forklaringerne svarende til, hvad der kræves efter retsplejelovens § 218 a, stk. 1.
 Det er efter udvalgets opfattelse væsentligt, at forsøget også belyser anvendelsen af lydmediet til efterfølgende brug, herunder såvel tilgængeligheden for parterne og andre som efterfølgende renskrift (protokollering).
Strafferetsplejeudvalget anfører endvidere, at forsøgene bør gennemføres på en sådan måde, at der tages de nødvendige hensyn til parterne mv.
Det bør således ved forsøgene forudsættes, at gennemførelsen forestås af Domstolsstyrelsen i samarbejde med den eller de pågældende retter, at vedkommende retspræsident godkender retningslinjerne for det enkelte forsøg, at retten efter sagens karakter kan beslutte, at der skal foretages sædvanlig protokollering, at en part uden angivelse af begrundelse skal kunne forlange en udskrift af forklaringerne, der opfylder de gældende krav til retsbøger, at anklagemyndigheden og forsvareren uden angivelse af begrundelse skal kunne forlange en kopi af en lydoptagelse af forklaringer som alternativ til en skriftlig gengivelse, f.eks. til brug ved ankeovervejelser, og at dommen i tilfælde af en anmodning om aktindsigt i dommen efter retsplejelovens § 41 b i givet fald suppleres med en gengivelse af forklaringerne svarende til, hvad der kræves efter retsplejelovens § 218 a, stk. 1.
3.2. Justitsministeriets overvejelser Som det fremgår af pkt. 3.1 ovenfor, har Justitsministeriet anmodet Strafferetsplejeudvalget om at foretage en generel gennemgang af retsplejelovens regler om protokollering i straffesager.
 Justitsministeriet er enig med Strafferetsplejeudvalget i, at det vil være hensigtsmæssigt at gennemføre forsøg med lydoptagelse af forklaringer i straffesager, således at erfaringerne fra forsøgene kan indgå i udvalgets videre overvejelser om en revision af retsplejelovens regler om protokollering i straffesager.
 Justitsministeriet er endvidere enig med Strafferetsplejeudvalget i, at der for at opnå det fulde udbytte af sådanne forsøg bør være mulighed for som led i forsøgsordningen i et vist omfang at fravige de gældende regler i retsplejeloven om protokollering og om gengivelse af forklaringerne i dommen.
En forsøgsordning, hvor der sker lydoptagelse af forklaringer under hovedforhandlingen, men kun optegnelse i retsbogen, hvis en part anmoder om det, vil således bl.a. give mulighed for en realistisk vurdering af hyppigheden af sådanne anmodninger og af anmodninger om adgang til lydoptagelsen.
Dette vil også give mulighed for at vurdere, om og i givet fald i hvilket omfang en sådan ordning med lydoptagelse og begrænset protokollering samlet set vil være ressourcebesparende for retten eller parterne.
På denne baggrund foreslås det at indsætte en hjemmel i retsplejeloven til at gennemføre forsøg med lydoptagelse af forklaringer, der afgives under hovedforhandlingen af en straffesag i første instans.
Det foreslås, at når der som led i sådanne forsøg sker lydoptagelse af en forklaring, optegnes indholdet af forklaringen som udgangspunkt ikke i retsbogen og behøver ikke at gengives i dommens fremstilling af sagen.
Med forslaget fraviges retsplejelovens § 870, stk. 1, om optegnelse i retsbogen af indholdet af forklaringen og retsplejelovens § 218 a, stk. 1, 1. pkt., for så vidt angår gengivelse af forklaringen i dommens sagsfremstilling.
Forslaget giver derimod ikke mulighed for at fravige den del af § 218 a, stk. 1, 1. pkt., der angår kravet om at angive de faktiske og retlige omstændigheder, der er lagt vægt på ved sagens afgørelse (»præmisserne«), i dommen.
Der stilles således samme krav til dommens præmisser i straffesager, der er omfattet af forsøgsordningen, som i andre straffesager, herunder med hensyn til i givet fald i fornødent omfang at gengive (dele af) indholdet af en forklaring i præmisserne.
 Justitsministeriet er endvidere enig med Strafferetsplejeudvalget i, at forsøgene bør gennemføres på en sådan måde, at der tages de nødvendige hensyn til parterne mv.
Det foreslås derfor, at en part (dvs. tiltalte og anklagemyndigheden) har adgang til at gøre sig bekendt med lydoptagelsen og uden særlig begrundelse kan forlange, at retten gengiver forklaringen i retsbogen.
Forklaringen skal endvidere gengives i retsbogen ved anke og ved meddelelse af aktindsigt i retsbogstilførsler vedrørende forklaringen, jf. navnlig retsplejelovens § 41 d om aktindsigt for forurettede og for personer, der har en individuel, væsentlig interesse i et retsspørgsmål, og hvor aktindsigten har betydning for vurderingen af det pågældende retsspørgsmål.
 Endvidere foreslås det, at dommen i tilfælde af en anmodning om aktindsigt i dommen efter retsplejelovens § 41 b om aktindsigt for enhver i givet fald i fornødent omfang skal suppleres med en gengivelse af forklaringerne svarende til, hvad der kræves efter retsplejelovens § 218 a, stk. 1.
 Byretterne har i forbindelse med høringen over et udkast til lovforslaget anført, at det bør overvejes at give retten mulighed for at undlade at udarbejde en supplerende redegørelse, hvis et dansk massemedium anmoder om aktindsigt i en dom og er indforstået med at nøjes med at høre lydoptagelsen hos retten.
Forslaget om, at alene parterne har adgang til at høre en lydoptagelse af en forklaring, svarer til ordningen efter retsplejelovens § 186, stk. 4, som blev indsat i retsplejeloven i forbindelse med politi- og domstolsreformen i 2006, men endnu ikke er trådt i kraft.
Efter Justitsministeriets opfattelse er der ikke grundlag for i forbindelse med den foreslåede forsøgsordning at fravige denne ordning, som bl.a. er begrundet i hensynet til de personer, der har afgivet forklaring.
Det tilføjes, at erfaringerne fra forsøgsordningen også på dette punkt vil indgå i de videre overvejelser om en revision af retsplejelovens regler om protokollering i straffesager, herunder retsplejelovens § 186, stk. 4.
 Domstolsstyrelsen har over for Justitsministeriet peget på, at det vil være hensigtsmæssigt også at give mulighed for forsøg med, at rettens gengivelse (referat) af en forklaring lydoptages, men kun renskrives (indføres i retsbogen), hvis der fremsættes anmodning herom.
Justitsministeriet er enig i, at dette vil give et bedre grundlag for at vurdere alle aspekter af lydoptagelse i forbindelse med protokollering og dermed et bedre grundlag for Strafferetsplejeudvalgets videre overvejelser.
Det foreslås derfor, at der som led i forsøgsordningen også bliver mulighed for at lydoptage ikke selve forklaringen, men alene rettens gengivelse heraf.
De foreslåede regler med hensyn til optegnelse i retsbogen og medtagelse i dommens sagsfremstilling, parternes adgang til lydoptagelsen, aktindsigt mv. finder også anvendelse på sådanne lydoptagelser af rettens gengivelse af forklaringer.
 Der henvises til lovforslagets § 1 (forslag til retsplejelovens § 33 a) og bemærkningerne hertil.
Det bemærkes, at den foreslåede bestemmelse alene har til formål at give mulighed for under en forsøgsordning at vurdere alle aspekter af anvendelsen af lydoptagelse af forklaringer i straffesager til brug for Strafferetsplejeudvalgets videre overvejelser om en revision af retsplejelovens regler om protokollering.
Der er ikke hermed taget stilling til, hvordan en permanent ordning med anvendelse af lydoptagelse af forklaringer i straffesager i givet fald bør udformes.
Der vil blive taget stilling hertil i lyset af udvalgets videre overvejelser.
Det bemærkes endvidere, at formålet med lovforslaget er at tilvejebringe hjemmel til i et vist omfang på forsøgsbasis at fravige de gældende regler i retsplejeloven om protokollering og affattelsen af domme.
Som nævnt under pkt. 1 ovenfor er der ikke hermed taget stilling til, om f.eks. den teknologiske udvikling på kortere eller længere sigt vil kunne give anledning til at overveje nye arbejdsmetoder ved domstolene, der ikke kræver særlig lovhjemmel, eksempelvis anvendelse af automatiseret talegenkendelse (tale til tekst).
 4. Lovforslagets økonomiske og administrative konsekvenser mv.
 Med lovforslaget gøres det muligt at gennemføre en forsøgsordning med lydoptagelse af forklaringer i straffesager.
 Lovforslaget skønnes ikke at medføre økonomiske og administrative konsekvenser for det offentlige af betydning.
 Lovforslaget har ikke økonomiske eller administrative konsekvenser for borgerne eller erhvervslivet.
 Lovforslaget har ingen miljømæssige konsekvenser og indeholder ikke EU-retlige aspekter.
5. Høring Et udkast til lovforslaget har været sendt til høring hos følgende myndigheder og organisationer mv.:
 Østre og Vestre Landsret, samtlige byretter, Domstolsstyrelsen, Rigsadvokaten, Rigspolitiet, Den Danske Dommerforening, Dommerfuldmægtigforeningen, HK Landsklubben Danmarks Domstole, Foreningen af Offentlige Anklagere, Politiforbundet i Danmark, Advokatrådet, Landsforeningen af Beskikkede Advokater, Institut for Menneskerettigheder, Retssikkerhedsfonden og Dansk Retspolitisk Forening.
