 Herved bekendtgøres lov nr. 102 af 31. marts 1955 om  

 tilsyn med monopoler og konkurrencebegrænsninger med de ændringer, der følger  

 af lov nr. 213 af 4. juni 1965, lov nr. 115 af 2. april 1971, lov nr. 88 af  

 14. marts 1979, lov nr. 162 af 27. april 1983 samt lov nr. 617 af 19.  

 december 1984.
I.
Lovens formål og område § 1.  Denne lov har til formål gennem offentligt  

 tilsyn med monopoler og konkurrencebegrænsninger at forhindre urimelige  

 priser og forretningsbetingelser samt at sikre de bedst mulige vilkår for den  

 frie erhvervsudøvelse.
 § 2.  Loven finder anvendelse på private  

 erhvervsvirksomheder, andelsforeninger og lignende indenfor erhvervsgrene,  

 hvor konkurrencen i hele landet eller indenfor lokale markedsområder er  

 begrænset på en sådan måde, at virksomhederne udøver eller vil kunne udøve en  

 væsentlig indflydelse på pris-, produktions-, omsætnings- eller  

 transportforhold.
 Stk. 2.  Løn- og arbejdsforhold falder udenfor denne  

 lov, som heller ikke omfatter prisforhold og erhvervsudøvelse, der i henhold  

 til særlig hjemmel bestemmes eller godkendes af det offentlige.
II.
Monopoltilsynet § 3.  Tilsyn med monopoler og konkurrencebegrænsninger  

 udøves af monopoltilsynet, som består af et råd og et direktorat.
 Stk. 2.  For så vidt angår virksomheder, hvis økonomiske  

 forhold i henhold til særlig lovhjemmel er undergivet tilsyn eller regulering  

 af andre offentlige tilsynsorganer, kan industriministeren bestemme, at  

 tilsynet i henhold til nærværende lov udøves af vedkommende tilsynsorgan  

 efter nærmere af ministeren under hensyn til de pågældende virksomheders  

 særlige karakter fastsatte regler.
 Stk. 3.  For så vidt angår banker, sparekasser og  

 andelskasser udøves monopoltilsynets beføjelser efter loven af tilsynet med  

 banker og sparekasser.
 Stk. 4.  Tilsynets afgørelser kan indbringes for  

 industriministeren.
Stk. 5.  Forinden tilsynet træffer afgørelser om  

 foranstaltninger, som må antages at ville få betydning for pengepolitikken,  

 skal tilsynet forhandle med Danmarks Nationalbank.
Såfremt det herefter må  

 skønnes, at der skal ske en afvejning af konkurrencepolitiske og  

 pengepolitiske hensyn, forelægger tilsynet sagen for industriministeren til  

 afgørelse.
§ 4.  Rådet består af en formand og indtil 14  

 medlemmer.
Rådets formand udnævnes af kongen.
De øvrige medlemmer udnævnes af  

 industriministeren for et tidsrum af indtil 3 år.
Rådet skal omfatte et  

 alsidigt kendskab til erhvervs- og forbrugsforhold, herunder juridisk,  

 nationaløkonomisk og teknisk kundskab.
Et flertal af rådets medlemmer skal  

 være uafhængige af erhvervsvirksomheder og erhvervsorganisationer, hvis  

 forhold umiddelbart berøres af denne lov.
Stk. 2.  Intet af rådets medlemmer må deltage i  

 afgørelsen af en sag, der umiddelbart berører erhvervsvirksomheder eller  

 brancheorganisationer, i hvilke han er interesseret, eller til hvilke han er  

 knyttet.
Rådet afgør i påkommende tilfælde, om et medlem kan deltage i en  

 sags behandling.
 Stk. 3.  Er et medlem i henhold til stk. 2 eller af  

 andre grunde forhindret i at deltage i rådets arbejde, kan ministeren udnævne  

 en stedfortræder.
 Stk. 4.  Ministeren fastsætter rådets forretningsorden.
§ 5.  Rådets daglige forretninger varetages af  

 direktoratet.
Dette ledes af en direktør, som udnævnes af kongen.
Direktøren  

 er ikke medlem af rådet, men deltager i dettes møder.
 Stk. 2.  Direktoratet kan tilkalde særlige sagkyndige i  

 det omfang, dette skønnes fornødent.
Stk. 3.  Direktoratets tjenestemænd og medhjælpere må  

 ikke være interesseret i eller knyttet til nogen erhvervsvirksomhed eller  

 erhvervsorganisation.
De tilkaldte sagkyndige må ikke være interesseret i  

 eller knyttet til virksomheder eller organisationer, hvis forhold umiddelbart  

 berøres af den sag, i hvis behandling de tilkaldes til medvirken.
 Stk. 4.  Industriministeren udfærdiger et regulativ for  

 direktoratets virksomhed.
III.
Anmeldelse og registrering § 6.  Aftaler og vedtagelser, som udøver eller vil  

 kunne udøve en væsentlig indflydelse på pris-, produktions-, omsætnings-  

 eller transportforhold i hele landet eller indenfor lokale markedsområder,  

 skal anmeldes til monopoltilsynet.
Stk. 2.  Enkeltvirksomheder og sammenslutninger, som  

 udøver eller vil kunne udøve en væsentlig indflydelse på pris-, produktions-,  

 omsætnings- eller transportforhold i hele landet eller indenfor lokale  

 markedsområder, skal anmeldes, når tilsynet fremsætter krav derom.
De af  

 sådanne virksomheder eller sammenslutninger trufne konkurrenceregulerende  

 bestemmelser skal ligeledes anmeldes efter krav fra tilsynet.
 § 7.  De i § 6, stk. 1, foreskrevne anmeldelser skal  

 ske inden 8 dage efter, at den pågældende aftale eller vedtagelse er truffet.
 Stk. 2.  Ændringer i forhold, hvorom anmeldelse er sket,  

 herunder ændringer i anmeldte priser, avancer, rabatter og kvoter m.v., skal  

 ligeledes anmeldes inden 8 dage.
 Stk. 3.  Under særlige omstændigheder kan tilsynet  

 forlænge den i stk. 1 og 2 fastsatte frist.
 § 8.  Aftaler og vedtagelser, der omfattes af  

 forskrifterne i § 6, stk. 1, har ikke gyldighed og kan ikke gøre krav på  

 beskyttelse ved domstolene, medmindre anmeldelser er sket inden den  

 foreskrevne frist.
§ 9.  Monopoltilsynet indfører de indgivne anmeldelser  

 i et offentligt register.
Registrering indebærer ikke nogen godkendelse af  

 det anmeldte.
 Stk. 2.  Hvor ganske særlige omstændigheder taler  

 derfor, kan industriministeren tillade, at registreringen helt eller delvis  

 skal være hemmelig.
IV.
Aftaler, vedtagelser og bestemmelser om fastsættelse af mindstepriser § 10.  Aftaler, vedtagelser og bestemmelser, der  

 fastsætter mindstepriser eller -avancer ved videresalg i efterfølgende  

 omsætningsled, må ikke håndhæves, medmindre monopoltilsynet har godkendt de  

 pågældende aftaler m.v.
Sådan godkendelse kan gives, når vægtige grunde taler  

 derfor.
V.
Monopoltilsynets beføjelse til optagelse af forhandlinger og udstedelse  

 af pålæg m.v.
 § 11.  Finder monopoltilsynet efter foretagen  

 undersøgelse, at konkurrencebegrænsning som omhandlet i § 2, stk. 1, medfører  

 eller må antages at ville medføre urimelige priser eller  

 forretningsbetingelser, urimelig indskrænkning i den frie erhvervsudøvelse  

 eller urimelig ulighed i vilkårene for erhvervsudøvelsen, påhviler det  

 tilsynet at søge forholdet bragt til ophør ved forhandling med de pågældende  

 enkeltvirksomheder eller sammenslutninger.
 Stk. 2.  Bedømmelsen af, om priserne er urimelige, skal  

 ske på grundlag af forholdene i virksomheder, der efter de foreliggende  

 omstændigheder drives på en teknisk og kommercielt hensigtsmæssig måde.
 § 12.  Kan de i § 11 nævnte skadelige virkninger ikke  

 bringes til ophør ved forhandling, udsteder monopoltilsynet pålæg i så  

 henseende.
 Stk. 2.  Et sådant pålæg kan omfatte såvel hel eller  

 delvis ophævelse af de pågældende aftaler, vedtagelser og bestemmelser som  

 mærkning eller skiltning med pris, sammensætning, vægt eller mål og ændringer  

 i priser, avancer og forretningsbetingelser, herunder fastsættelse af priser  

 og avancer, som ikke må overskrides.
Stk. 3.  I tilfælde, hvor en konkurrencebegrænsning  

 medfører en urimelig indskrænkning i den frie erhvervsudøvelse, og dette ikke  

 kan imødegås efter lovens øvrige bestemmelser, kan tilsynet pålægge en  

 virksomhed at sælge til nærmere angivne købere på virksomhedens sædvanligt  

 gældende vilkår for tilsvarende salg.
Virksomheden kan dog altid kræve  

 kontant betaling eller betryggende sikkerhed.
 Stk. 4.  Ved fastsættelse af højestepriser eller  

 -avancer i henhold til stk. 2 kan priser eller avancer ikke ansættes lavere,  

 end at virksomheder af den i § 11, stk. 2, nævnte art kan opnå dækning for  

 nødvendige omkostninger, herunder afskrivninger, og ydelser ved den  

 pågældende vares indkøb eller genindkøb, fremstilling, hjemtagelse,  

 afsætning, transport samt en under hensyn til risikoen ved varens  

 fremstilling eller salg rimelig nettoavance.
 Stk. 5.  Monopoltilsynet kan ved fastsættelse af  

 højestepriser eller -avancer, hvor tungtvejende hensyn, herunder til  

 forsknings- og udviklingsintensive produktionsområder, taler derfor, fravige  

 de principper, der følger af stk. 4 for omkostningsfordeling på de enkelte  

 varer og varegrupper.
 Stk. 6.  Et pålæg skal angive, fra hvilket tidspunkt  

 pålægget skal være efterkommet.
§ 13.  Hvor det af kontrolhensyn skønnes påkrævet, kan  

 monopoltilsynet foreskrive faktureringspligt overfor videreforhandlere.  

 Endvidere kan tilsynet foreskrive mærkning eller skiltning med pris for  

 nødvendige forbrugsvarer, for hvilke der indenfor vedkommende branche ikke i  

 rimeligt omfang finder sådan mærkning eller skiltning sted.
Forinden sådanne  

 forskrifter gives, vil der være at forhandle med forbrugerorganisationerne og  

 vedkommende brancheorganisationer.
 § 14.  Kan skadelig virkning ikke bringes til ophør i  

 medfør af beføjelserne i §§ 11 og 12, eller skønnes andre fremgangsmåder at  

 være mere hensigtsmæssige, afgiver monopoltilsynet indberetning herom til  

 industriministeren.
VI.
Særlige bestemmelser § 15.  Monopoltilsynet er beføjet til at kræve meddelt  

 alle sådanne oplysninger, som skønnes nødvendige for dets virksomhed,  

 herunder til afgørelse af, om et forhold falder ind under lovens  

 bestemmelser.
Tilsynet kan således kræve indsendt behørigt bekræftede  

 udskrifter af protokol- og regnskabsmateriale og indkalde personer til  

 mundtlig forklaring.
Endvidere er tilsynet berettiget til at få adgang til  

 regnskaber og regnskabsbøger og til på stedet at foretage de til forholdenes  

 oplysning fornødne undersøgelser.
Stk. 2.  Ved afgivelse af oplysninger om tekniske  

 hemmeligheder kan den, der skal afgive oplysningerne, overfor rådets formand  

 fremsætte begæring om, at oplysningerne ikke afgives overfor det samlede råds  

 medlemmer.
Formanden afgør herefter, i hvilket omfang og under hvilken form  

 oplysningerne under hensyn til forholdenes beskaffenhed bør gives.
 § 16.  Har en virksomhed indvundet udbytte ved  

 handlinger, der er i strid med en af monopoltilsynet truffet afgørelse, kan  

 tilsynet bestemme, at det for meget indvundne udbytte skal fradrages i  

 fremtidige avancer.
 § 17.  Monopoltilsynets afgørelser skal meddeles  

 skriftligt og indeholde oplysning om de forhold og synspunkter, som har været  

 bestemmende for afgørelsen.
 Stk. 2.  Efter at afgørelsen er truffet, skal de  

 interesserede organisationer eller enkeltvirksomheder have adgang til at gøre  

 sig bekendt med det grundlag, på hvilket tilsynets beslutning er truffet, for  

 så vidt det pågældende materiale ikke indeholder fortrolige oplysninger om  

 enkelte virksomheders forhold eller oplysninger, som ikke uden skade for  

 almindelige samfundsinteresser kan udleveres.
§ 18.  Klage over de af monopoltilsynet i henhold til  

 denne lov trufne afgørelser indgives til tilsynet, men kan forlanges  

 videresendt senest i løbet af 8 dage til et af industriministeren i dette  

 øjemed nedsat nævn, bestående af en formand og 2 andre medlemmer.
Formanden  

 skal opfylde betingelserne for at kunne beskikkes til højesteretsdommer; et  

 af medlemmerne skal have nationaløkonomisk kundskab, og et medlem udnævnes  

 efter forhandling med Den danske Handelsstands Fællesrepræsentation og  

 Industrirådet.
Stk. 2.  Intet af nævnets medlemmer må deltage i  

 afgørelsen af en sag, der umiddelbart berører erhvervsvirksomheder eller  

 brancheorganisationer, i hvilke han er interesseret, eller til hvilke han er  

 knyttet.
Nævnet afgør selv i påkommende tilfælde, om et medlem kan deltage i  

 en sags behandling.
Stk. 3.  På derom fremsat begæring skal der gives  

 klagerne adgang til at gøre sig bekendt med det for nævnet foreliggende  

 materiale, for så vidt dette ikke indeholder fortrolige oplysninger  

 vedrørende andre virksomheders forhold eller oplysninger, som ikke uden skade  

 for almindelige samfundsinteresser kan udleveres.
På derom fremsat begæring  

 skal der endvidere gives klagerne adgang til personligt møde for nævnet.  

 Klagerne eller repræsentanter for monopoltilsynet må ikke overvære nævnets  

 forhandlinger.
 Stk. 4.  De nærmere regler for nævnets virksomhed  

 fastsættes af ministeren.
 Stk. 5.  Nævnet har efter forhandling med ministeren  

 adgang til hos monopoltilsynet at indhente de til foreliggende klagers  

 bedømmelse nødvendige oplysninger.
 Stk. 6.  Efter at monopoltilsynet har udtalt sig over  

 vedkommende klage, træffer nævnet afgørelse i sagen.
 Stk. 7.  Indgivelse af klage over monopoltilsynets  

 afgørelse har ikke opsættende virkning, bortset fra tilsynets afgørelse i  

 henhold til § 6, § 12, stk. 3, og § 19, stk. 2.
 Stk. 8.  Nævnet har efter forhandling med ministeren  

 adgang til at antage medhjælp i det omfang, det skønnes fornødent.
Stk. 9.  Den af nævnet trufne afgørelse kan, inden 4  

 uger efter at afgørelsen er kommet til klagerens kundskab, af denne  

 indbringes for domstolene, jfr. grundlovens § 63, under en for vedkommende  

 landsret som første instans anlagt sag.
Har nævnet ændret monopoltilsynets  

 afgørelse, har tilsynet en tilsvarende adgang til at indbringe nævnets  

 afgørelse for domstolene under en mod klageren anlagt sag.
Stk. 10.  Forinden nævnets afgørelse foreligger, kan  

 sager af den i stk. 9 omhandlede art ikke indbringes for domstolene.
Finder  

 indbringelse for landsretten ikke sted inden den i stk. 9 angivne frist, er  

 nævnets afgørelse endelig.
 § 19.  Industriministeren er bemyndiget til at træffe  

 de foranstaltninger, der er fornødne til gennemførelse af loven og de i  

 henhold til denne udfærdigede forskrifter, derunder at give nærmere  

 bestemmelser angående udgivelse af en registreringstidende.
Stk. 2.  Offentligheden orienteres om monopoltilsynets  

 undersøgelser og afgørelser.
Fortrolige eller hemmelige oplysninger må dog  

 ikke offentliggøres.
Forinden der gives meddelelser til offentligheden om  

 undersøgelser, skal monopoltilsynet give de pågældende organisationer eller  

 enkeltvirksomheder lejlighed til at udtale sig.
Afgørelse om, hvorledes  

 offentliggørelse af monopoltilsynets undersøgelser kan finde sted, kan alene  

 træffes af rådet.
Stk. 3.  Monopoltilsynet aflægger en gang om året en  

 beretning om dets virksomhed til industriministeren.
Ministeren sender  

 beretningen til folketinget inden udgangen af oktober måned i det følgende  

 kalenderår.
 Stk. 4.  Omkostningerne ved monopoltilsynets og  

 ankenævnets virksomhed bevilges på de årlige finanslove.
 § 20.  Undlader nogen rettidigt at indgive anmeldelse  

 i henhold til § 6, jfr. § 7, eller at meddele monopoltilsynet en i henhold  

 til § 15 begæret oplysning, kan industriministeren efter tilsynets  

 indstilling pålægge den pågældende under en daglig eller ugentlig bøde, der  

 kan inddrives ved udpantning, at opfylde sin pligt i så henseende.
 § 21.  Rådets medlemmer og direktoratets tjenestemænd,  

 medhjælpere og tilkaldte sagkyndige er under ansvar efter borgerlig  

 straffelovs §§ 152 og 263 (* 1), jfr. tjenestemandslovens § 3, stk. 3 (* 2),  

 forpligtet til overfor alle uvedkommende at hemmeligholde, hvad de gennem  

 deres virksomhed bliver vidende om.
§ 22.  Undladelse af at foretage en i denne lov  

 foreskreven anmeldelse og overtrædelse af de i medfør af loven givne  

 forskrifter samt tilsidesættelse af noget af monopoltilsynet i henhold til  

 loven givet pålæg straffes, for så vidt højere straf ikke derved forskyldes  

 efter borgerlig straffelov, med bøde eller under skærpende omstændigheder  

 hæfte.
Det samme gælder med hensyn til tilsidesættelse af en afgørelse, der  

 med tilslutning af vedkommende enkeltvirksomhed eller sammenslutning er  

 truffet efter § 11.
 Stk. 2.  På samme måde straffes den, som i forhold, der  

 omfattes af loven, meddeler industriministeriet, monopoltilsynet eller det i  

 § 18 omhandlede nævn urigtige eller vildledende oplysninger eller fortier  

 forhold, der måtte være af betydning for den pågældende sags behandling.
 Stk. 3.  Forældelsesfristen for strafansvaret er 5 år.
 Stk. 4.  Ved behandlingen af sager i henhold til denne  

 paragraf finder de i lov om rettens pleje, kapitel 69 (* 3), indeholdte  

 bestemmelser anvendelse i samme omfang som i sager, der påtales af  

 statsadvokaten.
VII.
Overgangs- og ikrafttrædelsesbestemmelser § 23.  Maksimalpriser og -avancer, som forinden  

 nærværende lovs ikrafttræden er fastsat i medfør af lov om priser m.v., jfr.  

 lovbekendtgørelse nr. 463 af 14. november 1949, lov nr. 233 af 25. maj 1951  

 og lov nr. 191 af 30. maj 1952, eller i medfør af lov nr. 378 af 14. november  

 1952 om prisaftaler m.v., jfr. lov nr. 70 af 31. marts 1954, samt andre af  

 priskontrolrådet i medfør af disse love fastsatte bestemmelser og trufne  

 afgørelser forbliver i kraft, indtil de under iagttagelse af forskrifterne i  

 nævnte love ophæves.
 Stk. 2.  Viser det sig, at en virksomhed har indvundet  

 udbytte ved handlinger, der er i strid med bestemmelserne i de i stk. 1  

 nævnte love, finder bestemmelserne i nærværende lovs § 16 tilsvarende  

 anvendelse.
 Stk. 3.  De i henhold til bestemmelserne i de i stk. 1  

 nævnte love foretagne anmeldelser til priskontrolrådet samt priskontrolrådets  

 register overføres ved denne lovs ikrafttræden til monopoltilsynet.
 § 24.  Ophævet (* 4).
 § 25.  Denne lov, der træder i stedet for lov nr. 158  

 af 18. maj 1937 om prisaftaler m.v., træder i kraft den 1. juli 1955. Indtil  

 dette tidspunkt forbliver lov nr. 378 af 14. november 1952 om prisaftaler  

 m.v. i kraft.
 Stk. 2.  Bestemmelserne i denne lovs kapitel IV træder  

 dog først i kraft den 1. juli 1956.
 § 26.  Denne lov gælder ikke for Færøerne.
 Stk. 2.  Ved kongelig anordning fastsættes de ændringer  

 for Grønlands vedkommende, som under hensyn til de stedlige forhold må anses  

 for fornødne.
Industriministeriet, den 11. marts 1986 Ib Stetter / Niels Erik D.
Jensen (* 1) Ændret til § 264 b, jfr. lov nr. 89 af 29. marts 1972.
 (* 2) Ændret til § 10, stk. 2, jfr. lov nr. 291 af 18. juni 1969.
 (* 3) Ændret til kapitel 73, jfr. lov nr. 243 af 8. juni 1978.
 (* 4) Ophævet ved lov nr. 115 af 2. april 1971.
