Beretning afgivet af Udlændinge- og Integrationsudvalget den 28. februar 2017 Beretning over Forslag til folketingsbeslutning om et socialt tilsyn på asylcentre, hvor der bor børn, samt en præcisering af asylansøgeres og udlændinges retsstilling i forhold til serviceloven [af Sofie Carsten Nielsen (RV) m.fl.]:
1. Udvalgsarbejdet Beslutningsforslaget blev fremsat den 16. december 2016 og var til 1. behandling den 9. februar 2017. Beslutningsforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Folketingets Ombudsmand.
2. Udtalelse Ombudsmanden har over for udvalget oplyst, at han har indledt undersøgelse af nogle af de emner, der indgår i beslutningsforslaget.
Et flertal i udvalget (udvalget med undtagelse af DF) gør opmærksom på, at der ved behandlingen af forslaget ikke har været ønske om at udelukke Ombudsmanden fra at fortsætte sine undersøgelser på området.
3. Indstillinger og politiske bemærkninger Et flertal i udvalget (DF, V, LA og KF) tager til efterretning, at udlændinge- og integrationsministeren har varslet et nyt tilsynskoncept for asylcentre.
Et mindretal i udvalget (EL, ALT, RV og SF) ønsker med denne beretning at sikre, at der gælder samme rettigheder og beskyttelse for anbragte børn og unge som for børn og unge på danske asylcentre.
Der har været en række eksempler på, at børn og unge på asylcentre ikke har haft den fornødne beskyttelse af deres rettigheder.
Derfor mener mindretallet, at der skal fremsættes et forslag til en ny tilsynsmodel, så børn og unge på Udlændingestyrelsens centre sikres beskyttelse og opsyn.
Ministeren for udlændinge- og integration har selv varslet en ny tilsynsmodel. Ændringen af tilsynsmodellen skal ske, så der sikres et uafhængigt tilsyn.
Det kunne eksempelvis være ved at give de nuværende socialtilsyn opgaven, så det gøres helt tydeligt, at ingen offentlige myndigheder skal føre tilsyn med sig selv.
Samtidig skal servicelovens anvendelsesområde tydeliggøres, så der ikke opstår tvivl om asylbørns retsstilling.
Et andet mindretal i udvalget (S) tager til efterretning, at udlændinge- og integrationsministeren har varslet et nyt tilsynskoncept for asylcentre.
For Socialdemokratiet er det afgørende, at det nye tilsynskoncept er med til at sikre, at vi ikke i fremtiden skal opleve flere sager om misbrug og overgreb på børn og unge på de danske asylcentre. Ændringen af tilsynsmodellen bør derfor sikre et uafhængigt tilsyn, således at der fremover ikke er nogen offentlige myndigheder, der skal føre tilsyn med sig selv.
Det kunne eksempelvis være ved at give de nuværende socialtilsyn opgaven.
 P.u.v.
