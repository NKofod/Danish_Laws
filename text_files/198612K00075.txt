Nr LSF 75 Forslag til Lov om økologisk jordbrugsproduktion i Danmark Fremsat af Larsen-Ledet (RV) Lone Dybkjær (RV) Ole Vig Jensen (RV) Niels  

 Helveg Petersen (RV) den 11. november 1986 Vedtaget ved tredjebehandling den 14. maj 1987 Lov nr 363 af 10/06/1987 § 1. Formålet med denne lov er at fremme udvikling af økologisk jordbrugsproduktion.
Stk. 2. Økologisk jordbrug bygger på en målsætning om etablering af stabile og harmoniske driftssystemer, hvor produktionsmetoderne tilrettelægges således, at de enkelte driftsgrene kan integreres i et naturligt biologisk kredsløb i mark og stald.
Det tilstræbes så vidt muligt at have husdyr på brugene.
Der anvendes ikke industrielt fremstillede gødninger, pesticider eller vækststoffer, ligesom der i fodermidler ikke anvendes industrielt fremstillede tilsætningsstoffer.
Gødningsforsyningen baseres især på organiske gødninger, husdyrgødning, grøngødning, afgrøderester m.v. samt kvælstoffiksering gennem bælgplanter.
Plantesygdomme, ukrudt og skadedyr kontrolleres ved veltilrettelagte og alsidige sædskifter, mekanisk jordbehandling samt hensigtsmæssigt sortsvalg, herunder sortsblandinger.
§ 2. Der nedsættes et økologisk jordbrugsråd under Landbrugsministeriet til at fremme, følge og vurdere udviklingsmulighederne for en dansk økologisk jordbrugsproduktion.
Stk. 2. Rådet skal udarbejde forslag om støtte til fremme af økologisk jordbrugsproduktion, vurdere det løbende rådgivnings- og forsøgsarbejde, komme med forslag til yderligere aktiviteter samt udtale sig om regler for kontrol med produktion, markedsføring, opbevaring, transport, mærkning, distribution og detailsalg af økologiske varer, jf. § 4, stk. 3.
Stk. 3. I spørgsmål, der vedrører de i stk. 2 nævnte områder, indhenter landbrugsministeren en indstilling fra Det Økologiske Jordbrugsråd.
Stk. 4. Det Økologiske Jordbrugsråd består af 1 repræsentant for henholdsvis Landbrugsministeriet, Miljøministeriet, Foreningen for Biodynamisk Jordbrug, Landsforeningen Økologisk Jordbrug, Samarbejdsudvalget for Økologisk/ Biodynamisk Jordbrug, De Danske Landboforeninger, Danske Husmandsforeninger og Forbrugerrådet.
Landbrugsministeriets repræsentant er formand for rådet.
Rådet kan supplere sig med særlige sagkyndige.
Stk. 5. Landbrugsministeriet stiller den nødvendige sekretariatsbistand til rådighed for rådet.
§ 3. Der ydes offentlig støtte til fremme af økologisk jordbrugsproduktion gennem en udviklingsstøtte og en omlægningsstøtte.
Støttebeløbenes størrelse fastsættes på finansloven.
Stk. 2. Tilsagn om støtte efter stk. 1 gives inden for beløbsrammerne fastsat på finansloven.
Udnyttes en beløbsramme ikke fuldt ud i finansåret, kan det resterende rammebeløb overføres til senere finansår, dog ikke ud over finansåret 1991. Ansøgning om tilskud skal indgives senest 31. december 1990.
§ 4. Der etableres en offentligt godkendt mærkningsordning for økologisk, herunder biodynamisk avlede produkter.
Stk. 2. Der etableres en kontrol med produktion, markedsføring, opbevaring, transport, distribution, mærkning og detailsalg af økologiske produkter.
Stk. 3. Landbrugsministeren fastsætter efter indhentet udtalelse fra Det Økologiske Jordbrugsråd regler for den i stk. 2 omtalte kontrol.
§ 5. Ansøgere om tilskud efter § 3, stk. 1, har efter anmodning pligt til at give nærmere oplysning om, hvorvidt de betingelser og vilkår, der gælder for tilskuddet, opfyldes.
§ 6. Tilskud bortfalder, hvis 1) tilskudsmodtageren ikke længere opfylder de betingelser og vilkår, der gælder for tilskuddet, 2) tilskudsmodtageren har givet urigtige eller vildledende oplysninger eller fortiet oplysninger af betydning for tildeling af tilskud eller 3) tilskudsmodtageren undlader at give oplysninger efter § 5.
Stk. 2. Når særlige forhold taler derfor, kan landbrugsministeren fravige stk. 1.
Stk. 3. Bortfalder tilskud efter stk. 1, kan landbrugsministeren bestemme, at udbetalte tilskud skal tilbagebetales.
§ 7. Landbrugsministeren eller den, ministeren bemyndiger hertil, har til enhver tid uden retskendelse og mod behørig legitimation adgang til de bedrifter m.m., hvortil der er ydet tilskud efter § 3, stk. 1, for at foretage eftersyn af bedriften m.m. samt af regnskaber og forretningsbøger m.m.
Stk. 2. Landbrugsministeren eller den, ministeren bemyndiger hertil, har endvidere samme adgang til private ejendomme og bedrifter, hvor det er påkrævet af hensyn til kontrollen med overholdelsen af de i medfør af § 4 fastsatte regler.
§ 8. Henlægger landbrugsministeren sine beføjelser efter denne lov til et under ministeriet oprettet direktorat eller andet administrativt organ, kan ministeren fastsætte regler om adgang til at påklage afgørelser, der er truffet i henhold til bemyndigelsen, herunder at afgørelser ikke skal kunne indbringes for ministeren.
§ 9. Landbrugsministeren fastsætter efter indhentet indstilling fra Det Økologiske Jordbrugsråd nærmere regler for lovens administration, herunder om afgrænsningen af økologisk jordbrugsproduktion, jf. § 1, stk. 2, og om vilkår for ydelse og udbetaling af tilskud, om størrelsen af tilskud samt for tilskuddets beregning, jf. § 3, stk. 1.
 § 10. Loven tages op til revision i folketingsåret 1990-91.
§ 11. Tidspunktet for lovens ikrafttræden fastsættes af landbrugsministeren.
 § 12. Loven gælder ikke for Færøerne og Grønland.
Oprindeligt fremsat lovforslag Blad nr 187 § 1. Formålet med denne lov er at fremme udvikling af økologisk jordbrugsproduktion i Danmark.
Stk. 2. Ved økologisk jordbrug forstås en driftsform, hvor der ved jordbrugsproduktion anvendes dyrkningssystemer baseret på minimal anvendelse af udefra kommende ressourcer og tilvejebringelse af et alsidigt miljø, der stimulerer jordens biologiske system, virker forebyggende på sygdoms- og skadedyrsangreb og sikrer husdyrene foder og øvrige livsbetingelser i overensstemmelse med deres naturlige krav.
§ 2. Der nedsættes et økologisk jordbrugsråd under Landbrugsministeriet til at fremme, følge og vurdere udviklingsmulighederne for en dansk økologisk jordbrugsproduktion.
Stk. 2. Rådet skal udarbejde forslag om støtte til fremme af økologisk jordbrugsproduktion, vurdere det løbende rådgivnings- og forsøgsarbejde, komme med forslag til yderligere aktiviteter samt udtale sig om regler for kontrol med produktion, markedsføring, opbevaring, transport, distribution og detailsalg af økologiske varer, jf. § 4, stk. 2.
Stk. 3. Det Økologiske Jordbrugsråd består af 1 repræsentant for henholdsvis Landbrugsministeriet, Miljøministeriet, Foreningen for Biodynamisk Jordbrug, Landsforeningen Økologisk Jordbrug, De Danske Landboforeninger, Danske Husmandsforeninger og Forbrugerrådet.
Landbrugsministeriets repræsentant er formand for rådet.
Rådet kan supplere sig med særlige sagkyndige.
Stk. 4. Landbrugsministeriet stiller den nødvendige sekretariatsbistand til rådighed for rådet.
§ 3. Der ydes offentlig støtte til fremme af økologisk jordbrugsproduktion.
Støtten udgør i 1987 10 mill. kr.
§ 4. Der etableres en kontrol med produktion, markedsføring, opbevaring, transport, distribution og detailsalg af økologiske varer.
Stk. 2. Landbrugsministeren fastsætter efter indhentet udtalelse fra Det Økologiske Jordbrugsråd regler for den i stk. 1 omtalte kontrol.
 § 5. Loven tages op til revision i folketingsåret 1990-91.
 § 6. Loven træder i kraft den 1. januar 1987.
BEMÆRKNINGER TIL LOVFORSLAGET BEMÆRKNINGER TIL LOVFORSLAGETS ENKELTE BESTEMMELSER Til § 1, stk. 1 Det fremgår, at formålet med loven er at fremme udviklingen af økologisk jordbrugsproduktion i Danmark.
Dette skal gøres gennem udarbejdelse af regelsæt for den administrative behandling gennem en bred indsats inden for produktion og markedsføring.
TIL STK. 2 I denne bestemmelse defineres økologisk jordbrugsproduktion nærmere.
Produktionen er karakteriseret ved en minimal anvendelse af udefra kommende ressourcer.
Der anvendes ikke pesticider og handelsgødning, ligesom indkøbet af kraftfoder er begrænset.
Der forsøges tilvejebragt et alsidigt miljø af hensyn til dyrkningssikkerheden gennem blandt andet gennemførelsen af et alsidigt sædskifte, anvendelse af levende hegn og blandingsafgrøder.
Gennem sådanne tiltag fremmes jordens biologiske system, sygdoms- og skadedyrsangreb forebygges, og husdyrene sikres foder dyrket på økologiske betingelser.
Hvad angår husdyrproduktionen, sikrer den økologiske produktionsform, at dyrenes naturlige livsbetingelser forsøges tilgodeset.
TIL § 2, STK. 1 OG 2 Til støtte for administrationen af loven etableres der et økologisk jordbrugsråd, der skal følge og vurdere udviklingsmulighederne for en økologisk jordbrugsproduktion.
Rådet skal vurdere rådgivnings- og forsøgsarbejdet og kunne foreslå yderligere aktiviteter.
Det skal, jf. § 4, stk. 2, vurdere kontrolregler for produktion og markedsføring m.v. for at sikre garantien for produktionens ægthed, ligesom det skal kunne foreslå støtte til fremme af økologisk jordbrugsproduktion.
For at fremme gennemførelsen af økologisk jordbrugsproduktion skal rådet kunne udarbejde forslag til foranstaltninger, der fremmer afsætningsmulighederne.
TIL STK. 3 OG 4 Rådet sammensættes af repræsentanter for de relevante ministerier og organisationer, der har været indstillet på at gøre en indsats til fremme af økologisk jordbrugsproduktion.
Landbrugsministeriet skal stille nødvendig sekretariatsbistand til rådighed, og Landbrugsministeriets repræsentant skal have formandsposten i rådet.
Rådet kan supplere sig med særlige sagkyndige i den forstand, at disse uden at have besluttende myndighed kan bistå med rådgivning og vurdering af konkrete sager, f.eks. angående forskning og udvikling.
TIL § 3 Det foreslås, at der afsættes 10 mill. kr. i 1987. Inden for dette beløb kan Det Økologiske Jordbrugsråd foreslå støtte til udbygning af den eksisterende rådgivning i økologisk jordbrug, da det er vigtigt at fremme avlernes muligheder for at rekvirere den nødvendige specialrådgivning.
Rådet kan yde støtte til omlægning til økologisk jordbrugsproduktion beregnet som en del af dyrkningstabet i en periode på et år med maksimalt 1.500 kr./ ha.
Rådet kan støtte etableringen af afsætningsorganer og markedsundersøgelser med maksimalt 1,0 mill. kr. årligt, og rådet kan støtte etablering af faciliteter til transport, sortering, pakning, forarbejdning og opbevaring af økologiske produkter med maksimalt 5 mill. kr. årligt.
Rådet kan med op til 100.000 kr. årligt støtte markforsøg udført af de økologiske konsulenter.
Endelig kan rådet beslutte at støtte andre foranstaltninger.
I det omfang midler i øvrigt under Landbrugsministeriet stilles til rådighed for økologisk jordbrugsproduktion og rådgivning, bør rådet behandle forslagene til anvendelse deraf.
TIL § 4, STK. 1 Der skal etableres en offentlig kontrol med produktion, markedsføring, opbevaring, transport, distribution og detailsalg af økologiske varer.
Kun gennem etableringen af denne kontrol kan der på hensigtsmæssig vis ydes garanti for varernes ægthed.
TIL STK. 2 Reglerne for omfanget og indholdet af denne kontrol fastlægges af landbrugsministeren efter forudgående høring af Det Økologiske Jordbrugsråd.
TIL § 5 I god tid før fireårsperiodens udløb foretages en vurdering af lovens virkninger og det fremtidige behov, herunder om der skal ske en forlængelse, en fornyelse eller et ophør af loven.
