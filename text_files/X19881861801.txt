 Et pengeinstitut behøver ikke at angive et bestemt indbetalingsbeløb  

 på en ratepensionsaftale, såfremt beløbet er under grænsen for  

 opfyldningsfradraget (25.000 kr., reguleret). Det er tilstrækkeligt, at det  

 af ratepensionsaftalens indbetalingsbestemmelser fremgår, at der årligt højst  

 kan indbetales et beløb svarende til opfyldningsfradraget.
 Skattedepartementet blev af et pengeinstitut spurgt, om det er nødvendigt  

 at angive et bestemt indbetalingsbeløb på en ratepensionsaftale, såfremt  

 beløbet er under grænsen for opfyldningsfradraget (25.000 kr., reguleret).
 Skattedepartementet svarede, at man anså kravet i  

 pensionsbeskatningslovens § 11 A sammenholdt med § 18 for opfyldt med  

 følgende formulering af ratepensionsaftalens indbetalingsbestemmelser:  

 »»På nærværende aftale kan højst indbetales et beløb svarende til  

 det til enhver tid gældende opfyldningsfradrag«».
Departementet udtalte videre, at det herefter ikke er nødvendigt at  

 oprette mere end en konto, under forudsætning af at det årligt indbetalte  

 beløb ikke overstiger opfyldningsfradraget.
I den anvendte formulering ligger  

 tillige, at indbetalingerne kan svinge mellem 0 og 25.000 kr. (reguleret).  

 Ved en eventuel efterbeskatning efter pensionsbeskatningslovens § 18 A skal  

 ratepensionen dog medtages.
 (* 1) Afgørelsen er offentliggjort i SKAT 1988, nr. 11, side 694.
