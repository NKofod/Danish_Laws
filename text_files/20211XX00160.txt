Skriftlig fremsættelse (10. november 2021) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af straffeloven, retsplejeloven og lov om pas til danske statsborgere m.v. (Styrket indsats mod seksuelle overgreb mod børn og styrket rådgivning til ofre for seksuelle overgreb) (Lovforslag nr.
L 78) Seksuelle overgreb mod børn er en af de mest alvorlige forbrydelser, der findes.
Derfor lancerede regeringen den 17. maj 2021 udspillet Værn mod voksne, der krænker børn, som indeholder en række initiativer, der skal styrke bekæmpelsen af seksuelle overgreb mod børn og sikre, at dem, der krænker, i højere grad mødes med konsekvens.
 Lovforslaget har til formål at gennemføre centrale dele af dette udspil.
 Med lovforslaget foreslås det for det første at ændre straffelovens § 216, stk. 2, så der fremover pr. definition vil være tale om voldtægt i en situation, hvor forurettede er under 15 år, og gerningspersonen er fyldt 22 år.
 Det foreslås for det andet at forhøje straffen for andre seksuelle overgreb end samleje begået mod børn med 50 pct. i forhold til den straf, der hidtil har været fastsat af domstolene for sådanne overtrædelser.
 For det tredje foreslås det at indføre et forbud mod sexdukker, der fremstår som børn.
Det foreslås for det fjerde, at domstolene får mulighed for at idømme udrejseforbud til personer, der dømmes for seksuelle overgreb mod børn.
Udrejseforbuddet foreslås suppleret af, at politiet skal inddrage den dømtes pas.
 Det foreslås for det femte, at politiet får mulighed for at foretage hemmelige ransagninger i sager om overtrædelse af straffelovens § 235 om besiddelse og udbredelse af seksuelt overgrebsmateriale med børn.
Som led i aftalen om finansloven for 2021 blev regeringen, Radikale Venstre, Socialistisk Folkeparti, Enhedslisten og Alternativet enige om, at ofre for seksuelle overgreb skal have bedre støtte og vejledning gennem retssystemet.
Lovforslaget har også til formål at gennemføre de dele af aftalen, som forudsætter lovændringer.
 Lovforslaget indeholder derfor også forslag om, at ofre for seksuelle overgreb får ret til at modtage vederlagsfri bistand fra en advokat forud for eventuel anmeldelse af overgrebet til politiet og efter sagens eller retshandlingens afslutning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
