 Da det er forekommet, at vedkommende anlægsmyndighed ved gennemførelse af  

 ekspropriation i medfør af lov nr. 186 af 4. juni 1964 om fremgangsmåden ved  

 ekspropriation vedrørende fast ejendom (ekspropriationsprocedureloven) ikke  

 har været bekendt med reglerne for erstatningsudbetaling samt iværksættelse  

 af matrikulær og tinglysningsmæssig berigtigelse ved gennemførelse af  

 ekspropriationer efter reglerne i nævnte lov, skal ministeriet for offentlige  

 arbejder herved henlede opmærksomheden på følgende:
 Reglerne om udbetaling af ekspropriationserstatninger er indeholdt i  

 ekspropriationsprocedurelovens §§ 22-24.
Efter lovens § 23, stk. 1, er det kommissarius, der foretager udbetaling.  

 Anlægsmyndigheden må ikke anvise erstatningen, som opkræves hos  

 anlægsmyndigheden af kommissarius.
Udbetalingen sker i henhold til forlig  

 eller endelig kendelse, når fornøden dokumentation for berettigelsen til at  

 oppebære erstatningen er tilvejebragt af den pågældende, og når kommissarius  

 anser udbetalingen for forsvarlig.
Nødvendig erklæring fra panthavere om  

 deres indforståelse med erstatningens udbetaling indhentes om fornødent af  

 vedkommende kommissarius.
 Det følger af det anførte, at anlægsmyndigheden, før ekspropriation  

 foretages, altid må råde over en bevilling til at udrede de erstatninger, som  

 bliver fastsat.
 For de statslige (og kommunale) myndigheders vedkommende må der således  

 foreligge bevillingsmæssig hjemmel til afholdelse af de med ekspropriationens  

 gennemførelse forbundne udgifter.
 I medfør af ekspropriationsprocedurelovens § 8 beskikker ministeriet for  

 offentlige arbejder en eller flere ledende landinspektører til blandt andet  

 at foretage de af ekspropriationerne efter nævnte lov foranledigede  

 matrikulære berigtigelser m.v.
Det er således den ledende landinspektør, der forestår den matrikulære  

 berigtigelse af et i medfør af ekspropriationsprocedureloven gennemført  

 ekspropriationsanlæg.
Kommissarius påser, at endelig matrikulær berigtigelse  

 sker og foretager tinglysningsmæssig berigtigelse af de skete  

 ekspropriationer.
Dette gælder både arealerhvervelser of erhvervelse af  

 servitutrettigheder.
 Anlægsmyndigheden kan altid rette henvendelse til kommissarius for  

 yderligere oplysninger om fremgangsmåden.
 Ministeriet for offentlige arbejder, den  

 11. januar 1980.
