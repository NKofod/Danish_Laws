Landsskattekendelse Virksomhedsordning, værdi af fri bil, sygedagpenge.  

 Arbejdstøj.
Udlejning af sommerhus Reference:
Ligningslovens § 16, stk. 4, Virksomhedsskattelovens § 2,  

 stk. 2 og § 6, stk. 1. Statsskattelovens § 4 b.
Arbejdsmarkedsfondslovens §  

 10.
 A klager for indkomstårene 1995 og 1996 over, at de  

 stedlige skattemyndigheder har ansat værdi af fri bil til hhv. 31.500  

 kr. og 33.000 kr., for indkomstårene 1995, 1996 og 1997 over, at  

 sygedagpenge er flyttet fra personlig indkomst til overskud af  

 selvstændig virksomhed samt for indkomstårene 1996 og 1997 over,  

 at der er ansat overskud vedrørende udlejning af sommerhus.
Det er oplyst, at klageren er murermester og siden 1967  

 har drevet virksomhed og at hans virksomhed er omfattet af  

 virksomhedsordningen.
Overskud af virksomheden er for 1995 til 1997  

 selvangivet med henholdsvis 318.032 kr., 236.538 kr. og 238.867 kr.
 Vedrørende værdi af fri bil -  

 indkomstårene 1995 og 1996.
 Det er oplyst, at klageren har selvangivet fradrag for  

 driftsudgifter og afskrivning på blandet benyttet bil med fradrag for  

 privat andel med i alt henholdsvis 14.953 kr. og 15.720 kr.
De stedlige skattemyndigheder har anført, at  

 når en blandet benyttet bil indgår i virksomhedsordningen, skal  

 værdi af fri bil medregnes i virksomhedens indkomst.
Værdien er  

 ansat i henhold til ligningslovens § 16, stk. 4, til 21 % af 150.000 kr. -  

 31.500 kr. for indkomståret 1995 og til 22 % af 150.000 kr. - 33.000  

 kr. for indkomståret 1996.
 De stedlige skattemyndigheder har henvist til en ikke  

 offentliggjort landsskatteretskendelse af 15. december 1998.
Klagerens advokat har over for Landsskatteretten  

 anført, at den af myndighederne påberåbte afgørelse  

 er forkert, hvorved det er gjort gældende, at afgørelsen strider  

 mod skatterettens lighedsgrundsætning.
Videre er det anført, at  

 valgmuligheden efter virksomhedsskattelovens § 2, stk. 2, udelukkende  

 vedrører om den skattepligtige ønsker at være i  

 virksomhedsordningen eller ej.
Bestemmelsen blev indsat, fordi Folketinget  

 fandt, at det var yderst vanskeligt for den selvstændigt  

 erhvervsdrivende at overskue konsekvenserne af et sådant valg.
I denne  

 sag anmodes der ikke om ændring af valg af ordning, hvorfor  

 ovenstående lovbestemmelse ikke er aktuel.
Landsskatteretten skal i overensstemmelse med den af de  

 stedlige skattemyndigheder nævnte afgørelse af 15. december 1998  

 udtale, at klageren først efterfølgende har anmodet om  

 tilladelse til at udtage bilen af virksomhedsordningen primo 1995. Den  

 ønskede disposition skulle efter virksomhedsskattelovens § 2, stk. 6,  

 være bogført med virkning fra starten af året, og  

 hævningen skulle i henhold til virksomhedsskattelovens §§ 5 og 10, stk.  

 1, ske senest på tidspunktet for aflevering af selvangivelsen.
Retten  

 finder ikke grundlag for, at bilen kan udtages af virksomhedsordningen,  

 allerede fordi der alene kan ske overførsel  inden udløbet af  

 fristen for indgivelse af selvangivelsen for det omhandlede indkomstår.  

 Der er herefter ikke mulighed for at holde bilen uden for  

 virksomhedsskatteordningen, og ansættelsen vil derfor være at  

 stadfæste på dette punkt.
 Vedrørende beskatning af sygedagpenge.
 Det er oplyst, at klageren har fået udbetalt  

 11.928 kr., 9.595 kr. og 15.315 kr. i sygedagpenge for indkomstårene  

 1995 til 1997. Beløbene er selvangivet som personlig indkomst.
 De stedlige skattemyndigheder har tillagt beløbene  

 til virksomhedens indkomst, hvorved der er henvist til  

 arbejdsmarkedsfondslovens § 10, cirkulære nr. 135 af 4. november 1988  

 punkt 24 til kildeskatteloven., ligningsvejledningen punkt E.D.1.2. og TfS  

 1995.201.
Klagerens advokat har over for Landsskatteretten  

 anført, at de udbetalte sygedagpenge må anses for personlig  

 indkomst for klageren.
Til støtte herfor er henvist til, at det er i  

 strid med grundlovens § 43, idet der ikke er nogen lovbestemmelser,  

 ifølge hvilke sygedagpenge skal indregnes i virksomhedsindkomsten.
Det er videre anført, at med skattereformen i 1993  

 blev alle offentlige overførselsindkomster, herunder sygedagpenge,  

 friholdt for indeholdelse af bruttoskat.
Samtidig blev udbetalingssatserne  

 nedsat tilsvarende.
Alene af denne grund skal der ikke beregnes  

 arbejdsmarkedsbidrag af beløbene.
 Klagerens advokat har videre anført, at  

 sygedagpengene udbetales som personlig B-indkomst til den forsikrede (med  

 angivelse af CPR-nr.) og ikke til virksomheden (med angivelse af SE-nr.).
Advokaten har anført, at lovgrundlaget findes i lov  

 om dagpenge ved sygdom eller fødsel § 2, stk. 1, ifølge hvilken  

 dagpenge ydes på grundlag lønindtægt og anden  

 indtægt, der erstatter lønindtægt, jf. stk. 2 og  

 selvstændig erhvervsindtægt.
Af lovens afsnit III er dagpenge  

 under sygdom til selvstændige erhvervsdrivende omhandlet.
Det  

 fremgår af lovens § 10, stk. 3, at dagpengebeløbet er identisk  

 med det for lønmodtagere gældende.
Af bekendtgørelse nr.  

 442.1998 til lov om dagpenge § 28 stk. 1, nr. 3 fremgår, at som  

 beregningsgrundlag for en selvstændig erhvervsdrivende anvendes  

 årsopgørelsens oplysninger om egne sygedagpenge.
I lov om  

 arbejdsmarkedsfonde fra 1993 § 1, stk. 1 fremgår, at der oprettes en  

 Arbejdsmarkedsfond, der af indtægterne finansierer statens udgifter til  

 dagpenge ved sygdom eller fødsel jf. litra d.
Af lovens § 2, stk. 1,  

 litra a, oppebærer Arbejdsmarkedsfonden i henhold til lovens § 2, stk.  

 1, litra a, indtægter fra arbejdsmarkedsbidrag fra lønmodtagere  

 m.fl. og selvstændigt erhvervsdrivende.
Efter lovens § 3 er bidraget  

 ens for både selvstændige og lønmodtagere.
Lovens § 10,  

 stk. 1, vedrører selvstændigt erhvervsdrivende uden for  

 virksomhedsordningen, og § 10, stk. 2, vedrører selvstændigt  

 erhvervsdrivende, der anvender virksomhedsordningen.
Sidstnævnte  

 bestemmelse er kernen i nærværende sag.
Af bemærkningerne  

 til lovforslaget fremgår blandt andet, at sygedagpenge ikke optjenes  

 som led i et ansættelsesforhold, ligesom det fremgår, at det for  

 selvstændigt erhvervsdrivende, der er omfattet virksomhedsordningen,  

 foreslås, at bidragsgrundlaget udgøres af den personlige  

 indkomst fra virksomheden.
Af betænkningen til lov om  

 arbejdsmarkedsfonde fremgår, at for selvstændigt  

 erhvervsdrivende, der anvender virksomhedsordningen, opgøres  

 bidragsgrundlaget herefter som summen af de overførsler, der sker fra  

 virksomheden.
Samtidig med lov om arbejdsmarkedsfonde blev i 1993  

 indført en reguleringslov vedrørende reguleringer af  

 overførsler m.v.
Heraf fremgår blandt andet, at de  

 skattepligtige overførsler nedreguleres som følge af  

 forhøjelsen af arbejdsmarkedsbidragene.
Bestemmelserne gælder  

 både lønmodtagere og selvstændigt erhvervsdrivende.
 Advokaten har fastholdt, at der ikke er lovhjemmel til at  

 henføre sygedagpenge til virksomheden, og at de stedlige  

 skattemyndigheders ansættelse således er i strid med grundlovens  

 § 43.
Af virksomhedsskattelovens § 1, stk. 1 fremgår, at  

 virksomhedsordningen omfatter indkomster fra virksomheden.
Advokaten har  

 fremhævet, at det før 1993 for så vidt ikke havde haft  

 nogen betydning, hvorvidt eventuelle sygedagpenge blev medregnet til en  

 virksomheds overskud, men at det efter arbejdsmarkedsbidragets  

 indførelse i 1993 havde betydning.
Af cirkulære til  

 virksomhedsskatteloven fra 1986 fremgår blandt andet, at ordningen ikke  

 omfatter den erhvervsdrivendes privatøkonomi.
Videre fremgår det  

 af cirkulærets punkt 8, at efter virksomhedsordningens  

 skatteberegningsregler opgøres virksomhedens overskud på helt  

 sædvanlig måde, idet alle indtægter medtages, og udgifter,  

 herunder renteudgifter, fradrages.
Hvorvidt en indtægt indgår i  

 virksomheden skal undersøges for hver enkelt indtægt, idet der  

 skal være tale om en indtægt, der er et naturligt led i  

 virksomheden.
Det fremgår af cirkulæret, at sygedagpenge  

 indgår i virksomhedens overskud.
 Skattedepartementet har i en udtalelse af 13. december  

 1994 offentliggjort i Tidsskrift for Skatter og Afgifter 1995.201 udtalt, at  

 sygedagpenge, der skattemæssigt medregnes ved opgørelsen af  

 virksomhedsoverskud, er omfattet af bidragsgrundlaget efter  

 arbejdsmarkedsfondslovens § 10. Skattedepartementet har imidlertid blot  

 forudsat, at der var lovhjemmel til at henregne sygedagpenge til  

 virksomheden.
Advokaten har henvist til en afgørelse fra  

 Landsskatteretten fra 1996 offentliggjort i Tidsskrift for Skatter og  

 Afgifter 1996.606 vedrørende etableringsydelse.
Det blev i  

 afgørelsen statueret, at denne skulle medregnes ved opgørelsen  

 af bidragsgrundlaget i henhold til arbejdsmarkedsfondslovens § 10, stk. 2.  

 Landsskatteretten lagde vægt på, at etableringsydelsen var  

 retserhvervet som led i skatteyderens skattepligtige indkomst, uanset at  

 denne i henhold til kildeskattelovens § 43, stk. 1, skulle kvalificeres som  

 A-indkomst.
Advokaten finder afgørelsen rigtig, idet  

 etableringsydelsen netop relaterede sig til virksomheden. Østre  

 Landsrets dom af 8. juni 2000 vedrørte behandlingen af  

 iværksætterydelse for en selvstændig erhvervsdrivende, der  

 ikke var i virksomhedsordningen.
Det blev i dommen statueret, at skatteyderen  

 var skattepligtig af iværksætterydelsen, og at denne skulle  

 medregnes i bidragsgrundlaget.
I nærværende sag er der som  

 nævnt tale om en situation omfattet af arbejdsmarkedsfondslovens § 10,  

 stk. 2, der ikke giver hjemmel til at henregne de nævnte sygedagpenge  

 til virksomhedsoverskuddet.
Sygedagpengene vedrører skatteyderen  

 personligt og har ikke noget med virksomheden at gøre.
At det af  

 cirkulæret til virksomhedsskatteloven fremgår, at sygedagpenge  

 indgår i virksomhedens overskud kan ikke afhjælpe den manglende  

 hjemmel.
 Landsskatteretten skal udtale:
Af virksomhedsskattelovens § 6, stk. 1, fremgår det,  

 at virksomhedens skattepligtige indkomst opgøres efter  

 skattelovgivningens almindelige regler.
Denne bestemmelses ordlyd er ikke  

 ændret siden vedtagelsen af den samlede lov, lov nr. 144 af den 19.  

 marts 1986.
 De nærmere regler for opgørelsen af  

 bidragsgrundlaget for så vidt angår arbejdsmarkedsbidrag er  

 nærmere beskrevet i arbejdsmarkedsfondslovens § 10, stk. 1 og 2.
 I cirkulære til virksomhedsskatteloven,  

 cirkulære nr. 21 af den 9. december 1986, pkt. 83 er det  

 anført:
 "Om opgørelsen af virksomhedens skattepligtige  

 almindelige indkomst bemærkes:
 ...
 Sygedagpenge, der ydes til den skattepligtige, der ikke  

 vedrører dagpengegivende lønindkomst.
..." Landsskatteretten skal bemærke, at det ikke af  

 cirkulærets ordlyd klart fremgår, hvorvidt indkomsten faktisk  

 skal indeholdes i virksomhedsindkomsten.
Det er imidlertid ud fra lovens  

 ordlyd samt praksis lagt til grund.
Således indeholder  

 ligningsvejledningen for indkomståret 1997 følgende  

 vedrørende sygedagpenge:
"Sygedagpenge, der ydes til den skattepligtige og som ikke  

 vedrører dagpengegivende lønindkomst, indgår i  

 virksomheden...." Der henvises i øvrigt til afgørelserne  

 refereret i Tidsskrift for Skatter og Afgifter 1995. 201, i hvilken  

 Skatteministeriet ved Departementet redegør for problemstillingen  

 vedrørende det umiddelbart forskellige bidragsgrundlag for henholdsvis  

 lønmodtagere og selvstændigt erhvervsdrivende, der er et  

 resultat af nedjusteringen af de offentlige overførselsindkomster som  

 led i skattereformen i 1993. Forskellen opvejes ifølge Departementet  

 af, at bidragsgrundlaget for den erhvervsdrivende hviler på et  

 nettoprincip, idet der forinden opgørelsen af bidragsgrundlaget gives  

 adgang til underskudsfremførsel, fradrag for driftsudgifter samt  

 kapitalafkast og renteudgifter.
Lønmodtageren derimod ifalder bidrag  

 ud fra et bruttoprincip, det vil sige af den indtjente bruttoindkomst.
 Af de ovenfor anførte årsager, samt efter  

 særskilt overvejelse er der fra Departementets side ikke fundet  

 grundlag for at ændre loven om arbejdsmarkedsfonde eller justere  

 niveauet for de nævnte offentlige overførselsindkomster,  

 når de udbetales til selvstændigt erhvervsdrivende.
Skatteministeriet har den 25. november 1997 udsendt nyt  

 cirkulære nr. 156 til virksomhedsskatteloven.
I cirkulærets  

 afsnit G. kapitel 4, indkomstopgørelse og skatteberegning, pkt.  

 8.1:
 "Opgørelse efter skattelovgivningens almindelige  

 regler - § 6, stk. 1.
... Etableringsydelse... Også syge- og  

 barselsdagpenge, iværksætterydelse og uddannelses- og  

 forældreorlovsydelse, der udbetales til selvstændigt  

 erhvervsdrivende, indgår i virksomhedsindkomsten...." Da bestemmelsen under pkt. 8.1. i det nye cirkulære  

 til virksomhedsskatteloven, med enkelte tilføjelser, gentager den  

 tidligere bestemmelses ordlyd, synes der ikke fra skattemyndighedernes side  

 at være tiltænkt en praksisændring.
 Fortolkningen af lovgivningen for så vidt  

 angår opgørelse af arbejdsmarkedsbidrag for selvstændigt  

 erhvervsdrivende, der modtager overførselsindkomster i form af  

 sygedagpenge, er efter Landsskatterettens vurdering hermed fastlagt, og da  

 fortolkningen er bekræftet såvel i praksis som ved  

 redegørelse fra Skatteministeriet ved Departementet, skal modtagne  

 overførselsindkomster selvangives som virksomhedsindkomst med deraf  

 følgende bidragspligt.
Landsskatteretten har ud fra det i sagen oplyste lagt til  

 grund, at de omhandlede sygedagpenge er udbetalt til dækning af  

 manglende indtægt i virksomheden i forbindelse med sygdom.
Det er  

 derfor Landsskatterettens vurdering, at sygedagpengene skal medregnes i  

 virksomhedens overskud.
 Ansættelsen vil herefter være at  

 stadfæste på dette punkt.
 Vedrørende fradrag for arbejdstøj -  

 indkomståret 1996.
Klageren har foretaget fradrag for arbejdstøj  

 med 4.105 kr.
Fradrag er godkendt med 1.204 kr. for indkøb af 4 stk.  

 arbejdsbukser.
 De stedlige skattemyndigheder har ikke godkendt det  

 samlede fradag, idet man ikke har anset udgifterne for fradragsberettigede  

 driftsomkostninger.
Klagerens revisor har over for Landsskatteretten  

 påstået fradrag godkendt for de samlede udgifter.
Det er oplyst,  

 at de udgifter, der ikke er godkendt fradrag for, er to stk. termodragter.  

 Disse bruges til klagerens udendørs arbejde om vinteren.
Der er tale  

 om en merudgift, idet dragterne bruges ud over den almindelige  

 påklædning.
Landsskatteretten skal bemærke, at udgifter, som i  

 årets løb er anvendt til at erhverve, sikre og vedligeholde  

 indkomsten, kan fradrages ved indkomstopgørelsen i henhold til  

 statsskattelovens § 6, stk. 1, litra a.
Der skal således foreligge en  

 direkte og umiddelbar forbindelse mellem afholdelsen af udgiften og  

 erhvervelsen af indkomsten.
Dette kræver, dels at udgiftsafholdelsen  

 ligger inden for de naturlige rammer af virksomheden, dels at udgiften ikke  

 kan karakteriseres som en privatudgift, som er indkomstopgørelsen  

 uvedkommende.
I almindelighed er udgifter til beklædning private  

 og dermed indkomstopgørelsen uvedkommende.
Alene merudgifter hertil er  

 fradragsberettigede.
Retten finder, at der vil kunne godkendes fradrag for  

 arbejdstøj som påstået.
Den påklagede  

 ansættelse vil derfor være at nedsætte på dette  

 punkt.
 Vedrørende udlejning af sommerhus.
Det er oplyst, at klageren pr. 1. januar 1996 har  

 erhvervet en ejendom.
Overskud vedrørende udlejning af ejendommen er  

 opgjort som følger:
 Indkomståret 1996:
Lejeindtægt 20.000 kr.
Ejendomsskat 2.974 kr.
Forsikring 1.698 kr.
Øvrige driftsomkostninger 4.427 kr.
 9.099 kr.
Overskud før renter 10.901 kr.
 Indkomståret 1997:
 Lejeindtægt 1.1. til 30.11.
 22.000 kr.
Ejendomsskat 3.158 kr.
Forsikring 1.584 kr.
Øvrige driftsomkostninger 1.930 kr.
 6.672 kr.
Overskud før renter 15.328 kr.
 Det er videre oplyst, at lejemålet ophørte  

 den 30. november 1997, og at ejendommen herefter skulle istandsættes  

 inden genudlejning.
Ejendommen er et sommerhus på 37 m2 uden  

 bad.
På grunden, der er på 1.203 m2 ligger endvidere  

 et udhus på 8 m2. Ejendommen er i 1996 vurderet til 300.000  

 kr. heraf grundværdi 200.300 kr.
I 1997 er ejendommen udtaget til  

 årsomvurdering, hvor ejendommen bliver vurderet til samlet 420.000 kr.  

 Grundværdien forbliver 200.300 kr.
Sommerhuset blev i perioden 1. april 1996 til 30. november  

 1997 udlejet til klagerens datter.
Lejen var aftalt til 2.000 kr. pr.  

 måned.
De stedlige skattemyndigheder har anført, at  

 lejeindtægter som hovedregel er indkomstskattepligtige i henhold til  

 statsskattelovens § 4 b.
Det er videre anført, at statsskattelovens §  

 4 b tillige finder anvendelse ved udlejning mellem nærtstående  

 personer, således at udlejeren beskattes af den betalte leje,  

 såvel af den ikke betalte leje, der udgør forskellen op til den  

 objektive udlejningsværdi.
Endelig er det anført, at den  

 objektive udlejningsværdi under henvisning til ejendommens beliggenhed  

 og størrelse passende kan ansættes til 3.000 kr. pr.  

 måned.
Klagerens revisor har over for Landsskatteretten  

 påstået, at der ikke er hjemmel til at tilsidesætte  

 huslejeaftalen.
Til støtte herfor har han henvist til  

 Højesterets afgørelse i TfS 1998 nr. 199 H. om fikseret rente.  

 Revisor har citeret fra bemærkningerne i afgørelsen:
"Efter statsskattelovens § 4 e betragtes renter af  

 udestående fordringer som skattepligtig indkomst.
Hverken ved denne  

 bestemmelse eller i skattelovgivningen i øvrigt er der taget stilling  

 til, hvorvidt og i givet fald under hvilke omstændigheder aftaler om  

 rentefrihed skattemæssigt kan tilsidesættes i en situation som  

 den foreliggende.... og Beskatning hos långiveren af en fikseret  

 renteindtægt må herefter forudsætte, at der med de  

 foretagne dispositioner er tilsigtet en omgåelse af  

 skattelovgivningen.....
Under disse omstændigheder finder Højesteret,  

 at der ikke er hjemmel til at tilsidesættes aftalen mellem appellanten  

 og anpartsselskaberne om rentefrihed." Revisor har anført, at der i denne sag er tale om  

 fiksering af husleje mellem nærtbeslægtede i henhold til  

 statsskattelovens § 4 b.
Det er videre anført, at hverken i  

 statsskattelovens § 4 b eller i skattelovgivningen i øvrigt er der  

 taget stilling til, hvorvidt og i givet fald under hvilke  

 omstændigheder aftaler om huslejefastsættelse skattemæssigt  

 kan tilsidesættes.
Beskatning hos långiveren af en fikseret husleje  

 må herefter forudsætte, at der med de foretagne dispositioner er  

 tilsigtet en omgåelse af skattelovgivningen.
Dette er ifølge  

 revisor ikke tilfældet og ej heller påstået af de stedlige  

 skattemyndigheder, hvorfor der ikke er hjemmel til at tilsidesætte  

 huslejeaftalen.
 Landsskatteretten skal udtale:
Indtægter fra udlejningsvirksomhed er  

 indkomstskattepligtig i henhold til statsskattelovens § 4 b, og bestemmelsen  

 finder tillige anvendelse mellem nærtstående.
Udlejeren skal  

 således beskattes af den betalte leje såvel som af den ikke  

 betalte leje, der udgør forskellen op til den objektive  

 udlejningsværdi.
 Retten bemærker, at der er tale om leje af et  

 træsommerhus på 37 m2 med tagpap og uden bad.
Retten finder ikke, at en husleje på 2.000 kr.  

 månedligt kan anses for at stå væsentligt i misforhold til  

 den objektive udlejningsværdi.
Der ses herefter ikke at være  

 grundlag for at tilsidesætte huslejeaftalen.
Overskud af udlejning vil  

 herefter være at ansætte som selvangivet.
