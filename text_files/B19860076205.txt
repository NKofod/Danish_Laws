 I medfør af § 7, stk. 4-5, § 8, stk. 4, § 18, stk. 1, og § 28, stk. 5, i  

 lov nr. 167 af 12. maj 1965 om kvalitetskontrol med fisk og fiskevarer, jfr.  

 lovbekendtgørelse nr. 383 af 17. juni 1986, fastsættes:
OMRÅDE § 1.  Bekendtgørelsen omfatter fremstilling af røgede  

 fisk og fiskevarer bestemt til eksport eller til salg på hjemmemarkedet.
AUTORISATION § 2.  Fremstilling af røgede fisk og fiskevarer må kun  

 finde sted i en af fiskeriministeriet dertil autoriseret virksomhed.
 Stk. 2.  Autorisation kræves dog ikke til fremstilling  

 af røgede fisk og fiskevarer i en detailforretning med henblik på detailsalg  

 i forretningen.
 Stk. 3.  Ved autorisation tildeler fiskeriministeriet  

 virksomheden et eller flere autorisationsnumre, der skal anvendes ved  

 mærkning af færdigvarer.
 Stk. 4.  Autorisation til fremstilling af røgede fisk og  

 fiskevarer indebærer ikke ret til opskæring af røget ål, laks og torsk mv.  

 til filet eller i skiver, til hvilken produktion der kræves særskilt  

 tilladelse.
 Stk. 5.  For autorisationen, der ikke må overdrages,  

 betales en af fiskeriministeriet fastsat årlig afgift.
ANSØGNING § 3.  Ansøgning om autorisation indsendes til  

 fiskeriministeriets industritilsyn.
Ansøgningen skal være bilagt tegning og  

 beskrivelse i 3 eksemplarer over virksomheden og skal indeholde oplysning om  

 virksomhedens og den ansvarlige indehavers navn og adresse.
BETINGELSER FOR OPNÅELSE AF AUTORISATION § 4.  Autorisation udstedes kun til virksomheder, der  

 er indrettet og udstyret i overensstemmelse med §§ 5-7 og 9 samt med de  

 anvisninger, som fiskeriministeriet giver den enkelte virksomhed efter  

 forhandling med miljømyndighederne og arbejdstilsynet.
 Stk. 2.  Væsentlige ændringer i virksomhedens lokaler,  

 indretning og udstyr må ikke foretages, forinden fiskeriministeriets  

 godkendelse er indhentet.
INDRETNING OG UDSTYR § 5.  Rensning, saltning og anden forbehandling af  

 fisk skal foregå i et særskilt arbejdslokale og ikke i det lokale, hvor  

 røgningen foregår.
 Stk. 2.  Der skal om fornødent indrettes særskilt  

 pakkerum, særskilt kølerum eller andet tilfredsstillende lagerlokale til  

 opbevaring af færdigvarer og særskilt rum til opbevaring af affald.
 Stk. 3.  I virksomheden skal der være etableret  

 forsvarlige toilet- og garderobeforhold samt være indrettet folkelokaler i  

 øvrigt i overensstemmelse med arbejdstilsynets forskrifter.
 Stk. 4.  Virksomheden skal være sikret mod skadedyr.
ARBEJDSLOKALER § 6.  Arbejdslokalerne skal være forsvarligt  

 ventilerede, rummelige og lyse, dog så vidt muligt uden direkte sollys, samt  

 i øvrigt hensigtsmæssigt indrettede med henblik på varernes holdbarhed og  

 lokalernes renholdelse.
Loftshøjden må ikke være under 2,5 m.
Arbejdslokaler  

 må ikke være beliggende i kældre, hvor gulvet ligger mere end 1 m under det  

 omliggende terræns niveau, eller hvor vinduernes overkant er under 1,25 m  

 over dette.
Stk. 2.  Der skal være installeret rindende ferskvand,  

 som opfylder kravene til drikkevand.
Væggene skal i en højde af mindst 2 m  

 være beklædt med fliser, klinker eller andet af fiskeriministeriet godkendt  

 materiale.
Gulvene skal være forsynet med fast, slidstærk og for vand  

 uigennemtrængelig belægning eller andet af fiskeriministeriet godkendt  

 materiale med mindst 10 0/00 fald til det under hensyn til gulvarealets  

 størrelse påkrævede antal afløb, der skal være forsynet med rist og vandlås  

 og føres direkte til kloak.
Overgange mellem gulv og vægge skal være udført  

 som hulkehl.
 Stk. 3.  Der skal i eller i nærheden af arbejdslokalerne  

 være installeret et i forhold til antallet af de i lokalerne beskæftigede  

 personer passende antal vaskeindretninger forsynet med sæbe, neglebørste og  

 rene håndklæder.
 Stk. 4.  I røgelokaler skal træffes foranstaltninger til  

 effektiv fjernelse af spilderøg, f.eks. ved røgfang med aftrækskanal foran  

 røgeovnen.
ARBEJDSBORDE OG ANDET INVENTAR § 7.  Alt inventar skal være fremstillet således, at  

 renholdelsen ikke vanskeliggøres.
Arbejdsborde, der benyttes til rensning af  

 fisk og fiskevarer, skal være udført således, at de er lette at renholde.  

 Bordplader skal være løse, således at de kan fjernes for rengøring og  

 tørring.
Borde af træ skal være velafhøvlede og uden åbne fuger eller være  

 beklædt med rustfrit stål eller andet af fiskeriministeriet godkendt  

 materiale.
Eventuelle sammenføjninger i materialet, hvormed bordene er  

 beklædt, skal være sammenloddede eller på anden måde være udført således, at  

 de er uigennemtrængelige for vand.
Borde og andet inventar skal være anbragt  

 på mindst 20 cm høje ben.
Stk. 2.  Ved skæring, herunder filetering af fisk skal  

 der anvendes skæreunderlag af hårdt træ eller andet egnet materiale.
Er  

 skæreunderlagene nedfældet i bordpladen, skal de let kunne fjernes og  

 rengøres.
REN- OG VEDLIGEHOLDELSE § 8.  Virksomheden skal holdes vel vedlige og under  

 brug dagligt rengøres.
 Stk. 2.  Lokaler og rum, der anvendes til opbevaring,  

 tilvirkning, pakning eller anden behandling af fisk og fiskevarer, må ikke  

 benyttes til opbevaring, forhandling eller tilvirkning mv. af varer, der ved  

 lugt eller på anden måde kan forringe fiskens eller fiskevarernes kvalitet,  

 smag eller udseende, eller i øvrigt til formål, der kan medføre eller  

 fremskynde, at varen forringes.
 Stk. 3.  Borde, skabe, hylder, kar, vægte, maskiner og  

 andet inventar, knive og andre redskaber samt kasser og anden emballage, som  

 forefindes i lokaler og rum, hvor der opbevares eller tilvirkes fisk og  

 fiskevarer, skal være rene og vel vedligeholdte.
PLADSEN UDEN OM VIRKSOMHEDEN § 9.  Pladsen uden om virksomheden skal i en afstand  

 af mindst 3 m fra indgangene til alle sider være belagt med beton, asfalt  

 eller lignende befæstning med passende afløb, således at der føres mindst  

 muligt snavs ind i virksomheden.
Endvidere skal udvendige forbindelsesgange  

 mellem virksomhedens forskellige indgange i en afstand af mindst 5 m fra  

 indgangene være befæstet på tilsvarende måde.
BRÆNDSEL § 10.  I røgelokalet må kun opbevares brændsel i  

 mindre omfang, og opbevaringen må ikke genere produktionen eller gøre lokalet  

 uryddeligt og vanskeligt at renholde.
OPBEVARING AF EMBALLAGE § 11.  Emballage til færdigvarer skal opbevares tørt  

 og sikret mod forurening.
I arbejdslokaler må kun opbevares emballage i et  

 omfang svarende til det løbende forbrug og således, at den ikke generer  

 produktionen eller gør lokalet uryddeligt og vanskeligt at renholde.
RÅVARER § 12.  Til fremstilling af røgede fisk og fiskevarer  

 må kun benyttes råvarer af absolut god, frisk og sund beskaffenhed.
Stk. 2.  Råvarer skal forarbejdes senest ved  

 arbejdstidens begyndelse dagen efter varernes ankomst til virksomheden og  

 skal indtil da holdes forsvarligt nedkølede.
Opbevaring ud over dette tidsrum  

 må kun ske, hvis varen henstilles i kølerum ved en temperatur af ikke over 5  

 grader C.
 Stk. 3.  I perioden 1. april - 31. oktober skal ferske  

 råvarer, der opbevares i virksomheden, holdes forsvarligt isede eller  

 henstilles i kølerum.
 Stk. 4.  Frosne varer skal forarbejdes straks efter  

 optøningen, der skal påbegyndes umiddelbart efter varernes ankomst til  

 virksomheden, med mindre de opbevares i overensstemmelse med de til enhver  

 tid gældende regler for opbevaring af frosne fisk og fiskevarer.
FÆRDIGVARER § 13.  Røgede fiske og fiskevarer skal fremstilles  

 under absolut hygiejniske forhold.
 Stk. 2.  Færdigvarer skal pakkes i tørre kasser og  

 såvidt muligt afsvales inden pakningen.
 Stk. 3.  I øvrigt skal færdigvarer opbevares på  

 hensigtsmæssig måde, således at kvaliteten ikke forringes eller emballagen  

 forurenes.
AFFALD § 14.  Fiskeaffald skal opbevares i lukkede beholdere,  

 der skal tømmes og rengøres så ofte, at affaldet ikke giver anledning til  

 dårlig lugt eller flueplage i eller ved virksomheden.
EMBALLAGE § 15.  Til emballering af røgede fisk og fiskevarer  

 bestemt til eksport må kun anvendes nye trækasser eller anden af  

 fiskeriministeriet godkendt ny emballage.
Der må til emballering af røgede  

 fisk og fiskevarer i øvrigt kun benyttes ren og velholdt emballage.
Brugt  

 emballage, der er mærket med navn, autorisationsnummer eller anden  

 betegnelse, der henviser til et bestemt røgeri eller en bestemt gruppe af  

 røgerier, som f.eks. påskriften »Ægte Bornholmere«, må af andre kun  

 benyttes til pakning af røgede fisk og fiskevarer bestemt til salg på  

 hjemmemarkedet, såfremt mærkningen forinden fuldstændigt fjernes enten  

 derved, at mærkningen afhøvles eller afslibes, eller ved at mærkningen  

 overmales med en lys farve, som fuldstændig dækker denne.
FORSENDELSE § 16.  Røgede fisk og fiskevarer skal forsendes i rene  

 og velholdte trækasser, foret og dækket med pergamentpapir og forsynet med  

 låg eller i anden af fiskeriministeriet godkendt emballage.
Ved lokal  

 transport skal kasserne ikke være forsynet med låg.
TILSYN § 17.  Tilsynet med bekendtgørelsens overholdelse,  

 herunder med røgerivirksomhederne, føres af fiskeriministeriet i  

 overensstemmelse med bestemmelserne i § 23 i loven om kvalitetskontrol med  

 fisk og fiskevarer.
STRAFFEBESTEMMELSER § 18.  Overtrædelse af § 2, stk. 1 og 3-5, § 3, § 4,  

 stk. 2, og §§ 5-16, straffes med bøde eller hæfte.
 IKRAFTTRÆDEN MV.
 § 19.  Bekendtgørelsen træder i kraft dagen efter  

 offentliggørelsen i Lovtidende.
 Stk. 2.  Bekendtgørelse nr. 259 af 17. september 1953 om  

 fremstilling af røgede fisk og fiskevarer ophæves.
