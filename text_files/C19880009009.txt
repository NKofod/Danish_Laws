 Ved cirkulære af 6. oktober 1987 fastsatte ministeriet i medfør af § 6 i  

 lov om offentlige veje, § 24, stk. 3, i lov om private fællesveje samt i  

 samarbejde med Justitsministeriet i medfør af § 95, stk. 4, i færdselsloven  

 regler om afmærkning af vejarbejder, herunder regler om mobil afspærring, jf.  

 cirkulærets pkt. 3.4.10.
 Det har imidlertid vist sig, at der i tidsrummet mellem vejreglernes  

 tekniske færdiggørelse og den endelige godkendelse er produceret mobile  

 afspærringer efter tysk standard, hvor A 39 »Vejarbejder« ikke er  

 angivet eller påkrævet på tavlevogne med lyspil, hvorfor der sædvanligvis  

 ikke er afsat plads til A 39 i standard eller overstørrelse, således som  

 vejreglerne foreskriver.
 Da den lysende pil er en væsentlig bedre information og tydeligere  

 advarsel end A 39 og derfor må formodes at kunne medvirke til at reducere  

 uheldsrisikoen i forbindelse med vejarbejder, hvor mobil afspærring anvendes,  

 ændres reglerne således, at der bliver mulighed for på såvel motorveje som  

 almindelige veje at anvende A 39 i reduceret størrelse på tavlevogne med  

 lysende pile.
 Der foretages derfor følgende ændring i cirkulære af 6. oktober 1987:
 I afsnit 3.4.10 indsættes efter stk. 4 som nyt stykke:
»Stk. 5.  Hvor der på en mobil afspærring anvendes  

 gule blinksignaler som pil eller med løbende lys til markering af  

 passageretningen i lighed med D 15 »Påbudt passage«, kan A 39  

 »Vejarbejder« uanset bestemmelserne i stk. 2 og 4 anvendes i  

 reduceret størrelse.' Stk. 5  bliver herefter stk. 6.
