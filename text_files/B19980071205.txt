Bekendtgørelse om fordeling af  

 Hovedstadsområdets Trafikselskabs nettoudgifter samt afregning af  

 bidragene I medfør af § 2, stk. 1 og 2, i lov om hovedstadsområdets  

 kollektive persontrafik, jf. lovbekendtgørelse nr. 492 af 16. juni  

 1995, fastsættes:
 § 1. Hovedstadsområdets Trafikselskabs  

 nettoudgifter til busdriften fordeles mellem Københavns og  

 Frederiksberg Kommuner og Københavns, Frederiksborg og Roskilde  

 Amtskommuner i forhold til deres udskrivningsgrundlag i det år,  

 bidraget vedrører (bidragsåret).
 Stk. 2. Udskrivningsgrundlaget opgøres som  

 (amts)kommunens provenu af indkomstskat divideret med  

 udskrivningsprocenten.
 § 2. De nævnte (amts)kommuner meddeler hvert  

 år senest den 1. september inden bidragsåret selskabet  

 størrelsen af det forventede budgetterede udskrivningsgrundlag i  

 bidragsåret.
 Stk. 2. Beregningen af de enkelte (amts)kommuners bidrag  

 foretages af selskabet.
§ 3. (Amts)kommunernes bidrag til trafikselskabet  

 efterreguleres for forskellen mellem det forventede og det faktiske  

 udskrivningsgrundlag.
Det faktiske udskrivningsgrundlag opgøres af  

 Indenrigsministeriet.
For de (amts)kommuner, som for bidragsåret har  

 valgt at budgettere med det statsgaranterede udskrivningsgrundlag efter § 7 i  

 lov om kommunal indkomstskat, jf. § 10 i lov om amtskommunal indkomstskat,  

 indgår det statsgaranterede udskrivningsgrundlag.
For øvrige  

 (amts)kommuner indgår udskrivningsgrundlaget for de selvangivne  

 indkomster opgjort på baggrund af den opgørelse af kommunal  

 indkomstskat af de selvangivne indkomster, som foretages af Told og Skat i  

 maj i året 2 år efter bidragsåret.
 Stk. 2. Efterreguleringen afregnes i året 3  

 år efter bidragsåret.
 § 4. Selskabet underretter senest to uger  

 før udløbet af fristen for vedtagelsen af de kommunale  

 budgetter for bidragsåret amtsrådene og kommunalbestyrelserne om  

 størrelsen af de enkelte (amts)kommuners bidrag inklusiv  

 efterregulering, jf. § 3.
 § 5. Bidragene efter § 4 indbetales til selskabet  

 af de enkelte (amts)kommuner med 1/12 den første i hver af  

 månederne i bidragsåret.
 § 6. Tvivlsspørgsmål om beregning og  

 afregning af bidrag afgøres af indenrigsministeren.
 § 7. Bekendtgørelsen har virkning fra og  

 med bidragsåret 1999, jf. dog stk. 2.
 Stk. 2. § 3 har virkning fra og med bidragsåret  

 1996.
 Stk. 3. Bekendtgørelse nr. 599 af 29. august 1989 om fordeling af  

 Hovedstadsområdets Trafikselskabs nettoudgifter samt afregning af  

 bidragene ophæves.
