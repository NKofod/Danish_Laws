 I medfør af § 2 i lov om fordeling af visse fra udlandet modtagne  

 erstatninger, jf. lovbekendtgørelse nr. 135 af 14. marts 1988, fastsættes:
 § 1.  Nævnets opgave er at foretage fordelingen af de  

 i loven omhandlede erstatninger fra udlandet.
 § 2.  Nævnets sammensætning fremgår af loven.
 § 3.  Nævnets sekretariatsarbejde varetages af en  

 dertil udpeget sekretær.
 Stk. 2.  Formanden antager den i øvrigt fornødne  

 medhjælp.
 Stk. 3.  Nævnets adresse er, Erhvervs- og  

 Selskabsstyrelsen, Kampmannsgade 1, 1604 København V.
 § 4.  Formanden tilrettelægger nævnets arbejde og  

 leder forhandlingerne på nævnets møder samt fastsætter tid for nævnets møder  

 og drager omsorg for mødernes afholdelse.
 Stk. 2.  Indkaldelse sker så vidt muligt med mindst en  

 uges varsel.
 Stk. 3.  Medlemmer, der er forhindret i at give møde,  

 skal give meddelelse herom.
 Stk. 4.  For at beslutninger kan træffes, skal alle  

 medlemmer være til stede og være enige.
§ 5.  Nævnet opretter den eller de til hvert samlet  

 erstatningsbeløbs modtagelse og fordeling fornødne konti hos Danmarks  

 Nationalbank, evt. andre pengeinstitutter.
Ved ind- og udbetalinger tegnes  

 nævnet af dets formand eller den eller de personer, som nævnet bemyndiger  

 hertil.
 Stk. 2.  Fordelingen til de erstatningsberettigede sker  

 i overensstemmelse med de af nævnet tiltrådte lister over fordelingen af  

 erstatningssummerne og kan ske a conto eller samlet.
 § 6.  De med nævnets virksomhed forbundne vederlag og  

 omkostninger udredes af erstatningssummen og afholdes af den eller de til  

 erstatningsbeløbets modtagelse og fordeling oprettede konti.
 § 7.  En samlet erstatning, der fordeles af nævnet,  

 skal så vidt muligt fordeles fuldt ud efter fradrag af vederlag og  

 omkostninger, idet dog en eventuel restsum på ikke over 500 kr. kan overtages  

 af statskassen.
 Stk. 2.  Efter fordelingen af en samlet erstatning  

 aflægger nævnet regnskab og beretning til industriministeren.
§ 8.  Over nævnets møder føres en protokol, hvori tid  

 angives for mødernes afholdelse, og om hvilke medlemmer, der deltager i  

 møderne.
Nævnets beslutninger indføres i protokollen.
 § 9.  Når der er opnået aftale med et andet land om en  

 erstatningssum, der omfattes af ovennævnte lov, træder nævnet sammen så snart  

 som muligt efter aftalens ikrafttræden og mødes siden så vidt muligt mindst  

 hver 14. dag, indtil fordelingen af erstatningssummen er afsluttet.
 § 10.  Nævnets medlemmer, sekretær samt andre, der  

 deltager i nævnets arbejde, og den til nævnet knyttede medhjælp er forpligtet  

 til at bevare tavshed om, hvad de gennem deres virksomhed bliver vidende om.
 § 11.  Bekendtgørelsen træder i kraft den 1. februar  

 1989.
