Tidspunktet/begrænset skattepligt Reference:  SEL § 2, stk. 1, litra a).
LV 1994 S.A.2.2., S.B.1.4., D.A.2.4., D.D.2., D.E.
Norden.
 Der blev spurgt, om den begrænsede skattepligt efter  

 Selskabsskattelovens § 2, stk. 1, litra a) og artikel 5 i den nordiske  

 dobbeltbeskatningsaftale for et svensk selskab, som skulle deltage som  

 interessent i et kraftværk, og herunder deltage i projekteringen af  

 kraftværket, indtrådte på tidspunktet for  

 kraftværkets kommercielle idriftsættelse.
 Det var oplyst, at den danske interessent er et selskab (herefter A-S),  

 der er ejet af et interessentskab mellem danske kraftværker (herefter  

 'Energi'). Energi's virksomhed består primært i el- og  

 varmeproduktion.
A/S er 100 pct. ejet af Energi.
Dets formål og faktiske virke er  

 bl.a. deltagelse som interessent i et nyt kraftvarmeværk.
 Det svenske selskab (herefter AB) er 100 pct. ejet af den svenske stat.  

 Selskabets virksomhed består i produktion og distribution af el og  

 varme.
Energi og AB indgik i august 1993 en rammeaftale om et fremtidigt  

 samarbejde om produktion og udveksling af elektricitet, herunder om  

 opførelsen og driften af et dansk kraftvarmeværk.
Formålet  

 hermed er at opnå en nødvendig foryngelse af den danske  

 kraftværkskapacitet med et højeffektivt anlæg, der vil  

 bidrage til at mindske miljøbelastningen gennem mindre  

 skorstensemission pr. produceret energienhed.
På baggrund heraf etablerede A/S og AB den 13. april 1994  

 interessentskabet.
Interessentskabets formål er at opføre, eje,  

 drive og vedligeholde kraftvarmeværket (herefter KVV) og på dette  

 kraftværk producere el, varme og andre produkter, der er resultat af  

 energiproduktion.
KVV opføres i tilknytning til et eksisterende  

 kraftværk, der er ejet af Energi.
Interessentskabet er organiseret med en bestyrelse bestående af  

 medlemmer udpeget af de to interessenter og en administrerende  

 direktør.
Primo 1995 udpegede interessenterne den første  

 bestyrelse, der består af to danskere og to svenskere, og den  

 første administrerende direktør, der blev  

 økonomidirektøren i Energi.
Interessentskabet har i  

 øvrigt ingen medarbejdere.
Interessentskabet har en indskudskapital på 30 mio. kr., hvoraf 60  

 pct. hidrører fra A/S og 40 pct. fra AB.
Den samlede  

 anlægsudgift er budgetteret til 3.694 mio. kr., og  

 fremmedfinansieringen vil ske ved interessentskabets låntagning.
Interessentskabet har som bygherre kontraheret med Energi, der som  

 hovedrådgiver skal forestå planlægning, projektering og  

 projektledelse i byggefasen.
Det fysiske anlægsarbejde vil blive  

 udført af uafhængige entreprenører.
Overdragelsen fra  

 projektorganisationen til driftsorganisationen sker på tidspunktet for  

 den kommercielle idriftsættelse.
AB vil deltage i Energi's projektering og etablering af KVV.
Dette vil ske  

 ved, at AB stiller medarbejdere til rådighed for den  

 projektorganisation, der af Energi er etableret for at varetage projektering,  

 projektledelse og tilsyn med anlægsarbejderne.
Afregningen herfor vil  

 ske med faste timesatser.
AB arbejder således ikke som  

 underentreprenør for Energi, da selskabet ikke har et  

 selvstændigt ansvar for resultatet af medarbejdernes arbejde.
ABs  

 medarbejdere indgår således blot i Energi's projektorganisation  

 på lige fod med Energi's egne medarbejdere og under Energi's  

 ledelse.
Interessentskabet har indgået aftale med Energi om leje af det  

 grundareal, hvorpå KVV skal opføres og om interessentskabets ret  

 til at anvende vejanlæg og havneanlæg m.v.
Der er endvidere  

 indgået aftale med Energi om, at Energi skal forestå drift og  

 vedligeholdelse af kraftværket efter den kommercielle  

 idriftsættelse.
 Projekteringen af KVV forventes at påbegynde i 1995, og den  

 kommercielle idriftsættelse forventes at ske ultimo år 1999.
Frem til tidspunktet for den kommercielle idriftsættelse vil  

 interessentskabet ikke oppebære indtægter, da der ikke sker salg  

 af el eller varme.
Der vil derimod løbende blive afholdt bl.a. leje-  

 og anlægsudgifter samt renter af anlægsudgifterne.
I  

 anlægsfasen vil interessentskabet ikke have egne medarbejdere, og det  

 forventes heller ikke at være tilfældet efter  

 idriftsættelsen.
Interessenterne er forpligtet til at aftage interessentskabets produktion  

 i forhold til deres forholdsmæssige ejerandel.
Elproduktionen vil blive  

 solgt i Danmark og Sverige, mens hele varmeproduktionen vil blive solgt i  

 Danmark.
 Spørgeren anførte bl.a., at den begrænsede skattepligt  

 efter Selskabsskattelovens § 2, stk. 1, litra a), indtrådte på  

 tidspunktet, hvor AB "udøver et erhverv med fast driftssted i  

 Danmark". Begrebet fast driftssted skal efter intern dansk ret  

 afgrænses i overensstemmelse med artikel 5 i OECD modeloverenskomsten,  

 jf. pkt. 15 i cirkulære nr. 136 af 7. november 1988 til  

 Selskabsskatteloven.
 Artikel 5, stk. 1 i den nordiske dobbeltbeskatningsaftale svarer ligeledes  

 til artikel 5, stk. 1 i modeloverenskomsten.
 Efter modeloverenskomstens artikel 5, stk. 1 betyder udtrykket fast  

 driftssted, 'et forretningssted, hvor et foretagendes virksomhed helt eller  

 delvis udøves'. Følgende betingelser skal derfor være  

 opfyldt, for at der foreligger et fast driftssted, jf. kommentarerne til  

 artikel 5, pkt. 2:
 Det faste sted kan antageligt først karakteriseres som et fast  

 forretningssted på tidspunktet, hvor det bliver muligt at udøve  

 interessentskabets virksomhed gennem det faste sted, jf. kommentarerne til  

 artikel 5, pkt. 4.
 I relation til den tredje betingelse anføres følgende i  

 kommentarerne til artikel 5, pkt. 11:
"Et fast driftssted opstår, så snart foretagendet begynder at  

 udøve sin forretningsvirksomhed gennem et fast forretningssted.
Dette  

 er tilfældet, så snart foretagendet på forretningsstedet  

 forbereder den virksomhed, som forretningsstedet skal tjene permanent.
Den  

 periode, under hvilken selve det faste forretningssted oprettes af  

 foretagendet, skal ikke medregnes, under forudsætning af at denne  

 virksomhed adskiller sig væsentligt fra den virksomhed, som  

 forretningsstedet skal tjene permanent".
Spørgeren vurderer på baggrund heraf, at det faste driftssted  

 vil opstå på tidspunktet for den kommercielle  

 idriftsættelse.
Den periode under hvilken forretningsstedet etableres,  

 skal således ikke medregnes, da den byggeplanlægning som AB  

 deltager i, adskiller sig væsentligt fra kraftværksvirksomhed.  

 Spørgeren bemærker, at planlægningsarbejdet skal  

 bedømmes efter artikel 5, stk. 1 fremfor efter artikel 5, stk. 3, da  

 arbejdet vedrører opførelsen af bygninger til eget brug.
 Spørgeren vurderer sammenfattende, at AB bliver begrænset  

 skattepligtig til Danmark efter Selskabsskattelovens § 2, stk. 1, litra a) og  

 artikel 5 i den nordiske dobbeltbeskatningsaftale på tidspunktet for  

 den kommercielle idriftsættelse af KVV.
