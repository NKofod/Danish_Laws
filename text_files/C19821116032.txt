 I en artikel i Ugeskrift for Retsvæsen 1981 p. 370-371 af overlæge Peter  

 Illum, »Om vurdering af behandling af næsebrud«, konkluderes bl.a.,  

 »at man i tilfælde, hvor en læsion af næsen indgår som et væsentligt led  

 i en straffesag, aldrig bør rejse tiltale baseret alene på den på skadestuen  

 udfyldte lægeerklæring eller politiattest«, men at der altid bør  

 indhentes supplerende oplysninger fra den specialafdeling, hvor den primære  

 vurdering er udført.
 Det anføres endvidere, at såvel den almindelige kliniske udnersøgelse som  

 den røntgenundersøgelse, der foretages på en skadestue i tilfælde af mistanke  

 om næsebrud, er behæftet med betydelig usikkerhed, hvorfor der her stilles et  

 ikke ringe antal falske positive og falske negative diagnoser.
 I en udtalelse om artiklen har Retslægerådet udtalt, »at de i  

 overlæge Peter Illums artikel ... fremsatte udtalelser ganske kan tiltrædes.  

 Vurderingen af næselæsioner er en specialopgave, og fundene ved en almindelig  

 klinisk undersøgelse, inclusive røntgenundersøgelse, er usikre og bør ikke  

 alene danne basis for en retslig afgørelse«.
 Jeg skal derfor anmode om, at der i tilfælde, hvor læsion af næsen indgår  

 som et væsentligt led i straffesagen, indhentes supplerende oplysninger fra  

 en specialafdeling.
Tilvejebringelsen af sådanne oplysninger vil ofte være egnet til at  

 forsinke sagen.
Netop i voldssager er det af betydning, at pådømmelsen følger  

 hurtigt efter opklaringen.
Indhentning af supplerende oplysninger bør derfor  

 i almindelighed undlades, såfremt det må antages, at spørgsmålet om, hvorvidt  

 næselæsionen kan henføres under straffelovens § 244, stk. 3, kun vil spille  

 en mindre væsentlig rolle i sagen, f.eks. i tilfælde, hvor der foreligger  

 andre skader, der kan henføres under straffelovens § 244, stk. 3, eller hvor  

 der er grundlag for tiltalerejsning efter straffelovens § 244, stk. 4.
 Per Lindegaard.
