Bekendtgørelse om ændring af bekendtgørelse om puljefiskeri § 1 I bekendtgørelse nr. 1126 af 26. november 2008 om puljefiskeri foretages følgende ændringer:
 1. I § 5 indsættes som stk. 2:
»Stk. 2. Fiskeridirektoratet kan dog efter ansøgning meddele tilladelse til, at et fartøj driver parfiskeri med et fartøj uden for puljefiskeriet på følgende kvoter, selv om disse indgår i puljefiskeriet.
De pågældende kvoter fremgår af reguleringsbekendtgørelsens kapitel om puljefiskeri, som værende de kvoter, som en fartøjsejer kan vælge at holde uden for puljefiskeriet:
 1) Årsmængder, der er tildelt på grundlag af IOK for brisling i Nordsøen.
 2) Årsmængder, der er tildelt på grundlag af IOK for sild og brisling i Østersøen.
 3) Årsmængder, der er tildelt på grundlag af IOK for brisling i Skagerrak og Kattegat.
 4) Årsmængder, der er tildelt på grundlag af IOK på tobis i Nordsøen (EF-farvande og norsk zone) samt Skagerrak og Kattegat (EF-farvande), blåhvilling i EF-farvande og internationale farvande, sperling i Nordsøen (EF-farvande) samt Skagerrak og Kattegat og blåhvilling i Færøsk Zone.
5) Årsmængder, der er tildelt på grundlag af IOK på hestemakrel i Den Engelske Kanal og vest for De Britiske Øer.« § 2 Bekendtgørelsen træder i kraft den 5. juni 2009.
