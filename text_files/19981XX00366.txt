Skriftlig fremsættelse (7. april 1999) Trafikministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om luftfart  

 (Firmaflyvning m.v.).
(Lovforslag nr.
L 218).
Det overordnede formål med  

 lovforslaget er at øge luftfartssikkerheden.
Lovforslaget består  

 af 3 elementer.
For det første indføres der med lovforslaget  

 en tilladelsesordning for virksomheders flyvning (firmaflyvning) med deres  

 ansatte.
Formålet hermed er at beskytte medarbejdere og sikre at de,  

 der skal flyve som led i deres ansættelsesforhold, flyver under de  

 samme betryggende forhold, som gælder for erhvervsflyvning.
Den enkelte  

 medarbejder, der kan være i et afhængigheds forhold til  

 arbejdsgiveren, skal ikke selv fastsætte de krav, der stilles til  

 firmaflyvning.
Lovforslaget indeholder således en angivelse af de krav,  

 der skal være opfyldt, for at virksomhederne kan udføre denne  

 form for flyvning.
Som hovedkrav stilles, at virksomheden skal være  

 ejer eller bruger af det fly, der skal anvendes, og at der skal være  

 ansat en kyndig person i virksomheden til at forestå varetagelsen af  

 firmaflyvningerne.
For det andet indeholder lovforslaget en præcisering  

 af de betingelser, hvorunder der mod betaling kan udføres  

 privatflyvning med passagerer.
Formålet hermed er at komme ulovlig  

 taxaflyvning til livs.
Af forslaget fremgår, at der skal foreligge  

 nær tilknytning mellem pilot og passagerer i form af familie- eller  

 venskabsforhold samt at flyvningen ikke må have været annonceret  

 eller tilbudt offentligt.
Endvidere fastlægges der i forslaget en  

 øvre grænse for hvor meget der samlet vil kunne ydes som  

 betaling.
 Endelig indeholder lovforslaget en skærpelse af  

 sanktionsbestemmelserne, idet forsøg på ulovlig lufttransport  

 straffes, og udførelse af ulovlig flyvning eller forsøg  

 herpå medfører, at pilotens certifikat frakendes ubetinget.  

 Formålet er hermed at skabe lovhjemmel til en effektiv sanktionering  

 taget i betragtning, at flyvning under tvivlsomme forhold, herunder  

 sikkerhedsmæssigt, kan få uigenkaldelige følger.
Når lovforslaget fremsættes efter den 1. april  

 har det sine særlige grunde.
Den 22. marts 1999 afsluttedes nemlig  

 høringen over den rapport om firmaflyvning m.m., som blev  

 offentliggjort den 18. februar i år, og som danner grundlag for dette  

 lovforslag.
Lovforslaget kunne ikke færdiggøres før  

 resultatet af høringen over rapporten forelå.
 Idet jeg i øvrigt henviser til bemærkningerne  

 til lovforslaget, tillader jeg mig at anbefale lovforslaget til det  

 høje Tings velvillige og hurtige behandling.
