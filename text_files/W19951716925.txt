Lempelse, renteindtægter 1) Skal lempelsen ved den danske skatteberegning efter creditprincippet  

 for renteindtægter ske på grundlag af nettoindtægten ? 2) Hvorledes skal nettoindtægten opgøres, hvis  

 spørgsmål 1 besvares bekræftende ? Ligningsrådet svarede 'ja' til det første og 'afvises' til  

 det andet spørgsmål.
Begrundelsen for Ligningsrådets svar var, at det ved  

 lempelsesberegninger var fast praksis at opgøre udenlandsk  

 erhvervsindkomst som nettoindkomsten.
Ligningsrådet lagde endvidere  

 vægt på, at renteindtægten ved de påtænkte  

 lånearrangementer udgjorde en del af den sædvanlige  

 erhvervsmæssige udøvelse af pengeinstituttets virksomhed og ikke  

 adskilte sig væsentligt fra den øvrige virksomhed, således  

 at tilknyttede udgifter havde driftsomkostningskarakter.
Ligningsrådet  

 var på dette grundlag af den opfattelse, at da den samlede danske  

 indkomst og skatten heraf bliver påvirket af sådanne udgifter,  

 skal det have tilsvarende indflydelse på beregningen af den  

 forholdsmæssige andel af den danske skat, som falder på den  

 udenlandske indkomst.
 Ligningsrådet afviste at besvare spørgsmål 2, fordi de  

 konkrete udgifter ikke på det foreliggende grundlag kunne  

 fastslås med fornøden sikkerhed.
Landsskatteretten fandt, at lempelsen ved den danske skatteberegning for  

 udenlandsk renteskat i henhold til creditprincippet skal foretages på  

 grundlag af bruttoindtægten fra det enkelte land, alene reduceret med  

 eventuelle direkte hjemtagelsesomkostninger, jf. ligningslovens § 33 og  

 tilsvarende bestemmelser i diverse dobbeltbeskatningsoverenskomster.  

 Landsskatteretten lagde i denne forbindelse navnlig vægt på, at  

 bruttoprincippet - for så vidt angår renteindtægter - i  

 almindelighed må antages at føre til det mest rimelige resultat,  

 når der henses til, at kildelandets beskatningsret efter diverse  

 bestemmelser i dobbeltbeskatningsoverenskomsterne, svarende til artikel 11,  

 stk. 1 og 2, i OECD's Modeloverenskomst, relaterer sig til  

 bruttorenteindtægten.
Landsskatteretten ændrede derfor  

 besvarelsen af spørgsmål 1 fra 'ja' til 'nej'.
 Landsskatterettens kendelse blev af Skatteministeriet indbragt for  

 domstolene med påstand om, at sagsøgte burde anerkende, at  

 lempelsen efter ligningslovens § 33 og tilsvarende bestemmelser i de af  

 Danmark indgåede dobbeltbeskatningsoverenskomster skulle foretages  

 på grundlag af nettorenteindtægten fra det enkelte land.
Til støtte herfor anførte Skatteministeriet, at lempelse  

 efter nettoprincippet ikke var i strid med ordlyden i ligningslovens § 33,  

 stk. 1, 2. punktum, der forudsætter, at danske regler skal anvendes ved  

 opgørelsen af den del af indkomsten, der beskattes i udlandet, idet  

 denne forståelse af ligningslovens § 33 var i overensstemmelse med fast  

 og langvarig administrativ praksis.
Skatteministeriet gjorde endvidere  

 gældende, at de i dobbeltbeskatningsoverenskomsterne indeholdte  

 creditregler, der alle har en ordlyd svarende til ligningslovens § 33,  

 ligeledes må fortolkes således, at udenlandsk nettoindkomst skal  

 opgøres efter danske regler, hvilket også anses for at have  

 støtte i fast og langvarig praksis.
Videre anførtes det af Skatteministeriet, at en anvendelse af et  

 bruttoprincip ville medføre, at lempelsen ville kunne overstige det  

 beløb, hvormed den pågældende indtægt ville  

 være blevet beskattet, såfremt den samlede skattepligtige  

 indtægt var erhvervet i Danmark.
Et sådant resultat kunne ikke  

 anses for at have støtte i creditreglernes ordlyd og dermed være  

 i strid med creditregler nes formål, idet lempelsesmaksimeringen netop  

 var rettet mod en sådan konsekvens.
Endelig anførte  

 Skatteministeriet, at når der som i den foreliggende sag udøves  

 erhvervsmæssig virksomhed, vil anvendelse af nettoprincippet  

 indebære, at renteindtægter i relation til lempelsesberegningen  

 skal reduceres med de direkte driftsudgifter som f.eks. specificerede  

 renteudgifter på den underliggende finansiering eller en  

 forholdsmæssig andel af virksomhedens generalomkostninger.
 Begrundelsen for, at Skatteministeriet nu har besluttet at hæve  

 sagen, er, at den har mistet sin aktualitet, dels fordi det kan lægges  

 til grund, at sagsøgte ikke har iværksat de  

 lånearrangementer, der dannede grundlag for anmodningen om bindende  

 forhåndsbesked, dels vedtagelsen af ligningslovens § 33 F med virkning  

 fra den 19. maj 1993 er ensbetydende med, at en generel anvendelse af  

 nettoprincippet nu er lovfæstet.
I overensstemmelse med bemærkningerne til ligningslovens § 33 F er  

 Skatteministeriet således fortsat af den opfattelse, at anvendelse af  

 nettoprincippet - også for tiden inden den 19. maj 1993 - som  

 udgangspunkt var gældende ret, herunder i situationer som den her  

 foreliggende vedrørende udenlandske renteindtægter  

 oppebåret som led i næringsvirksomhed.
Det kan i den forbindelse  

 tilføjes, at Skatteministeriet ikke kan tilslutte sig  

 Landsskatterettens bemærkninger om, at beregning af lempelse efter et  

 bruttoprincip synes mest rimeligt, når en  

 dobbeltbeskatningsoverenskomst tildeler kildelandet beskatningsretten til  

 renteindtægter.
Det er i øvrigt Skatteministeriets opfattelse,  

 at der intet er i dobbeltbeskatningsoverenskomsterne, som hindrer en generel  

 anvendelse af nettoprincippet.
 Det kan herefter konkluderes, at de særlige omstændigheder,  

 der har ført til, at sagen er hævet, har en sådan  

 karakter, at andre skatteydere, der i tiden inden den 19. maj 1993 har  

 erhvervet udenlandske renteindtægter som led i næringsvirksomhed  

 og ved skatteberegningen er blevet lempet efter nettoprincippet, ikke kan  

 støtte en eventuel anmodning om genoptagelse af tidligere foretagne  

 lempelsesberegninger på, at Skatteministeriet har hævet den  

 foreliggende sag.
