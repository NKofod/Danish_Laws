Bekendtgørelse om a-kassernes og  

 medlemmernes forhold under strejke og lockout (konflikt) I medfør af § 61, stk. 4, i lov om  

 arbejdsløshedsforsikring m.v., jf. lovbekendtgørelse nr. 712 af  

 19. juli 2000, fastsættes efter forhandling med  

 Landsarbejdsrådet:
 § 1. Et medlem, som er omfattet af konflikt, jf.  

 § 2, og som er ledig som følge af konflikten, jf. § 3, har  

 ikke ret til dagpenge.
 Stk. 2. Stk. 1 gælder også for et medlem, som  

 er ansat på nedsat tid, og som får supplerende dagpenge.
 § 2. Et medlem er omfattet af konflikt,  

 hvis:
 1)	Der er iværksat konflikt inden for det faglige område i  

 medlemmets a-kasse, og medlemmet ved konfliktens start er ansat i en  

 konfliktberørt virksomhed.
 2)	Medlemmet er ansat i en konfliktberørt virksomhed ved  

 konfliktens start, og medlemmets løn- og arbejdsvilkår må  

 antages at ville blive direkte påvirket af konfliktens  

 udfald.
Stk. 2. Et medlem er omfattet af konflikt, selv om medlemmet  

 ikke er ansat i virksomheden den dag, hvor konflikten starter.
Det  

 gælder dog kun, hvis medlemmet har en længerevarende, fast  

 tilknytning til virksomheden, og det er på grund af konflikten, at  

 medlemmet i en periode ikke har arbejde i virksomheden.
 Stk. 3. Et medlem, der ikke er omfattet af stk. 1 og 2,  

 er ikke omfattet af konflikt, selv om medlemmet bliver hjemsendt eller  

 afskediget som følge af en konflikt.
 § 3. Et medlem, som er ledig og omfattet af  

 konflikt, jf. § 2, anses for ledig som følge af konflikten, jf.  

 dog stk. 2-4.
 Stk. 2. Et medlem er ikke ledig som følge af konflikt,  

 hvis det bliver dokumenteret, at ledigheden skyldes andre forhold.
Stk. 3. Et medlem, hvis dagpenge har været standset  

 på grund af konflikt, jf. § 1, har ret til dagpenge ved ledighed,  

 hvis medlemmet under konflikten får andet arbejde, og det nye  

 arbejdsforhold har haft en varighed af mindst 5 uger.
Det er en  

 forudsætning, at medlemmet tilhører en a-kasse, der ikke har  

 standset udbetaling af dagpenge som følge af konflikt, jf.  

 § 5.
 Stk. 4. Et medlem, som ikke har haft ret til dagpenge som  

 følge af en konflikt, har ret til dagpenge straks efter konfliktens  

 ophør, hvis medlemmet er ledig og i øvrigt opfylder  

 betingelserne for ret til dagpenge.
 § 4. Et medlem, der ikke har ret til at få  

 udbetalt dagpenge på grund af konflikt, jf. § 1, kan ikke som  

 overflyttet medlem få ret til dagpenge i en anden a-kasse, jf. dog  

 § 3, stk. 3.
 § 5. En a-kasse skal standse for udbetaling af  

 dagpenge til alle medlemmer, hvis en ikke-overenskomststridig konflikt  

 omfatter 65 pct. eller mere af de medlemmer af a-kassen, som enten modtager  

 supplerende dagpenge eller ikke modtager ydelser fra a-kassen.
 § 6. En a-kasse, der har medlemmer, som er  

 omfattet af konflikt, skal straks ved enhver konflikts start  

 opgøre:
 1)	Antallet af medlemmer, der er omfattet af konflikten.
 2)	Antallet af medlemmer, som ikke modtager ydelser fra a-kassen,  

 bortset fra supplerende dagpenge.
 Stk. 2. A-kassen skal inden 3 dage efter enhver konflikts  

 start afgøre, om der kan udbetales dagpenge, jf. § 5.
 Stk. 3. A-kassen skal straks give direktøren for  

 Arbejdsdirektoratet besked, hvis den afgør, at dagpenge ikke kan  

 udbetales, jf. § 5.
 Stk. 4. A-kassen skal samtidig give arbejdsformidlingen besked  

 om enhver konflikt, om de afgørelser, a-kassen har truffet, og om  

 grundlaget herfor.
§ 7. Et medlem, der ikke har ret til at få  

 udbetalt dagpenge på grund af konflikt, jf. § 5, og som  

 overflyttes til en anden a-kasse, fordi medlemmet under konflikten får  

 arbejde et andet sted, kan igen få dagpenge ved ledighed, hvis  

 medlemmet i øvrigt opfylder betingelserne for at have ret til  

 dagpenge.
Det er en forudsætning, at den a-kasse, som medlemmet er  

 overflyttet til, ikke har standset udbetalingen af dagpenge som følge  

 af konflikt.
 § 8. Bekendtgørelsen træder i kraft  

 den 1. marts 2001.
 Stk. 2. Samtidig ophæves bekendtgørelse nr. 296  

 af 14. juni 1985 om arbejdsløshedskassernes og medlemmernes forhold  

 under strejke og lockout (konflikt).
