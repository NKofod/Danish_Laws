Skriftlig fremsættelse (25. maj 2021) Uddannelses- og forskningsministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af lov om specialpædagogisk støtte ved videregående uddannelser (Midlertidig fravigelse af visse betingelser for at modtage specialpædagogisk støtte) (Lovforslag nr.
L 236) Ordningen for specialpædagogisk støtte (SPS) ved videregående uddannelser er på visse punkter ikke blevet administreret i overensstemmelse med reglerne i lov om specialpædagogisk støtte ved videregående uddannelser (SPS-loven).
 Administrationen af SPS er delegeret fra uddannelses- og forskningsministeren til Styrelsen for Undervisning og Kvalitet (STUK), der er en styrelse under Børne- og Undervisningsministeriet.
Det har været praksis i styrelsens administration, at SPS ydes uden central kontrol af de i loven fastsatte tidsbegrænsninger og uden central kontrol af den studerendes studieaktivitet.
Studerende, der modtager SPS, er dermed ikke blevet kontrolleret centralt i forhold til SPS-lovens regler om støtteramme og støttetid eller i forhold til lovens regler om studieaktivitet.
 Uddannelses- og Forskningsministeriets foreløbige afdækning af spørgsmålet om administrationen har vist, at en omlægning af administrationen i henhold til SPS-lovens regler om støtteramme og støttetid samt studieaktivitetskrav kræver en række yderligere afklaringer m.v. af betydning for den tid, en omlægning af administrationen vil tage.
 En omlægning af administrationen i henhold til gældende regler for SPS forventes endvidere at medføre, at nogle studerende med funktionsnedsættelse mister retten til fortsat at modtage SPS, hvilket i yderste konsekvens kan medføre, at de ikke kan gennemføre deres uddannelse.
 Med henblik på at sikre, at studerende med funktionsnedsættelse, som med den hidtidige praksis modtager eller ville komme til at modtage SPS-støtte i strid med SPS-lovens regler, kan afslutte deres uddannelse med den nødvendige støtte til rådighed, foreslås det, at der etableres en midlertidig hjemmel i SPS-loven til, at uddannelses- og forskningsministeren kan fastsætte regler, der fraviger visse betingelser for at modtage SPS.
Administrationen af SPS-ordningen vil på den baggrund midlertidigt kunne varetages i overensstemmelse med styrelsens hidtidige praksis, mens der findes en varig løsning for, hvordan ordningen bedst indrettes.
I perioden frem til dette lovforslag måtte blive vedtaget, er der taget visse tiltag med henblik på at bringe administrationen i overensstemmelse med de nugældende regler.
 Der lægges med lovforslaget endvidere op til, at der ikke skal ske tilbagesøgning mod studerende, som forud for ikrafttrædelsen af reglerne om fravigelse af visse betingelser for at modtage SPS, har modtaget SPS i strid med SPS-lovens regler om støtteramme, støttetid og studieaktivitet.
 Lovforslaget har på grund af sin hastende karakter ikke været i ekstern høring inden fremsættelsen, men udsendes i kort høring fra den 25. maj 2021.
 Det foreslås, at loven træder i kraft dagen efter bekendtgørelsen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
