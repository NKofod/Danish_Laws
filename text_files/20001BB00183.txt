Fremsat den 6. april 2001 af  

 Frank Aaen (EL) og Jette Gottlieb (EL) Forslag til folketingsbeslutning om gebyrer for rykkerbreve fra amtskommuner og kommuner For at sikre ligestilling mellem den offentlige og den  

 private sektor pålægger Folketinget regeringen snarest at  

 fremsætte lovforslag om, at gebyrer til amtskommuner og kommuner for  

 rykkerbreve vedrørende for sen indbetaling af ydelser, der  

 opkræves af amtskommuner og kommuner, gebyrer for tilsigelser til  

 udlægsforretninger og begæringer om indeholdelse eller  

 tilbageholdelse i løn m.v. højst må udgøre det  

 samme beløb, som gælder for den private sektor.
Desuden skal det  

 præciseres, at tilsigelse til udlægsforretninger og  

 begæringer om indeholdelse eller tilbageholdelse i løn m.v.  

 tidligst kan udsendes efter gentagne rykkerbreve, der skal udsendes med  

 mindst 10 dages mellemrum.
Bemærkninger til forslaget Beslutningsforslaget er en delvis  

 genfremsættelse af Enhedslistens beslutningsforslag nr.
B 121,  

 folketingsåret 1999-2000 (se Folketingstidende 1999-2000 FF 6044 og  

 tillæg A 6231 og 6044). Baggrunden for, at forslaget fremsættes  

 nu, er, at regeringens forslag (L 132) om Lov om ændring af lov om  

 renter ved forsinket betaling m.v. (Loft over rykkergebyrer m.v. i  

 forbrugerforhold) er en god anledning til at skabe lighed i behandlingen af  

 skyldnere på det offentlige og private område, når det  

 handler om størrelsen på rykkergebyrer m.v.
Dette forslag  

 ændrer ikke på, at det offentlige stadig har en række  

 muligheder for at opkræve penge hos skyldnere, som ikke findes i den  

 private sektor.
Folketinget vedtog enstemmigt i 1991 at give kommunerne  

 mulighed for at opkræve rykkergebyrer, der beløbsmæssigt  

 ligger langt ud over den omkostning, der er forbundet med at udsende  

 rykkeren, jf. lov nr. 939 af 27. december 1991 om gebyrer og morarenter  

 vedrørende ydelser, der opkræves eller inddrives af amtskommuner  

 og kommuner.
Enstemmigheden kunne opnås, fordi Enhedslisten ikke var  

 repræsenteret i Folketinget.
Siden vedtog et flertal i Folketinget i  

 1997 at forhøje det tilladte rykkergebyr, jf. lov nr. 1093 af 29.  

 december 1997 om ændring af lov om gebyrer og morarenter  

 vedrørende ydelser, der opkræves eller inddrives af amtskommuner  

 og kommuner.
Det stemte Enhedslisten, Socialistisk Folkeparti og  

 Fremskridtspartiet imod.
På baggrund af denne lovgivning er der i kommunerne  

 og amterne udviklet en praksis, hvorefter selv små restancer straks  

 udløser gebyrer på flere hundrede kroner.
Der er mange eksempler  

 på dette.
I Silkeborg Kommune har vi set, at der f.eks. udsendes en  

 rykker på baggrund af et beløb på 163 kr., der ved en fejl  

 i banken ikke var betalt.
Denne første rykker har kommunen  

 pålagt gebyrer på i alt 550 kr., hvorefter det skyldige  

 beløb er mere end firedoblet.
Hertil er der pålagt regningen en  

 ågerrente på 2 pct. af det skyldige beløb, svarende til en  

 årlig rente på over 20 pct.
I et andet tilfælde er der i  

 forbindelse med en regning, som blev glemt på grund af flytning,  

 udløst gebyrer på 800 kroner i løbet af 26 dage.  

 Lovgivningen giver naturligvis, som det blev fremhævet af  

 justitsministeren i ministerens svar på spørgsmål 2 i  

 forbindelse med udvalgsbehandlingen af B 121, 1999-2000, mulighed for at  

 undgå åbenlyst urimelige tilfælde, men den giver ikke nogen  

 sikkerhed mod dette.
Det er oplagt, at disse høje gebyrer ikke har  

 sammenhæng med den reelle udgift til at udsende rykkere.
Gebyrets  

 størrelse er aftalt i økonomiaftalerne mellem staten og  

 kommunerne og indgår som en del af kommunernes og amtskommunernes  

 samlede indtægter.
Der er således tale om en asocial skat, da det  

 naturligvis typisk er personer med lave indkomster, der kommer i restance.
Kommunernes gebyrpolitik er helt i modstrid med det  

 lovforslag, som justitsministeren har fremsat i forhold til den private  

 sektor, jf.
L 132, hvor retstilstanden i forvejen er meget strammere, end den  

 er i den offentlige sektor.
I justitsministerens forslag fastsættes der  

 et generelt loft over rykkergebyrer, og det fastslås, at  

 rykkerskrivelser skal sendes med mindst 10 dages mellemrum.
Dette skal ses i  

 sammenhæng med, at det i den private sektor i forvejen er sådan,  

 at gebyret skal hænge sammen med omkostningerne ved at administrere  

 inddrivelsen af regninger, der ikke er betalt, jf.
U 1990.837 V.  

 Forbrugerklagenævnet har udtalt, at et rykkergebyr ikke  

 væsentligt må overstige kreditors merudgifter til porto, papir,  

 kuverter og administration.
Det er ikke tilladt for en privat virksomhed at  

 fastsætte et væsentligt højere gebyr som pressionsmiddel  

 for at få forbrugerne til at betale rettidigt.
Det er ikke mindst  

 argumentet med pression over for borgerne, der er kommunernes og  

 amtskommunernes begrundelse for at opkræve meget høje gebyrer.  

 Kommunerne tillader altså at føre en gebyrpolitik, der er i  

 modstrid med de regler, der gælder i den private sektor.
Det forekommer både socialt rimeligt og  

 retfærdigt, at kommunerne og amtskommunerne skal følge de samme  

 principper, der er gældende i den private sektor.
Derfor foreslås  

 det, at det maksimale gebyr ved rykkere fra kommuner og amtskommuner  

 højst må udgøre det samme som i den private sektor, dvs.  

 100 kr.
Desuden foreslås, at kommunerne ikke må lave  

 tilsigelser til udlægsforretninger eller begæring om indeholdelse  

 eller tilbageholdelse i løn m.v., før der er udsendt mindst 2  

 rykkere.
I dag er det sådan (jf. justitsministerens ovennævnte  

 svar på spørgsmål 2 under Kommunaludvalgets behandling af  

 B 121), at der intet er, som forhindrer en kommune i at tvangsinddrage  

 tilgodehavender, uden at der først er sendt et rykkerbrev.
Uden denne  

 stramning vil nedsættelsen af rykkergebyret kunne omgås ved  

 straks at udsende en tilsigelse, der udløser en retsafgift på  

 300 kr.
Kommunerne skal naturligvis fortsat arbejde aktivt for at  

 nedbringe borgernes gæld til det offentlige.
Her bør der satses  

 på forebyggende foranstaltninger og rådgivning til de borgere,  

 som har fået gæld til det offentlige.
De nuværende regler  

 og deres administration vil i stedet ofte føre til, at gælden  

 vokser voldsomt   og dermed bliver sværere at afvikle.
Skriftlig fremsættelse Frank Aaen (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om gebyrer for  

 rykkerbreve fra amtskommuner og kommuner.
(Beslutningsforslag nr.
B 183).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
