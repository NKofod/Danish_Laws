Arbejdsmiljøklagenævnet fastholdt afgørelse med påbud om at sikre, at arbejde og færdsel i forbindelse med montage af æggebakkeløfter på arbejdsstedet sker sikkerhedsmæssigt fuldt forsvarligt. (Arbejdets udførelse - montage af æggebakkeløfter - ulykke - påregnelig handling - rette modtager - arbejdsgivers ansvar) Resume Arbejdsmiljøklagenævnet vurderede, at arbejdet med montage af æggebakkeløfter på arbejdsstedet ikke var planlagt, tilrettelagt og udført tilstrækkelig sikkerhedsmæssigt forsvarligt.
 Nævnet vurderede, at der var betydelig fare for, at genstande kunne falde ned i hovedet på en ansat og pådrage alvorlige hovedtraumer og sårskader.
 Nævnet lagde vægt på oplysningen om, at den ansatte havde hjulpet en montør med at montere en æggebakkeløfter hos en kunde, og at der i den forbindelse var sket en arbejdsulykke.
Montøren, som stod på en sakselift 5 meter over den ansatte, tabte et vinkeljern, som den ansatte fik i hovedet.
Den ansatte faldt bagover og besvimede, idet han ramte et vinkeljern på gulvet med hovedet.
 Nævnet fandt, at det forhold, at den ansatte assisterede i arbejdet med at montere en æggebakkeløfter fra firmaet, ikke var en handling, der var uden saglig tilknytning til arbejdet.
 Det var i den forbindelse uden betydning, hvorvidt den ansatte eventuelt måtte have handlet i strid med virksomhedens instruktion.
 Afgørelsen blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 24. marts 2020 om montage af æggebakkeløfter.
 Arbejdsmiljøklagenævnet har nu afgjort sagen på møde den 29. september 2020.
 Resultatet er:
  Arbejdsmiljøklagenævnet fastholder Arbejdstilsynets afgørelse af 24. marts 2020 med påbud til jer om at sikre, at arbejde og færdsel i forbindelse med montage af æggebakkeløfter på arbejdsstedet [adresse udeladt] sker sikkerhedsmæssigt fuldt forsvarligt.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med montage af æggebakkeløfter på arbejdsstedet [adresse udeladt] ikke var planlagt, tilrettelagt og udført tilstrækkelig sikkerhedsmæssigt forsvarligt.
 Nævnet vurderer, at der var betydelig fare for at genstande kunne falde ned i hovedet på en ansat og pådrage sig alvorlige hovedtraumer og sårskader.
Nævnet vurderer, at det forhold, at den ansatte assisterede i arbejdet med at montere en æggebakkeløfter fra firmaet, ikke er en handling, der er uden saglig tilknytning til arbejdet.
Hermed menes en opgave, der ligger inden for virksomhedens virke.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøg den 19. marts 2020 på arbejdsstedet fik oplyst, at den ansatte havde hjulpet en montør med at montere en æggebakkeløfter hos en kunde, og at der i den forbindelse var sket en arbejdsulykke.
Kunden havde købt æggebakkeløfteren hos jer.
 Nævnet lægger videre vægt på, at Arbejdstilsynet fik oplyst, at montøren havde stået på en sakselift i ca. 5 m højde for at montere et vinkeljern med en bolt og møtrik, og at den ansatte havde stået nedenunder på en skammel og monteret et andet vinkeljern.
Nævnet lægger hertil vægt på, at Arbejdstilsynet fik oplyst, at montøren tabte vinkeljernet, hvorpå han råbte til den ansatte, som kiggede op og fik vinkeljernet i hovedet.
Han faldt bagover og ramte et vinkeljern på gulvet med hovedet.
Han forsøgte ikke at tage fra, da han var besvimet.
Nævnet er opmærksom på jeres oplysninger om, at den ansatte havde til opgave at sælge virksomhedens produkter, give rådgivning og fungere som konsulent for virksomhedens kunder.
I det konkrete salg var det konsulentens opgave at organisere fragt og montagen af anlægget hos kunden, herunder bestille montør.
 Nævnet er også opmærksom på jeres oplysning om, at I ikke havde instrueret den ansatte i at udføre montering af æggebakkeløfteren hos kunden.
 Forholdet om, hvorvidt den ansatte eventuelt måtte have handlet i strid med virksomhedens instruktion, har ikke betydning for, om der kan træffes en afgørelse efter arbejdsmiljøloven, men kan have betydning ved en eventuel straffesag.
Oplysningerne kan derfor ikke føre til et andet resultat.
Nævnet henviser i den forbindelse til nævnets begrundelse ovenfor og Arbejdstilsynets udtalelse.
 Nævnet skal tilføje, at det fremgår af arbejdsmiljølovens regler om arbejdsgiverens almindelige pligter, at arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
 Det følger af arbejdsmiljølovens regler om arbejdets udførelse, at arbejdet skal planlægges, tilrettelægges og udføres, så det er sikkerheds- og sundhedsmæssigt fuldt forsvarligt.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det er sikkerheds- og sundhedsmæssigt fuldt forsvarligt.
 Det følger af arbejdsmiljøloven, at arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdsgiverens pligter  § 15, i lov om arbejdsmiljø, jf. lovbekendtgørelse nr. 674 af 25. maj 2020.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø.
Kapitel 4 Almindelige pligter Arbejdsgiveren § 15. Arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Der henvises her særligt til:
 1) kapitel 5 om arbejdets udførelse.
 2) kapitel 6 om indretning af arbejdsstedet.
 3) kapitel 7 om tekniske hjælpemidler mv.
 4) kapitel 8 om stoffer og materialer.
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
