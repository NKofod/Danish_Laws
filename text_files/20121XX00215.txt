Skriftlig fremsættelse (28. november 2012) Beskæftigelsesministeren: (Mette Frederiksen):
 Herved tillader jeg mig for Folketinget at fremsætte:
Forslag til lov om indretning m.v. af visse produkter (Lovforslag nr.
L 89) Lovforslaget har til formål at samle EU-reglerne for produktsikkerhed (produkters indretning m.v.) på de områder, hvor Arbejdstilsynet er meddelt til EU-Kommissionen som kompetent myndighed, i en separat lov.
Hidtil har hjemlen til implementering af disse EU-regler været i arbejdsmiljøloven.
Det vurderes, at arbejdsmiljølovgivningen ikke længere kan rumme alle kravene, der vil blive stillet i EU-reglerne.
Lovforslaget medfører, at reglerne om indretning og markedsovervågning af maskiner, elevatorer, tekniske hjælpemidler m.v. flyttes ud af arbejdsmiljøloven og over i en ny lov.
Dette skal sikre en mere tydelig og fyldestgørende gennemførelse af disse regler i Danmark.
Efterfølgende vil blive udstedt en række bekendtgørelser, som udmønter loven.
Arbejdsmiljøloven vil fortsat regulere arbejdsgiverens forpligtelser til at sikre, at maskiner mv. anvendes forsvarligt på arbejdspladsen.
Arbejdsmiljøloven vil desuden fortsat regulere de maskiner og andre tekniske hjælpemidler, der ikke er omfattet af totalharmoniseringsdirektiverne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
