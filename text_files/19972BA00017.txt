Nr BSF 17 Forslag til folketingsbeslutning om redegørelse om offentlige  

 anlægsprojekter Fremsat af Sonja Albrink (CD) Peter Duetoft (CD) Arne Melchior (CD) den 2. april 1998 Folketinget opfordrer regeringen til inden den 1. september 1998 at  

 udarbejde en redegørelse for ikke gennemførte statslige vej og  

 jernbaneprojekter, projekteret i henhold til projekteringslove vedtaget før  

 1994.
 Endvidere opfordres regeringen til i fremtiden at redegøre for statslige  

 vej og jernbaneprojekter senest 5 år efter projekteringslovens vedtagelse,  

 når anlægslov ikke er vedtaget og anlægsarbejder ikke er påbegyndt, eller når  

 projektet ikke er endeligt opgivet.
 Redegørelserne forelægges Folketingets Trafikudvalg skriftligt.
Når der er forløbet 10 år fra en projekteringslovs vedtagelse, skal staten  

 tilbyde berørte grundejere erstatning eller frivillig offentlig overtagelse  

 af ejendommen, såfremt anlægsarbejdet ikke er påbegyndt eller projektet  

 endeligt opgivet.
Dette skal ske første gang den 1. januar 2001.
Bemærkninger til forslaget Beslutningsforslaget er i det væsentlige en genfremsættelse af  

 beslutningsforslag nr.
B 22 fra folketingsåret 199798 (1. samling), se  

 Folketingstidende 199798 (1. samling), forhandlingerne s. 2062 og Tillæg A s.  

 1021.
 Selv om den tidligere trafikminister i konsekvens af den tidligere  

 fremsættelse af dette beslutningsforslag tog initiativ til, at nogle af de  

 ældste vejprojekter blev endeligt opgivet, så resterer der stadig flere  

 projekter, som fortsat kun eksisterer på tegnebrættet og lægger hindringer i  

 vejen for en fornuftig anvendelse af de ejendomme, de berører.
Den tidligere trafikminister har over for Folketinget oplyst, at der er en  

 halv snes vejprojekter, hvor projekteringsbemyndigelsen er givet før 1980,  

 som endnu ikke er påbegyndt eller endeligt opgivet.
De ældste  

 bemyndigelseslove ligger mere end 30 år tilbage i tiden.
I almindelighed  

 indeholder projekteringslove tillige en ekspropriationsbemyndigelse, som  

 sikrer imod, at andre anlæg inden for projekteringsområdet vil hindre det  

 eventuelt kommende projekt.
Det vil sige, at private ejere af ejendomme, som  

 er berørt af de projekterede vej og jernbanestrækninger, i mere end 30 år har  

 levet i uvished om eventuel ekspropriation af ejendommen til anlæg af vej,  

 jernbane el. lign.
I tillægsprotokol af 20. marts 1952 til Den Europæiske  

 Menneskerettighedskonvention, som med lov nr. 285 af 29. april 1992 er  

 inkorporeret i dansk ret, hedder det i art. 1, stk. 1, 1. pkt.: »Enhver  

 fysisk eller juridisk person har ret til respekt for sin ejendom.« Den Europæiske Menneskerettighedsdomstol har i en dom fra 1982, EMD 52  

 »Sporrong og Lønnroth mod Sverige« fastslået, at langvarige  

 offentlige anlægsprojekter kan være i strid med konventionen.
I førnævnte sag  

 opretholdt en kommune i op til 23 henholdsvis 8 år tidsubestemte  

 ekspropriationstilladelser over klagernes ejendomme for at bevare muligheden  

 for senere at bygge indfaldsveje til Stockholms bycentrum og påtænkte  

 nybyggede butikscentre.
Domstolen fandt, at det var en krænkelse af den  

 førnævnte bestemmelse i konventionen på grund af den retlige uvished, ejerne  

 levede i.
 Justitsministeriet har i en konkret sag tilkendegivet, at opretholdelsen  

 af et vejprojekt i 30 år med den dertil knyttede uvished for ejerne af  

 berørte ejendomme kan være i strid med den nævnte bestemmelse i Den  

 Europæiske Menneskerettighedskonvention.
Redegørelsen for et anlægsprojekt bør ske ved, at den pågældende  

 ressortminister udarbejder en status for projektet samt en oversigt over  

 planerne for det fortsatte arbejde for projektets realisering.
Redegørelsen  

 forelægges Trafikudvalget til orientering.
Det vil herefter være op til  

 udvalget at vurdere, om der er behov for at tage projektet op til politisk  

 behandling i Folketinget.
Nærværende forslag fremsættes først og fremmest for at undgå den urimelige  

 behandling af ejere af fast ejendom, som uden erstatning bliver påført en  

 forringelse af deres ejendoms handelsværdi og i årevis må leve i uvished om  

 fremtiden.
Desuden sikrer forslaget, at den fysiske planlægning af  

 anlægsprojektet ikke kommer i strid med Den Europæiske  

 Menneskerettighedskonvention.
Det er klart, at stat, amter og kommuner skal kunne planlægge byudvikling  

 og udbygning af infrastrukturen.
Derfor skal der selvfølgelig fortsat være  

 mulighed for, at myndighederne tegner linjer på et kort og sikrer, at der  

 ikke lægges hindringer i vejen for, at projektet senere kan gennemføres.
Men  

 der bør være faste regler for, hvor længe den enkelte ejer skal tåle at have  

 et sådant projekt hvilende på sin ejendom, uden at det offentlige tilbyder  

 økonomisk kompensation eller offentlig overtagelse af ejendommen, særlig i de  

 tilfælde, hvor det planlagte anlæg kan forventes at være så indgribende, at  

 der vil skulle ske en total ekspropriation af ejendommen.
Det er  

 forslagsstillernes opfattelse, at det må være muligt inden for 10 år at  

 træffe endelig beslutning om, hvorvidt et projekt skal gennemføres eller ej.  

 I de helt enkeltstående situationer, hvor det ikke er muligt for  

 myndighederne at træffe en sådan afgørelse, finder forslagsstillerne det ikke  

 rimeligt, at den enkelte grundejer fortsat skal »betale gildet«.
I  

 de situationer skal grundejerne derfor tilbydes erstatning eller offentlig  

 overtagelse af ejendommen.
Skriftlig fremsættelse Sonja Albrink (CD):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om redegørelse om offentlige  

 anlægsprojekter.
(Beslutningsforslag nr.
B 17).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
