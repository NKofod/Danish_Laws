En uorganiseret arbejdsgiver, der havde indgået  

 tiltrædelsesoverenskomst med Murerforbundet, havde indgået akkord med to  

 murersvende om udførelse af murerarbejde.
Da arbejdsgiveren ikke traf  

 svendene på arbejdspladsen, betragtede han akkorden som bortfaldet.  

 Fagforeningen krævede spørgsmålet om, hvorvidt akkorden var brudt af  

 arbejdsgiveren, fagretligt behandlet.
Arbejdsgiveren mødte imidlertid ikke op  

 til mæglingsmøde, og hans advokat afviste gentagne gange senere forsøg på at  

 få mæglingsmøde etableret.
 Arbejdsgiveren meddelte endvidere LO, at han ikke agtede at deltage i  

 fællesmøde.
 Sagen blev indbragt for Arbejdsretten med påstand om, at  

 arbejdsgiveren skulle betale bod dels for at have brudt akkorden, dels for at  

 have nægtet at deltage i den fagretlige behandling af den opståede strid.
 Arbejdsgiveren blev frifundet for påstanden om, at han havde brudt  

 akkorden, men blev idømt en bod på 7.500 kr. for at have undladt at medvirke  

 ved den fagretlige behandling af sagen.
 Dommere: Bisgaard, Ole Espersen, Gade, Arnold Hansen, Kardel  

 (retsformand), Bent Larsen og Tjellesen.
Under denne sag har Landsorganisationen i Danmark for Murerforbundet i  

 Danmark indklaget H.B.L.
Byggeinvest ApS for Arbejdsretten for  

 overenskomstbrud ved at have brudt en akkord med  Ivar Sørensen og Villy  

 Rousing, der er medlemmer af Murerforbundet i Danmark, og for nægtelse af at  

 deltage i den fagretlige behandling af den opståede strid.
 Indklagede, der ikke er medlem af nogen arbejdsgiverorganisation, har  

 påstået frifindelse.
 Sagens nærmere omstændigheder er følgende:
 Den 24. september 1987 indgik indklagede sædvanlig  

 tiltrædelsesoverenskomst med Murerforbundet i Danmark, hvorefter bl.a.  

 »Regler for behandling af faglig strid« er gældende mellem  

 parterne.
Et par dage efter blev der mellem indklagede og  Ivar Sørensen og Villy  

 Rousing indgået en akkord om udførelse af et murerarbejde.
Det blev ligeledes  

 aftalt, hvornår arbejdet skulle påbegyndes, og at man skulle mødes den  

 pågældende morgen kl. 7. Dette skete imidlertid ikke, og det gøres gældende  

 fra klagernes side, at arbejderne mødte ca. kl. 7.15 og på dette tidspunkt  

 ikke traf nogen repræsentant fra arbejdsgiveren, medens det fra indklagerens  

 side gøres gældende, at  Arne Lyngslund-Jensen var til stede kl. ca. 6.45 og  

 ventede på arbejderne indtil kl. ca. 8.45. Senere talte  Ivar Sørensen  

 og Arne   Lyngslund-Jensen sammen i telefonen.
Efter denne telefonsamtale  

 gik Iver  Sørensen til sit forbund, mens  Arne Lyngslund-Jensen betragtede  

 akkorden som bortfaldet.
Murerforbundets Århusafdeling indkaldte ved anbefalet skrivelse den 7.  

 oktober 1987 indklagede til mæglingsmøde den 16. oktober 1987. Indklagede  

 mødte ikke.
Afdelingen indkaldte herefter den 20. november 1987 og den 11.  

 februar 1988 indklagede med henblik på at få et nyt mæglingsmøde i stand, men  

 dette blev afvist af indklagedes advokat i skrivelser af 27. november og 16.  

 februar 1988. Landsorganisationen anmodede herefter i skrivelse af 28. marts  

 1988 indklagede om at deltage i et fællesmøde, men indklagede meddelte den 6.  

 april 1988 telefonisk, at man ikke agtede at deltage i et fællesmøde.
 Der er afgivet forklaring af murersvend  Ivar Sørensen, af Arne  

  Lyngslund-Jensen og blikkenslagermester  Poul Erik Johansen.
Ivar Sørensen har forklaret, at han mener, at han mødtes med  

  Lyngslund-Jensen på byggepladsen en fredag.
De aftalte her akkorden og  

 ligeledes, at man skulle starte arbejdet om mandagen.
Dette blev ændret til,  

 at de skulle starte om tirsdagen.
Dette bekræftede Lyngslund-Jensen  

 telefonisk mandag aften ca. kl. 19.  Ivar Sørensen sagde under  

 telefonsamtalen, at han og hans kollega skulle hente noget værktøj, så  

 klokken kunne godt blive lidt over 7, inden de ankom.
De var der 5-10  

 minutter over 7, men der var ingen derude.
De gav sig til at rydde op og  

 arbejdede en lille times tid.
Derefter kørte de til Lyngslund-Jensen, men  

 traf ingen hjemme.
De blev enige om at køre tilbage til arbejdspladsen.
Her  

 traf de  Poul Erik Johansen, der fortalte dem, at Lyngslund-Jensen lige havde  

 været der, men var kørt igen, og at de skulle ringe til ham.  Ivar Sørensen  

 ringede så til ham.
Under samtalen bebrejdede Lyngslund-Jensen ham, at de  

 ikke havde været derude.
Han svarede, at det ikke passede.
Lyngslund-Jensen  

 gav udtryk for, at han havde fået en anden aftale, og han spurgte  

  Lyngslund-Jensen, om han så skulle betragte sit arbejde som afsluttet.
Det  

 svarede Lyngslund-Jensen ja til.
Herefter kørte han ned til sin fagforening.
Arne Lyngslund-Jensen har forklaret, at det var en aftale, at man skulle  

 mødes kl. 7. Han var der allerede inden 7 med en blandemaskine.
Han ventede  

 på arbejderne i hvert fald fra kl. 6.45 til kl. 8.45, måske endda til kl. 9.  

 Der kom ingen, og han bestemte sig så til at aflevere blandemaskinen igen.  

  Ivar Sørensen ringede op noget senere på dagen, og under samtalen  

 sagde Iver  Sørensen, at han og hans kollega havde været derude og ikke  

 truffet  Lyngslund-Jensen.
Det afviste Lyngslund-Jensen.
Poul Erik Johansen har forklaret, at han den pågældende dag mødte lidt  

 over kl. 7 på arbejdspladsen.
Han mødte her Lyngslund-Jensen og var sammen  

 med ham i hvert fald til kl. 8.45. Arbejderne mødte mellem kl. 9.15 og kl.  

 9.30, og han bad dem om at ringe til Lyngslund-Jensen.
Klagerne har til støtte for deres påstand anført, at det må lægges til  

 grund, at  Ivar Sørensen og  Villy Rousing var til stede på arbejdspladsen  

 som aftalt og ikke kunne komme i gang med arbejdet, fordi der ikke var nogen  

 repræsentant for indklagede til stede.
På grundlag af dette og den senere  

 telefonsamtale må det lægges til grund, at indklagede har brudt akkordaftalen  

 og derfor har forskyldt en bod, der indeholder erstatning til  Ivar Sørensen  

 og  Villy Rousing.
Såfremt Arbejdsretten finder det mere hensigtsmæssigt, vil  

 man fra klagernes side ikke modsætte sig, at denne del af sagen eventuelt  

 henvises til faglig voldgift.
Indklagede har yderligere handlet  

 overenskomststridigt ved i strid med Hovedaftalens § 4, stk. 2, at nægte at  

 deltage i en afgørelse ad sædvanlig fagretlig vej.
Også for dette forhold har  

 indklagede forskyldt en bod.
Indklagede har anført, at arbejdsforholdet må anses for ophørt, ved at  

 arbejderne udeblev, hvilket blev bekræftet under telefonsamtalen senere på  

 dagen.
Indklagede har herefter ikke haft nogen forpligtelse til at lade  

 uoverensstemmelser afgøre ad sædvanlig fagretlig vej efter Hovedaftalens § 4,  

 stk. 2.
 Arbejdsretten, der ikke finder grundlag for at henvise nogen del af sagen  

 til voldgiftsbehandling, skal udtale:
 Efter bevisførelsen må det lægges til grund, at  Ivar Sørensen og Villy  

 Rousing ikke er mødt rettidigt, og at Lyngslund-Jensen har ventet på dem på  

 arbejdspladsen i hvert fald ikke under 1 time efter arbejdstidens begyndelse.  

 Arbejdsretten finder herefter ikke grundlag for at statuere, at indklagede  

 har begået overenskomstbrud ved at bryde den aftalte akkord, og der er derfor  

 ikke grundlag for at idømme indklagede bod i denne anledning.
Indklagede har imidlertid haft pligt til at søge spørgsmålet løst ad  

 sædvanlig fagretlig vej.
Ved at undlade at møde til de møder, som han blev  

 indkaldt til ved skrivelse af 7. oktober og 20. november 1987 samt 11.  

 februar og 28. marts 1988, har han herefter forskyldt bod, der passende kan  

 fastsættes til 7.500 kr.
 Indklagede betaler sagens omkostninger til Arbejdsretten med 2.000 kr.
 T h i k e n d e s f o r r e t :
Indklagede, H.B.L.
Byggeinvest ApS, skal til klagerne, Landsorganisationen  

 i Danmark for Murerforbundet i Danmark, betale 7.500 kr.
 Indklagede betaler sagens omkostninger til Arbejdsretten med 2.000 kr.
 (* 1) Henvisninger: Per Jacobsen s.392, note 87, Christensen og  

 Sørensen s.48, K 9673 (A 1983 s.17).
