Bekendtgørelse om Fiskeridirektoratets opgaver og beføjelser I medfør af § 110, stk. 3, i lov om fiskeri og fiskeopdræt (fiskeriloven), jf. lovbekendtgørelse nr. 978 af 26. september 2008, og § 58, stk. 1, i lov nr. 526 af 24. juni 2005 om fødevarer, fastsættes:
 § 1. Fiskeridirektoratet er et direktorat under Ministeriet for Fødevarer, Landbrug og Fiskeri (Fødevareministeriet).
 Stk. 2. Fiskeridirektoratet varetager følgende opgaver:
 1) Kontrol i henhold til nationale regler og Den Europæiske Unions retsakter på fiskeri- og fiskeopdrætsområdet.
 2) Dataregistrering og statistisk produktion i henhold til nationale regler og Den Europæiske Unions retsakter på fiskeri- og fiskeopdrætsområdet.
 § 2. Fiskeridirektoratet træffer administrative afgørelser samt udsteder vejledninger og generelle retsforskrifter i henhold til nationale regler og Den Europæiske Unions direktiver, forordninger og beslutninger på de områder, som efter § 4 er tillagt direktøren for Fiskeridirektoratet.
 Stk. 2. Fiskeridirektoratet forbereder generelle retsforskrifter, der skal udstedes af ministeren for fødevarer, landbrug og fiskeri på fiskeriområdet, samt forbereder konkrete og generelle sager, der skal forelægges for ministeren for fødevarer, landbrug og fiskeri.
 Stk. 3. Fiskeridirektoratet foretager notifikation over for Europa-Kommissionen efter reglerne om notifikation af gennemførelse af EU-retsakter, om notifikation af statsstøtte og om notifikation efter informationsproceduredirektivet med hensyn til tekniske standarder og forskrifter.
 Stk. 4. Fiskeridirektoratet deltager i behandlingen af EU-sager og internationale sager vedrørende fiskeriforvaltning og EUs fiskerikontrol.
 § 3. Fiskeridirektoratet udøver vejledning og informationsvirksomhed på fiskeriområdet samt yder faglig rådgivning og anden bistand til ministeren for fødevarer, landbrug og fiskeri, andre offentlige myndigheder og private.
 § 4. Beføjelser i fiskeriloven, som er tillagt ministeren for fødevarer, landbrug og fiskeri, udøves af direktøren for Fiskeridirektoratet, medmindre andet er fastsat i stk. 2, eller beføjelserne er tillagt andre.
 Stk. 2. Ministeren for fødevarer, landbrug og fiskeri udøver dog følgende beføjelser:
 1) Beføjelsen efter § 4, stk. 1, nr. 1, til at nedsætte EU-fiskeriudvalget.
 2) Beføjelserne efter § 9 til at udpege repræsentanter til det i § 5 nævnte udvalg, fastsætte udvalgets forretningsorden, udvide udvalget med repræsentanter for andre organisationer end de i § 5 nævnte samt med personer med særlig sagkundskab og til at nedsætte underudvalg af permanent eller midlertidig karakter.
 3) Beføjelserne efter kapitel 17 (Administration af produktionsafgifter).
 4) Beføjelserne efter kapitel 19 (Delegation og klageadgang).
 5) Beføjelserne efter kapitel 21 (Gebyrer m.v.).
 6) Beføjelserne efter § 117, stk. 5, til efter aftale med justitsministeren at fastsætte regler om politiets bistand til kontrollens gennemførelse.
 7) Beføjelsen efter § 125, stk. 1, til at fastsætte regler om, at det skal være en betingelse for udbetaling af beløb og tilskud i henhold til loven og de i § 10 nævnte EF-retsakter, herunder fra de i § 102 nævnte fonde, at modtageren angiver en konto i et pengeinstitut, hvorpå beløbet kan indsættes.
 8) Beføjelsen efter § 125, stk. 2, til at fastsætte regler om regnskabsførelse m.v., i forbindelse med udbetaling af ydelser eller opkrævning af afgifter efter loven og de i § 10 nævnte retsakter, bortset fra beføjelsen til at fastsætte regler om regnskabsførelse m.v. for producentorganisationer.
 9) Beføjelsen efter § 141, stk. 2, til at bestemme, hvorledes de bøder, der er tildelt de i stk. 1 nævnte fonde, anvendes, hvis fondene ophæves.
 § 5. Fiskeridirektoratet udøver følgende beføjelser i henhold til lov om fødevarer og forskrifter udstedt i medfør heraf:
1) Hygiejnemæssig kontrol med fiskefartøjer og fartøjer, der høster levende toskallede bløddyr m.m.
Dog omfatter kontrollen ikke fartøjer, der er autoriseret i henhold til fødevareloven eller EUretsakter på fødevareområdet.
 2) Hygiejnemæssig kontrol med fysiske landingsforhold.
 3) Kontrol med, at høst af toskallede bløddyr m.m. sker i åbne produktionsområder.
 4) Hygiejnemæssig kontrol med direkte landinger og kontrol til og med første omsætningsled af levende toskallede bløddyr m.m. og fiskevarer, der landes af fartøjer hjemmehørende i EU eller EØS.
 5) Hygiejnemæssig kontrol med direkte landinger og kontrol til og med første omsætningsled af levende toskallede bløddyr m.m. og ferske fiskevarer, der landes fra andre end de af nr. 4 omfattede fartøjer.
 Stk. 2. Direktøren for Fiskeridirektoratet kan træffe afgørelser, der er nødvendige for varetagelsen af kontrollen, herunder meddele påbud og forbud i medfør af § 52 og § 52 a i lov om fødevarer, og træffe bestemmelse efter regler fastsat i medfør af lovens § 54, stk. 4, om bistand ved forsendelse af prøver.
 Stk. 3. Direktøren for Fiskeridirektoratet kan udstede administrative bødeforlæg i medfør af § 61 i lov om fødevarer ved overtrædelse af de bestemmelser i lov om fødevarer og bekendtgørelser udstedt i henhold hertil, som er omfattet af Fiskeridirektoratets beføjelser efter stk. 1.
 § 6. Efter reglerne i bekendtgørelse om betaling for kontrol af fødevarer og levende dyr m.v. opkræver Fiskeridirektoratet afgift for kontrol med fisk og fiskevarer, der ilandbringes direkte fra søen fra et fartøj.
 § 7. Ministeren for fødevarer, landbrug og fiskeri kan bestemme, at beføjelser, der i henhold til § 4, udøves af direktøren for Fiskeridirektoratet, udøves af ministeren.
 Stk. 2. Ministeren kan give direktøren for Fiskeridirektoratet instruktioner vedrørende udøvelsen af de beføjelser, der er henlagt til direktøren.
 § 8. Afgørelser truffet af direktøren for Fiskeridirektoratet efter bemyndigelse kan påklages til Fødevareministeriets Klagecenter, jf. dog §§ 9 og 10. Afgørelser truffet af Fødevareministeriets Klagecenter kan ikke indbringes for anden administrativ myndighed.
 Stk. 2. Klagefristen er 4 uger, jf. dog stk. 3. Klagen skal indgives gennem Fiskeridirektoratet.
 Stk.  3. Fødevareministeriets Klagecenter kan inden for 6 måneder efter afgørelsen se bort fra overskridelse af klagefristen, når overskridelsen af særlige grunde er undskyldelig.
 Stk. 4. Direktøren for Fiskeridirektoratet kan genoptage en sag, efter at der er indgivet klage.
§ 9. Afgørelser truffet af direktøren for Fiskeridirektoratet i henhold til § 37, stk. 2 og 3, i fiskeriloven om tilbagekaldelse af fiskeritilladelse, og om at den pågældende ikke kan få udstedt tilladelse i en periode på op til 1 år, kan ikke indbringes for anden administrativ myndighed.
Sådanne afgørelser kan i medfør af § 37, stk. 5, i fiskeriloven af tilladelsens indehaver forlanges indbragt for domstolene.
§ 10. Afgørelser, truffet af direktøren for Fiskeridirektoratet om tilbagekaldelse af bevilling i henhold til § 95 i fiskeriloven, kan ikke indbringes for anden administrativ myndighed.
Sådanne afgørelser kan af bevillingshaveren i medfør af § 96 i fiskeriloven forlanges indbragt for domstolene.
 § 11. Bekendtgørelsen træder i kraft den 6. maj 2011.
 Stk. 2. Samtidig ophæves bekendtgørelse nr. 125 af 26. februar 2008 om Fiskeridirektoratets opgaver og beføjelser.
