Pressenævnets kendelse i sag nr. 2009-6-0897 [K] har klaget til Pressenævnet over en artikel på dr.dk og to identiske radioindslag på Danmarks Radios P4 Bornholm den 21. september 2009, idet han mener, at god presseskik er tilsidesat.
Klagen omfatter endvidere spørgsmålet om, hvorvidt klager har krav på et genmæle.
1 Sagsfremstilling dr.dk bragte mandag den 21. september 2009 kl. 09.47 under region Bornholm artiklen V-kandidat: Drop [A], hvoraf følgende fremgik:
En af Venstres kandidater til kommunalvalget, [K], kommer med en opsigtsvækkende opfordring: Lad være med at stemme på Venstres spidskandidat, [A].
Opfordringen er pakket ind i en kritik af kommunens teknik- og miljøudvalg, som [K] mener har blokeret for byggeri i Torvegade 4 i Rønne, Elgiganten og Håndværksslagteren.
 - Vi må håbe, at der efter valget bliver sat folk på div. poster som har en smule indsigt i, hvad det hele handler om, skriver [K] på P4 Bornholms hjemmeside.
I teknik- og miljøudvalget er [A] et af fem medlemmer. P4 Bornholm bragte samme dag et radioindslag henholdsvis kl. 10.30 og kl. 12.30. Radioindslaget var en oplæsning af artiklen fra dr.dk.
 [K] rettede den 22. september 2009 henvendelse til Danmarks Radio og anmodede om at få bragt følgende genmæle over for artiklen på dr.dk:
 P4 Bornholm bragte den 21. september 2009 en meddelelse med overskriften: V-kandidat  Drop [A].
 Meddelelsen blev bragt på P4 Bornholms hjemmeside kl. 09:47 i en tekst skrevet af hr. [B].
 Af meddelelsen fremgår, citat: - En af Venstres kandidater til kommunalvalget, [K], kommer med en opsigtsvækkende opfordring: Lad være med at stemme på Venstres spidskandidat, [A].
 Opfordringen skulle angiveligt ligge i mine bemærkninger på P4s hjemmeside vedrørende teknik- og miljøudvalgets behandling af byggeri i Torvegade 4 i Rønne.
Der er intet belæg for [B]s oplysninger.
Som det offentligt er fremgået, bl.a. den 14. september 2009 i Bornholms Tidende under overskriften: [A] for bordenden med en direkte opfordring til vælgerne om at sætte [A] for bordenden, har jeg netop anbefalet Venstres borgmesterkandidat [A]. dr.dk bragte fredag den 25. september 2009 kl. 16.06 under region Bornholm artiklen Berigtigelse:
P4 Bornholm skrev den 21. september 2009 her på siden en artikel med indledningen: V-kandidat: drop [A].
En af Venstres kandidater til kommunalvalget, [K], kommer med en opsigtsvækkende opfordring: Lad være med at stemme på Venstres spidskandidat, [A].
Baggrunden for nyheden var [K]s debatindlæg her på siden samme dag, hvor han kritiserede medlemmerne af kommunens teknik- og miljø udvalg.
Et af medlemmerne er Venstres spidskandidat [A]. [K] udtrykte bl.a. håb om, "at der efter valget bliver sat folk på div. poster som har en smule indsigt i, hvad det hele handler om." [K]s udsagn blev i P4 Bornholms gengivelse til en opfordring til ikke at stemme på [A].
Det har [K] ikke skrevet.
Vi beklager fejlen. Ved klageskrivelsen af 5. oktober 2009 til Pressenævnet inddrog [K] P4 Bornholm i klagen, og Danmarks Radios P4 Bornholm oplæste herefter den 8. oktober 2009 kl. 12.30 en berigtigelse i radioen.
Berigtigelsen var i det væsentlige identisk med berigtigelsen af 24. september 2009 på dr.dk.
2 Parternes synspunkter 2.1 [K]s synspunkter [K] har anført, at han ikke har kritiseret [A].
Tværtimod har han i Bornholms Tidende opfordret til at stemme på [A].
[K] har videre anført, at Danmarks Radio burde have efterprøvet vinklingen af historien, herunder ved henvendelse til [K].
Han anmodede mediet om at bringe et genmæle.
Mediet bragte dog kun en berigtigelse på dr.dk en fredag eftermiddag.
2.2 dr.dk og Danmarks Radios synspunkter Danmarks Radio har anført, at klager som politiker må tåle, at der er betydelig opmærksomhed omkring det kontroversielle debatindlæg på dr.dk.
Mediet har anført, at klagers henvendelse af 22. september 2009 alene omtalte artiklen på dr.dk, hvorfor mediet ikke tidligere var opmærksomt på, at historien også var bragt i radioen.
Da henvisningen til Bornholms Tidende ikke var relevant for Danmarks Radios berigtigelse valgte man selv at formulere en berigtigelse af artiklen.
Det er mediets opfattelse, at fejlen i tilstrækkeligt omfang er berigtiget, og at klager derfor ikke er berettiget til at få bragt et genmæle.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
Axel Kierkegaard, Hans Peter Blicher, Kaare R.
Skou og Marianne Druedahl.
 Efter parternes oplysninger lægges det til grund, at Danmarks Radio i [K]s indlæg ikke havde dækning for, at klager skulle have opfordret til at undlade at stemme på [A], og mediet har derved  som erkendt - bragt en forkert information.
Det følger af de vejledende regler for god presseskik, at berigtigelse af urigtige meddelelser skal finde sted på redaktørens eget initiativ, hvis og så snart kendskab til fejl af betydning i de bragte meddelelser indgår.
Berigtigelsen skal foretages i en sådan form, at lytterne og læserne får mulighed for at blive opmærksom på berigtigelsen, jf. punkt A.7.
 Pressenævnet finder, at berigtigelserne på henholdsvis dr.dk og Danmarks Radios P4 Bornholm den 25. september og 8. oktober 2009 i tilstrækkeligt omfang berigtiger forholdet, og nævnet udtaler ikke sin kritik heraf.
 Uanset om den ukorrekte information måtte være egnet til at påføre [K] skade af betydning, finder nævnet, at klager ikke er berettiget til at få bragt et genmæle, idet de to berigtigelser korrigerer de påklagede forhold.
