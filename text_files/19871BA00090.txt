Nr BSF 90 Forslag til folketingsbeslutning om selvforvaltning og demokrati på  

 tekniske skoler og handelsskoler Fremsat af Aage Frandsen (SF) Birgitte Husmark (SF) Hanne Thanning  

 Jacobsen (SF) Jørn Jespersen (SF) Rahbæk Møller (SF) Holger K.
Nielsen (SF)  

 Stillinger (SF) Ebba Strange (SF) den 26. januar 1988 Folketinget opfordrer regeringen til inden udgangen af 1988 at fremsætte lovforslag, der indebærer:
a) at skolerne får øget selvforvaltning på det økonomiske område og på undervisningens tilrettelæggelse, b) at eleverne får medbestemmelse på undervisningens tilrettelæggelse og indhold og på forvaltningen af skolernes økonomi samt på skolernes administration, c) at lærerne får medbestemmelse på undervisningens tilrettelæggelse og forvaltningen af skolernes økonomi og dispositioner, der vedrører arbejdsforhold og ansættelser, samt på skolernes administration, d) at det teknisk-administrative personale får medbestemmelse på forvaltningen af skolernes økonomi og dispositioner, der vedrører arbejdsforhold og ansættelser, samt på skolernes administration.
Lovforslagene skal skabe mulighed for en forsøgsordning over 4 år og skal åbne op for forsøg efter følgende retningslinier:
1. Der oprettes et skoleråd, der er skolens øverste myndighed, og som træffer beslutninger inden for de af lovgivningen, ministeriet, direktoratet og bestyrelserne faslagte rammer.
 Skolerådet består af:
a) 4 lærere b)4 elever c)2 repræsentanter for det teknisk-administrative personale og d)forstanderen.
I spørgsmål vedrørende ansættelser, afskedigelser m.v. deltager eleverne dog ikke.
I enhver anden sammenhæng deltager alle medlemmer af skolerådet med hver een stemme.
2. Bestyrelsen for de tekniske skoler og handelsskolerne sammensættes med en ligelig repræsentation fra arbejdsgiverorganisationerne og arbejdstagerorganisationerne.
Derudover skal lærere og elever repræsenteres med hver 2 repræsentanter det teknisk-administrative personale repræsenteres med 1 repræsentant.
Endelig skal amtsrådet og kommunalbestyrelsen repræsenteres med 1 henholdsvis 1-2 repræsentanter.
I Københavns og Frederiksberg kommuner er der to repræsentanter for kommunalbestyrelsen.
3. Der etableres elevråd og lærerråd på de tekniske skoler og handelskoler.
4. Skolerådet skal af de bevilgende myndigheder have stillet et beløb til rådighed, inden for hvilket skolerådet kan disponere frit med respekt for de af lovgivningen, ministeriet, direktoratet og bestyrelserne fastlagte rammer.
5. I forbindelse med udarbejdelse af lovforslagene skal ministeren optage forhandlinger med Dansk Arbejdsgiverforening, LO, øvrige implicerede faglige organisationer og elevorganisationerne.
Bemærkninger til forslaget Almindelige bemærkninger Hvis man skal kunne udøve sine demokratiske rettigheder, kræver det, at man får mulighed for at prøve at udøve demokratiet.
Men for at kunne udøve demokratiet er det ikke tilstrækkeligt, at eleverne inddrages i et skoleråd, hvor de har reel indflydelse.
Det er mindst lige så vigtigt, at en demokratisering også indebærer, at eleverne i klassesammenhæng i langt højere grad inddrages i undervisningens indhold og tilrettelæggelse.
Det betyder ikke, at lærernes metodefrihed antastes, men det betyder, at eleverne i højere grad kan blive medansvarlige for, hvad der foregår i undervisningen, hvilket selvfølgelig også vil medføre større engagement fra elevernes side.
Bemærkninger til de enkelte punkter Ad 1 Skal eleverne have den tiltænkte indflydelse, er det vigtigt, at der oprettes elevråd, og at man stimulerer elevrådsarbejdet, samt at der stilles økonomiske ressourcer til rådighed for elevrådsarbejdet.
Det må være naturligt, at lærerråd og et tilsvarende råd for det teknisk-administrative personale - hvis et sådant eksisterer - udpeger de respektive repræsentanter for de tre grupper.
Skolerådet skal have tillagt den kompentece, der i øjeblikket ligger hos forstanderen.
Dertil kommer, at skolerådet naturligt kan få delegeret hovedparten af den kompetence, som i øjeblikket ligger i bestyrelserne.
Bestyrelsernes funktion bliver herefter først og fremmest at fungere som det vigtige bindeled mellem skolerne og det omgivende samfund - erhvervsliv, fagbevægelse, kommune m.v.
Forstanderen skal fortsat have en udøvende funktion og skal have et koordinerende pædagogisk ansvar, men det skal ske på baggrund af beslutninger truffet i skolerådet.
Det ville være i god overensstemmelse med tankegangen i forslaget, at forstanderen blev ansat på åremål og blev udpeget blandt de øvrige lærere.
Det ville derfor også være naturligt, hvis forstanderstillingen på en forsøgsskole blev ledig i forsøgsperioden, at forstanderen blev udpeget af skolerådet for den resterende del af forsøgsperioden.
Da både tekniske skoler og handelsskoler flere steder består af mange enheder, kan det være nødvendigt, at den faktiske struktur kommer til at se anderledes ud, end ovenfor skitseret.
Der tænkes i denne forbindelse på, at der kan blive tale om et skoleråd med større repræsentation fra de enkelte grupper, for at alle enheder af skolerne kan være repræsenteret.
Det kan betyde, at skolerådet i sådanne tilfælde kan have behov for at oprette et forretningsudvalg.
Ad 2 Den skitserede sammensætning af de tekniske skolers og handelsskolernes bestyrelse burde allerede i dag være en realitet.
Men desværre er de tekniske skoler og handelsskolerne langt fra drevet på en demokratisk måde i dag.
I realiteten er de personer, der er beskæftiget på de pågældende skoler, uden reeel indflydelse på bestyrelsernes beslutninger.
Dette er ganske uholdbart.
Derfor bør den skitserede sammensætning af bestyrelserne allerede nu kunne indføres for alle tekniske skoler og handelskoler.
Ad 3 I forhold til såvel folkeskoler som gymnasier m.v. er de tekniske skoler langt bagud med hensyn til inddragelse af elever og lærere.
Det forekommer ganske utidssvarende, at der ikke findes lærerråd på tekniske skoler.
Ligeledes er det utidssvarende, at der ikke findes elevråd på tekniske skoler, og at der ikke findes elevråd på alle handelsskoler.
Elevråd og lærerråd burde allerede nu kunne etableres på alle tekniske skoler og handelsskoler.
Ad 4 Graden af selvforvaltning på det økonomiske område kan være fuldstændig ved, at både penge til lønninger, administration, undervisning, bygninger og inventar indgår i en samlet pulje.
Men den kan også være mindre udstrakt ved, at for eksempel bygninger og lønninger holdes uden for den tildelte pulje, der er til fri disposition.
Graden af selvforvaltning må afhænge af, hvad den pågældende skole finder mest hensigtsmæssigt.
Under alle omstændigheder er det vigtigt, at der afsættes et beløb til hver skole, der deltager i forsøget, svarende til det beløb, skolen ellers ville have fået.
Ad 5 Der foregår i dag forsøg på enkelte skoler med andre ledelsesformer, hvor elever og lærere i højere grad er inddraget.
Men da nærværende forsøg åbner op for betydelig mere vidtgående ændringer i retning af demokrati og selvforvaltning, er det vigtigt, at de implicerede inddrages i forbindelse med udarbejdelse af af lovforslagene.
På samme måde er det vigtigt at slå fast, at etablering af konkrete forsøg forudsætter accept hos lærere, elever, teknisk-administrativt personale og skolernes bestyrelser.
