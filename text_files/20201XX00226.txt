Skriftlig fremsættelse (18. november 2020) Social- og indenrigsministeren (Astrid Krag):
 Herved tillader jeg mig for Folketinget at fremsætte:
 Forslag til lov om ændring af lov om forsøg med et socialt frikort (Forlængelse af forsøg med et socialt frikort).
(Lovforslag nr.
L 91) Lovforslaget udmønter en del af Aftalen om udmøntningen af reserven til foranstaltninger på social-, sundheds- og arbejdsmarkedsområdet 2021-2024 om forlængelse af forsøg med et socialt frikort til borgere med særlige sociale problemer.
Lovforslagets formål er at sikre, at forsøgsordningen med et socialt frikort forlænges med yderligere to år.
Ordningen giver borgere med særlige sociale problemer, eksempelvis misbrug, hjemløshed eller psykiske vanskeligheder, mulighed for at tjene op til 20.000 kr. skattefrit årligt, uden at dette modregnes i andre offentlige ydelser.
Den nuværende ordning gælder i forsøgsperioden 2019 og 2020. De gældende regler, der er fastsat i lov om forsøg med et socialt frikort, ophæves 1. januar 2021.
 Det foreslås med lovforslaget, at ordningen med et socialt frikort videreføres i to år med samme vilkår som er gældende for den nuværende ordning.
En forlængelse af forsøgsperioden for det sociale frikort gør det muligt at sikre yderligere udbredelse af ordningen blandt borgere og virksomheder samt at opnå mere viden om henholdsvis potentialer og udfordringer ved ordningen.
Det skal give et bedre grundlag for at træffe en beslutning om, hvorvidt og hvordan ordningen kan gøres permanent på sigt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
