Nr LSF 163 Forslag til Lov om ændring af lov om social bistand (Anciennitetsprincip  

 ved optagelse i daginstitutioner) Fremsat af Bruno Jerup (EL) Jette Gottlieb (EL) den 31. januar 1995 § 1 I lov om social bistand, jf. lovbekendtgørelse nr. 1024 af 13. december  

 1994, som senest ændret ved § 3 i lov nr. 34 af 18. januar 1995, foretages  

 følgende ændring:
 I § 72 indsættes som nyt stykke:
»Stk. 2. Kommunalbestyrelsen skal sikre, at optagelse i en  

 daginstitution sker efter et almindeligt anciennitetsprincip.  

 Kommunalbestyrelsen kan kun i særlige tilfælde og alene ud fra hensyn til  

 barnets tarv fravige 1. pkt.« Stk. 2 bliver herefter stk. 3.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Hensigten med lovforslaget er at skabe en juridisk retssikring for de  

 arbejdsløses børn.
 Ved at indføre et almindeligt køsystem efter indskrivningsanciennitet  

 forhindres, at en kommune kan løse sine manglende pasningstilbud ved at rykke  

 bestemte borgeres børn ned i køen og undlade at tildele dem en  

 daginstitutionsplads.
Enhedslisten finder, at det ikke er noget seriøst argument, at arbejdsløse  

 og bistandsmodtagere kan passe deres børn selv.
Netop de arbejdsløse skal jo  

 have mulighed for at kunne tage et arbejde, og desuden har både  

 bistandsmodtagerne og de arbejdsløses børn på ingen måde mindre påtrængende  

 behov for det pædagogiske tilbud, som en daginstitution skal være.
Da regeringen i flere omgange har lovet, at det snart vil være slut med  

 ventelister, vil lovændringen måske kun få ganske beskedne konsekvenser for  

 landets kommuner.
Men indtil da og i forhold til fremtidige køsituationer  

 finder Enhedslisten, at det vil være fornuftigt at lave denne præcise  

 begrænsning af kommunernes mulighed for at sortere.
Det skal understreges, at i de særlige tilfælde, hvor det af hensyn til  

 barnets hjemlige forhold vurderes som påtrængende, at barnet kommer i  

 institution, kan kommunalbestyrelsen fravige ventelistens rækkefølge.
Der  

 tænkes her særligt på børn, der har behov for en socialpædagogisk  

 pasningsforanstaltning.
 Det er Enhedslistens opfattelse, at det så langtfra er alle kommuner, der  

 administrerer anderledes, end lovændringen lægger op til, men der har dog  

 været flere kommuner, som efter Enhedslistens opfattelse har fortolket  

 kommunalbestyrelsens optagelsesret på en meget uheldig måde til skade for en  

 bestemt gruppe børn.
