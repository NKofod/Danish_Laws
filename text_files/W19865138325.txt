 En udgift til sygebehandling (fysioterapi) af et barn, der led af  

 muskelsvind, kunne ikke henføres til de nødvendige merudgifter ved  

 forsørgelsen af barnet, jfr. bistandslovens § 48, stk. 1.
 Ankestyrelsen lagde vægt på, at lovens § 46, stk. 1, indeholder en  

 særskilt - og generel - hjemmel til at yde hjælp til sygebehandling.
 Ankestyrelsen fandt således, at spørgsmålet om hjælp til behandling af  

 barnet hos fysioterapeut måtte vurderes efter bistandslovens § 46, stk. 1.
 REDEGØRELSE FOR SAGEN:
En ansøger, som havde et barn, der led af muskelsvind, havde siden 1976  

 modtaget kompensation for tabt arbejdsfortjeneste i medfør af bistandslovens  

 § 48, stk. 1. Pr. 1. maj 1984 udgjorde hjælpen 4.830 kr. pr. måned.
Herudover  

 blev der ydet hjælp til dækning af merudgifter med 150 kr. pr. måned.
Beløbet  

 blev i efteråret 1984 forhøjet til 250 kr. pr. måned.
 I maj 1984 søgte ansøgeren om hjælp til lægeordineret fysioterapi til  

 barnet.
Om familiens økonomiske forhold var det oplyst, at de samlede indtægter,  

 incl. kompensation for tabt arbejdsfortjeneste, udgjorde 18.077 kr. netto pr.  

 måned.
De faste udgifter var opgjort til 13.449 kr., heraf terminsydelser  

 7.239 kr. og transportudgifter for manden 2.500 kr. pr. måned.
Til rest til  

 underhold var der herefter 4.628 kr. pr. måned.
 Det sociale udvalg bevilgede hjælp i henhold til bistandslovens § 46, stk.  

 1, til dækning af halvdelen af den ansøgte udgift til fysioterapi.
 Overfor amtsankenævnet anførte ansøgeren, at den fulde udgift burde dækkes  

 efter bistandslovens § 48, stk. 1, da der var tale om en merudgift ved at  

 have et handicappet barn i hjemmet.
 Det sociale udvalg udtalte overfor amtsankenævnet, at udvalget ved  

 behandlingen af sagen efter bistandslovens § 46, stk. 1, havde fundet, at  

 familien selv havde midler til at afholde en del af udgiften til  

 behandlingerne, som iøvrigt fandtes at være velbegrundet.
 AFGØRELSEN, DER KLAGES OVER:
 Amtsankenævnet fandt, at bestemmelsen i bistandslovens § 48, stk. 1, efter  

 sin ordlyd ikke er til hinder for, at der i visse tilfælde kan ydes hjælp til  

 betaling af fysioterapeutisk behandling.
 På denne baggrund samt efter oplysningerne i sagen, herunder oplysningerne  

 om barnets lidelse, fandt nævnet, at ansøgeren var berettiget til hjælp til  

 barnets behandling hos fysioterapeut i medfør af denne bestemmelse.
 KLAGEN TIL ANKESTYRELSEN:
Det sociale udvalg anførte, at udvalget ved sagens behandling havde  

 vurderet, efter hvilken bestemmelse i bistandsloven familien og barnet bedst  

 kunne hjælpes.
Udvalget havde i denne forbindelse lagt vægt på de  

 oplysninger, der er anført i pkt. 52 i socialministeriets cirkulære af 20.  

 december 1982, hvorefter der med hensyn til hjælp til dækning af egenandelen  

 af udgifter ved særlig sygebehandling, fysioterapi og anden lignende  

 behandling, henvises til bistandslovens § 46. Socialudvalget fandt det af  

 stor betydning for såvel klienterne som de sociale myndigheder, om man i et  

 tilfælde som det foreliggende og i andre lignende sager helt kunne bortse fra  

 familiens indtægtsforhold ved at henføre hjælpen til bistandslovens § 48.
 LOVGRUNDLAG:
Bistandsloven, § 48, stk. 1 Socialministeriets cirkulære af 20. december 1982 om kontanthjælp efter  

 bistandsloven, pkt. 52.
 Bistandsloven, § 46, stk. 1.
 ANKESTYRELSENS AFGØRELSE:
Ankestyrelsen finder ikke, at udgifter til sygebehandling af et barn under  

 18 år med et fysisk eller psykisk handicap kan henføres til de nødvendige  

 merudgifter ved forsørgelsen af barnet, jfr. bistandslovens § 48, stk. 1.  

 Ankestyrelsen har herved samtidig lagt vægt på, at lovens § 46, stk. 1,  

 indeholder en særskilt - og generel - hjemmel til at yde hjælp til  

 sygebehandling.
Ankestyrelsen er opmærksom på, at betingelserne for at yde  

 hjælp efter de to lovbestemmelser ikke er de samme.
 Ankestyrelsen finder således, at spørgsmålet om hjælp til behandling af  

 barnet hos fysioterapeut må vurderes efter bistandslovens § 46, stk. 1.
 Ankestyrelsen ændrer således amtsankenævnets afgørelse.
 Dette medfører dog ikke, at ansøgeren skal tilbagebetale den hjælp, der er  

 udbetalt i henhold til amtsankenævnets afgørelse.
 Ankestyrelsen har ikke ved sin afgørelse taget stilling til størrelsen af  

 den hjælp, der oprindelig blev ydet ansøgeren i henhold til bistandslovens §  

 46, stk. 1.
 (* 1) Se endvidere SM O-106-78.
