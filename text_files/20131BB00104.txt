Fremsat den 8. april 2014 af Annette Vilhelmsen (SF) og Holger K.
Nielsen (SF) Forslag til folketingsbeslutning om inkorporering af FNs børnekonvention i dansk ret Folketinget pålægger regeringen at fremsætte lovforslag om inkorporering af FNs konvention om barnets rettigheder i dansk ret senest i første halvdel af folketingsåret 2014-15.
Bemærkninger til forslaget Formålet med beslutningsforslaget Danmark har ratificeret FNs børnekonvention i 1989 og har derfor siden 1991, hvor Folketinget vedtog ratifikationen, anerkendt og været forpligtet til at overholde konventionen.
Men selv om Folketinget hen over årene har fulgt op på ratifikationen og vedtaget en række gode børnepolitiske initiativer  senest overgrebspakken, styrkelsen af det sociale tilsyn og vedtagelsen af en ny folkeskolelov med fokus på børns trivsel  så vil inkorporeringen være utrolig vigtig.
På den ene side vil en inkorporering have en stor symbolsk betydning nationalt og internationalt, fordi børns rettigheder fortsat undertrykkes.
I mange lande overalt på kloden kæmper man stadig for børns ret til  uddannelse  social sikkerhed og en rimelig levestandard  sundhed  at bevare forbindelsen med deres forældre  beskyttelse mod økonomisk udnyttelse og  at de bliver hørt og deres synspunkter respekteret.
 Men også her i Danmark vil en inkorporering kunne styrke det politiske fokus på børns rettigheder.
På den anden side vil en inkorporering også give børn nogle flere formelle juridiske rettigheder, fordi børn, forældre og værger nu mere direkte vil kunne løfte sager om brud på børns grundlæggende rettigheder over for domstolene her i Danmark.
Samtidig vil inkorporeringen også fremadrettet kunne lægge nogle fornuftige rammer for, hvilken lovgivning Folketinget vil kunne vedtage i forhold til børn og unge.
F.eks. vil et forslag om nedsættelse af den kriminelle lavalder formentlig komme i karambolage med FNs børnekonvention.
Tidligere behandling af forslaget om inkorporering af børnekonventionen Beslutningsforslaget er en redigeret og forkortet udgave af tidligere beslutningsforslag fra Socialistisk Folkeparti: B 72, folketingsåret 2002-03 og senest B 30, folketingsåret 2003-04. Der henvises om B 30 til Folketingstidende, 2003-04, tillæg A, side 1494 og 1499, forhandlingerne, side 5130 og 9917, og tillæg B 1444.
Skriftlig fremsættelse Annette Vilhelmsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om inkorporering af FNs børnekonvention i dansk ret.
(Beslutningsforslag nr.
B 104) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
