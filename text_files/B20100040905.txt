Bekendtgørelse om tilskud til fremme af dyrkning efter retningslinjerne for integreret plantebeskyttelse (IPM) I medfør af tekstanmærkning nr. 151 ad § 24.21.02 i finanslov for finansåret 2010 fastsættes efter bemyndigelse:
Kapitel 1 Ordningens formål og indhold § 1. Formålet med ordningen er at mindske de miljø- og sundhedsmæssige effekter som følge af brugen af pesticider ved at fremme og målrette rådgivningsindsatsen for dyrkning efter retningslinjerne for integreret plantebeskyttelse (Integrated Pest Management, IPM) til primærproducenter indenfor landbrug samt gartneri og frugtavl.
Stk. 2. FødevareErhverv kan inden for de årligt afsatte bevillingsmæssige rammer yde tilskud til udgifter til en fokuseret rådgivning om integreret plantebeskyttelse.
Rådgivningen ydes til primærproducenter og skal kunne opnås af alle primærproducenter på grundlag af fastlagte objektive betingelser.
Tilskud til rådgivning omfatter ikke direkte betaling til primærproducenterne.
 Stk. 3. Ordningen anmeldes i henhold til kommissionens Forordning (EF) nr. 1857/2006 af 15. december 2006 om anvendelse af traktatens art. 87 og 88 på statsstøtte til små og mellemstore virksomheder, der beskæftiger sig med produktion af landbrugsprodukter, og om ændring af forordning (EF) nr. 70/2001.
§ 2. FødevareErhverv træffer efter ansøgning afgørelse om hvilken rådgiver, der skal forestå den i § 1, stk. 2, nævnte rådgivning.
Rådgivningen skal gennemføres samlet og landsdækkende i projektperioden 2010-2015 inden for følgende indsatsområder:
 1) Fokuseret rådgivning om integreret plantebeskyttelse rettet mod landbrug.
 2) Fokuseret rådgivning om integreret plantebeskyttelse rettet mod gartneri og frugtavl.
 Stk. 2. Som led i den rådgivning, der skal finde sted efter stk.1, skal rådgiver etablere og inddrage syv demonstrationslandbrug i rådgivningsaktiviteterne.
Kapitel 2 Definitioner m.v.
§ 3. Ved integreret plantebeskyttelse (IPM) forstås i denne bekendtgørelse, nøje gennemgang af alle til rådighed stående plantebeskyttelsesmetoder og integreret anvendelse af passende foranstaltninger, der bidrager til at hindre skadegørere i at udvikle sig og som holder brugen af plantebeskyttelsesmidler på et økonomisk og økologisk forsvarligt niveau, samtidig med at de reducerer eller minimerer risikoen for menneskers sundhed og miljøet.
Med "integreret bekæmpelse af skadegørere" lægges der vægt på dyrkning af sunde afgrøder med så få forstyrrelser af landbrugsøkosystemerne som muligt samt fremme af naturlige mekanismer til bekæmpelse af skadegørere. jf.
Europa-parlamentets og Rådets Direktiv nr. 2009/128/EF af 21. oktober 2009 om en ramme for Fællesskabets indsats for en bæredygtig anvendelse af pesticider.
 Stk. 2. Den i kapitel 3 og kapitel 8 nævnte IPM styregruppe består af repræsentanter fra institutioner hørende under Fødevareministeriet og Miljøministeriet, samt relevante organisationer og forskningsinstitutioner.
Kapitel 3 Administration Myndigheder og kontrol § 4. FødevareErhverv træffer afgørelse efter denne bekendtgørelse.
 Stk. 2. FødevareErhverv foretager kontrol i forbindelse med administrationen efter denne bekendtgørelse.
 Stk. 3. FødevareErhverv forestår den fysiske kontrol og den efterfølgende regnskabskontrol.
 Stk. 4. Plantedirektoratet kan efter bemyndigelse fra ministeren for fødevarer, landbrug og fiskeri forestå den fysiske kontrol og den efterfølgende regnskabskontrol.
Ansøgning § 5. Ansøgning om tilskud skal indgives på et særligt skema, der fås via FødevareErhvervs hjemmeside eller ved henvendelse til FødevareErhverv.
 Stk. 2. FødevareErhverv offentliggør senest ved ansøgningsperiodens begyndelse materiale og opstiller retningslinjer for indholdet af den samlede indsats, der skal gennemføres inden for de i § 2, stk. 1, nævnte indsatsområder, jf. stk. 5. Offentliggørelsen sker på FødevareErhvervs hjemmeside.
 Stk. 3. Ansøger skal sammen med den i stk. 1 nævnte ansøgning indsende en projektbeskrivelse for hvert indsatsområde, der tager udgangspunkt i det materiale, som FødevareErhverv offentliggør på sin hjemmeside, jf. stk. 2, med følgende indhold:
 1) En beskrivelse af hvorledes projektaktiviteterne forventes gennemført inden for hvert af de i § 2, stk. 1, nævnte indsatsområder.
 2) Et specificeret budget for projektaktiviteternes gennemførelse inden for hvert af de i § 2, stk. 1, nævnte indsatsområder, herunder en angivelse af de deltagende primærproducenters forventede egenbetalingsandel for rådgivningsydelsen.
 3) En milepælsplan indeholdende en oversigt over aktiviteter, leverancer samt deres tidsmæssige placering for hvert år i perioden 2010-2015.
 4) Oplysning om hvorvidt ansøger har gennemført andre projekter med et lignende indhold.
 Stk. 4. Ansøgning og projektbeskrivelse skal omfatte en samlet og landsdækkende gennemførelse af rådgivningen inden for de i § 2, stk. 1, nævnte indsatsområder.
 Stk. 5. Ansøgning og projektbeskrivelser kan indgives fra den 23. april 2010 og skal være modtaget i FødevareErhverv senest den 7. maj 2010.
 Stk. 6. FødevareErhverv kvitterer for ansøgningens modtagelse.
Prioritering af ansøgninger § 6. Den i § 2 stk. 1 nævnte afgørelse træffer FødevareErhverv efter at have indhentet en indstilling fra IPM styregruppen og ud fra følgende sideordnede kriterier:
 1) At projekterne gennemføres landsdækkende og med en så vidt mulig jævn geografisk spredning i hele Danmark.
 2) Rådgivers faglige kompetence og kapacitet til at gennemføre rådgivningsaktiviteterne, herunder evne til at skabe den nødvendige synergi mellem indsatsområderne og til at videreformidle viden til primær jordbruget.
 3) Projektbeskrivelserne, herunder antallet af rådgivningstimer pr. år samt omfanget af formidlingsaktiviteter, der kan leveres for de afsatte midler.
IPM styregruppe § 7. Fødevareministeriet har sammen med Miljøministeriet nedsat en IPM styregruppe, som overvåger gennemførelsen af projektet i forhold til de endelige projektbeskrivelser, jf. § 5, stk. 3, og de årlige statusrapporter, jf. § 10, nr. 4, og kan på FødevareErhvervs anmodning eller af egen drift løbende afgive indstilling til FødevareErhverv om følgende:
 1) En ændring af den bevillingsmæssige fordeling mellem de i § 2, stk. 1, nævnte indsatsområder.
2) En ændring af projektbeskrivelsen for et eller flere indsatsområder af hensyn til a) en forbedring af projektets forventede effekter, b) en forbedring af projektets kvalitet og relevans for deltagende bedrifter, c) introduktion af ny viden om generelle principper for integreret plantebeskyttelse, d) at øge interessen i landbrugs- og gartnerierhvervet for at deltage i projekterne, e) at øge andelen af implementering og afprøvning af integreret plantebeskyttelse på demonstrationsbrugene med henblik på videreformidling og f) at øge omfanget af nødvendige aktiviteter for at kunne rådgive om de generelle principper for integreret plantebeskyttelse, herunder forbedre kompetencen hos de konsulenter, der udfører rådgivningsaktiviteter m.m.
 Stk. 2. FødevareErhverv træffer afgørelse om de i stk. 1, nævnte forhold efter at have indhentet en indstilling fra IPM styregruppen.
 § 8. FødevareErhverv yder sekretariatsbistand til IPM styregruppen i forbindelse med styregruppens opgavevaretagelse efter denne bekendtgørelse.
Kapitel 4 Tilskudsperioden m.v.
 § 9. FødevareErhverv kan ud fra en samlet økonomisk ramme yde tilskud til den i § 2, stk. 1 nævnte rådgiver i en periode, der begynder fra dagen efter EU-Kommissionens offentliggørelse af ordningen i henhold til Forordning (EF) nr. 1857/2006 af 15. december 2006, og som udløber den 31. december 2015.
 Stk. 2. Tilskud for kalenderårene 2011-2015 forudsætter, at der afsættes de fornødne bevillingsmæssige rammer på finansloven de pågældende år.
Kapitel 5 Betingelser for tilskud § 10. Det er en betingelse for udbetaling af tilskud, 1) at tilskudsmodtager gennemfører de projektaktiviteter, der fremgår af projektbeskrivelserne, herunder at projektet gennemføres indenfor projektperioden, 2) at tilskudsmodtager afgiver de oplysninger, FødevareErhverv anmoder om til brug for sagsbehandlingen, 3) at tilskudsmodtager for hvert kalenderår i projektperioden fører et projektregnskab, der indeholder en specificeret opgørelse over antal forbrugte rådgivningstimer og betalte tilskudsberettigede udgifter, 4) at tilskudsmodtager for hvert kalenderår i projektperioden udarbejder en statusrapport, der indeholder en redegørelse for de aktiviteter, der er gennemført i forbindelse med projektet, og for resultatet og effekten af aktiviteterne inden for hvert af de i § 2, stk. 1, nævnte indsatsområder, 5) at FødevareErhverv ved anmodning om udbetaling af første rate som nævnt i § 16, stk. 1, modtager projektregnskab og revisorerklæring, 6) at FødevareErhverv ved anmodning om udbetaling af anden rate eller ved anmodning om en årlig udbetaling af det fulde tilskud for et kalenderår i projektperioden modtager projektregnskab, revisorerklæring og statusrapport rettidigt, jf. § 16, stk. 2, og 7) at tilskudsmodtager i mindst 5 år regnet fra den afsluttende udbetaling for et kalenderår i projektperioden opbevarer udbetalingsanmodninger og tilhørende originale projektregnskabsbilag.
 § 11. FødevareErhverv fastsætter i den skriftlige meddelelse, som følger afgørelsen efter § 2, stk. 1, nærmere betingelser om tilskudsmodtagers forpligtelse til at informere om den offentlige medfinansiering af projektet og til at offentliggøre oplysninger om projektet på den projektansvarliges hjemmeside eller i relevante dagblade og tidsskrifter o.l.
 Stk. 2. FødevareErhverv kan i den skriftlige meddelelse, som følger afgørelsen efter § 2, stk. 1, fastsætte yderligere betingelser for tilskud.
Kapitel 6 Tilskudsberettigede projektudgifter § 12. Tilskud kan ydes til projektudgifter, der af FødevareErhverv er godkendt som relevante i forbindelse med den i § 2 nævnte rådgivning, herunder udgifter til konsulentløn, udgifter i forbindelse med praktisk formidling af IPM, udgifter til publikationer og udgifter til hjemmesider m.v.
FødevareErhverv meddeler skriftligt tilskudsmodtager de nærmere betingelser for modtagelse af tilskud, herunder hvilke projektudgifter, der vil være tilskudsberettigede.
§ 13. De tilskudsberettigede udgifter kan ikke omfatte 1) udgifter, hvortil der er givet anden offentlig støtte, 2) udgifter vedrørende aktiviteter, som tilskudsmodtager er forpligtet til at gennemføre i medfør af anden lovgivning, 3) finansierings- og pengeinstitutomkostninger, med mindre disse skyldes krav fra FødevareErhverv, 4) moms, Kapitel 7 Udbetaling af tilskud og krav til revisorerklæring § 14. Tilskud udbetales for hvert kalenderår i projektperioden, jf. § 9, stk. 1.
Stk. 2. Udbetaling af tilskud sker på grundlag af tilskudsmodtagers projektregnskab, herunder opgørelse over antal forbrugte rådgivningstimer og betalte tilskudsberettigede udgifter, der skal kunne dokumenteres.
Projektregnskabet skal revideres af en registreret eller statsautoriseret revisor og være vedlagt en revisorerklæring, jf. § 15.
 § 15. Revisor skal revidere projektregnskabet i overensstemmelse med god revisionsskik.
 Stk. 2. Revisor efterprøver om projektregnskabet er i overensstemmelse med projektbeskrivelsen.
Stk. 3. Revisor foretager en vurdering af, om der er et økonomisk rimeligt og sædvanligt forhold mellem projektaktiviteterne og de administrative udgifter og andele af tilskudsmodtagervirksomhedens fællesudgifter.
Hvis tilskudsmodtager benytter eget personale, lokaler m.v. som led i gennemførelsen af projektet, påser revisor endvidere, at tidsforbrug m.v. samt vederlag herfor er veldokumenteret og rimelig.
 Stk. 4. Ud over de almindelige regler for revision skal revisor specielt påse, om der foreligger redegørelser for væsentlige afvigelser mellem budget og regnskab.
 Stk. 5. Det skal fremgå af revisorerklæringen på projektregnskabet, at regnskabet er revideret i overensstemmelse med reglerne i denne bekendtgørelse og danske revisionsstandarder.
§ 16. Tilskud for et kalenderår i projektperioden kan udbetales i to rater.
Ved anmodning om udbetaling af første rate skal projektregnskab og revisorerklæring indsendes til FødevareErhverv, jf. § 14. Tilskuddet udbetales, når FødevareErhverv har godkendt projektregnskab og revisorerklæring.
Stk. 2. Ved anmodning om udbetaling af anden rate eller ved anmodning om én årlig udbetaling af det fulde tilskud for et kalenderår i projektperioden skal projektregnskab for et kalenderår i godkendelsesperioden, revisorerklæring og statusrapport være modtaget i FødevareErhverv senest med udgangen af januar måned i det efterfølgende kalenderår.
FødevareErhverv kan i særlige tilfælde dispensere fra denne frist.
Tilskuddet udbetales, når FødevareErhverv har godkendt projektregnskab, revisorerklæring og statusrapport.
 § 17. Tilskuddet overføres til tilskudsmodtagers NemKonto.
Kapitel 8 Ændring af projekt § 18. FødevareErhverv kan efter at have indhentet indstilling fra IPM styregruppen give tilladelse til fremadrettede ændringer af projektet, hvis ændringen er i overensstemmelse med projektets overordnede formål.
Ansøgning om ændring af projektet skal være vedlagt et ændret budgetoverslag.
 Stk. 2. FødevareErhverv skal have godkendt ændringen, før den kan iværksættes.
 Stk. 3. Den samlede årlige bevillingsmæssige ramme for indsatsen kan ikke forhøjes i forbindelse med ændring af projektet.
Kapitel 9 Underretningspligt § 19. Tilskudsmodtager skal i hele perioden, hvor betingelser for tilskud skal opfyldes, på forlangende afgive en erklæring til FødevareErhverv om, hvorvidt betingelserne for tilskud fortsat opfyldes.
 Stk. 2. Tilskudsmodtager er i hele perioden, hvor betingelserne for tilskud skal opfyldes, forpligtet til uden ugrundet ophold skriftligt at give FødevareErhverv meddelelse om forhold, der kan medføre afgørelse om ophør af projektet og tilbagebetaling af udbetalt tilskud efter § 20.
Kapitel 10 Ophør af projektet og tilbagebetaling af udbetalt tilskud § 20. FødevareErhverv kan træffe afgørelse om, at projektet ophører, 1) hvis betingelserne for tilskud ikke opfyldes, jf. §§ 10 og 11, 2) hvis tilskudsmodtager har givet urigtige eller vildledende oplysninger eller har fortiet oplysninger af betydning for sagens afgørelse, 3) hvis tilskudsmodtager undlader at yde den fornødne vejledning og hjælp ved gennemførelse af den i kapitel 3 nævnte kontrol eller undlader at udlevere regnskaber, forretningsbøger m.v., som er nødvendige for gennemførelse af kontrollen, eller 4) hvis tilskudsmodtager ikke opfylder sin underretningspligt efter § 19.
Stk. 2. I de i stk. 1 nævnte tilfælde kan FødevareErhverv træffe afgørelse om tilbagebetaling af tilskud.
Ved opgørelse af et tilbagebetalingskrav tillægges der renter.
Rentetillægget beregnes fra det tidspunkt for meddelelse af tilbagebetalingskravet til tilbagebetalingen sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 11 Klageadgang § 21. Afgørelser, truffet af FødevareErhverv i medfør af denne bekendtgørelse, kan påklages til ministeren for fødevarer, landbrug og fiskeri.
Stk. 2. Klagen skal indgives gennem FødevareErhverv.
Klagen skal være modtaget i FødevareErhverv senest fire uger efter modtagelsen af den afgørelse, klagen vedrører.
 Stk. 3. FødevareErhverv kan genoptage en sag, efter der er indgivet en klage.
Kapitel 12 Ikrafttræden § 22. Bekendtgørelsen træder i kraft den 23. april 2010.
