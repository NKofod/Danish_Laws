Fremsat den 1. februar 2000 af  

 Flemming Kofod-Svendsen (KRF), Ole M.
Nielsen (KRF),  

 Jann Sjursen (KRF) og Tove Videbæk (KRF) Forslag til folketingsbeslutning om nedsættelse af en kommission med henblik på  

 at omlægge statens økonomiske støtte til folkekirken og  

 undersøge den civile registrering Folketinget opfordrer regeringen til at nedsætte en  

 kommission til undersøgelse af mulighederne for at ændre statens  

 økonomiske støtte til folkekirken, der i øjeblikket  

 hovedsagelig består af medfinansiering af præste- og  

 provstelønninger, finansiering af bispelønninger samt udgifter  

 til pensioner.
Støtten ønskes omlagt således, at staten i  

 stedet betaler folkekirkens udgifter til begravelsesvæsenet samt yder  

 en større støtte til istandsættelse af kirker m.v.,  

 især til de mange kirkebygninger af historisk og kulturel værdi.  

 Endvidere skal kommissionen undersøge, hvordan den civile registrering  

 bedst kan og bør udføres i fremtidens Danmark, og udrede de  

 eventuelle økonomiske relationer mellem stat og kirke i denne  

 forbindelse.
Bemærkninger til forslaget Baggrund for forslaget I grundlovens § 68 hedder det: »Ingen er pligtig at yde  

 personlige bidrag til nogen anden gudsdyrkelse end den, som er hans egen.«  

 På baggrund af denne paragraf er der både medlemmer af  

 trossamfund, der står uden for folkekirken, og repræsentanter for  

 menneskerettighedsorganisationer, der kritiserer, at staten med midler fra de  

 almindelige skatte- og afgiftsydelser betaler en del af lønnen til  

 folkekirkens præster.
Men samtidig fastslår grundlovens § 4: »Den  

 evangelisk-lutherske kirke er den danske folkekirke og understøttes  

 som sådan af staten.« Det er den almindelige tolkning, at den  

 understøttelse, som staten er pligtig at yde folkekirken, er af  

 såvel økonomisk som anden (moralsk) art.
Hvilket omfang den  

 økonomiske støtte skal have, må bero på  

 lovgivningsmagten.
Den økonomiske støtte har gennem en  

 længere periode været faldende.
Dertil kommer, at folkekirken af  

 egne midler (herunder den kirkelige ligning) afholder udgifter til en  

 række almene samfundsfunktioner, såsom begravelsesvæsen,  

 personregistrering og vedligeholdelse af historiske bygninger.
Selv om der kan gives især historisk betingede  

 forklaringer på statens og folkekirkens indbyrdes økonomiske  

 relationer, finder forslagsstillerne, at tiden er inde til, at de  

 økonomiske relationer staten og folkekirken imellem bliver udformet,  

 så det fremgår, hvad der er folkekirkens og statens respektive  

 opgaver, således at grundlovens § 4 og § 68 bliver bedre  

 udmøntet.
En sådan økonomisk præcisering vil  

 være i folkekirkens egen interesse, fordi det vil fremme folkekirkens  

 selvstændighed i forhold til statsmagten (Finansministeriet). Da der er  

 tale om komplicerede sammenhænge, finder forslagsstillerne det  

 nødvendigt med et lovforberedende kommissionsarbejde.
I Betænkning nr. 952, København 1982, afgivet  

 af det af Kirkeministeriet den 24. februar 1978 nedsatte udvalg hedder det:  

 »Folkekirken udfører en række opgaver, som ret beset ikke er  

 kirkelige, men som pr. tradition varetages af folkekirken til gavn for hele  

 samfundet.
Væsentligst er begravelsesvæsenet og  

 personregistreringen, som er nødvendige samfundsfunktioner.  

 Tilsvarende udføres de mange bekostelige restaureringer af vore  

 middelalderkirker i høj grad ud fra en almen samfundsmæssig  

 kulturhistorisk interesse, bl.a. udtrykt ved, at staten gennem Nationalmuseet  

 stiller særlige krav til disse restaureringers udførelse.  

 Desuden yder kirken et ikke uvæsentligt tilskud til musiklivet i  

 Danmark, idet folkekirken står som ansvarlig for, at vor  

 kirkemusikalske tradition videreføres gennem installering og bevaring  

 af værdifulde orgler i kirkerne og ansættelse af højt  

 uddannede organister til udførelse af kirkekoncerter.
Det er  

 således en kendsgerning, at folkekirken aflaster samfundet for ikke  

 helt ubetydelige beløb gennem varetagelse af disse funktioner.
Nogen  

 nøjagtig værdi af disse er det ikke muligt at beregne, men  

 på grundlag af oplysninger om størrelsen af disse udgifter, kan  

 det fastslås, at det samlede beløb i 1980 mindst har udgjort 300  

 mio. kr., fordelt med ca. 240 mio. kr. til begravelsesvæsenet, ca. 30  

 mio. kr. til personregistreringen samt ca. 30 mio. kr. til  

 kirkerestaureringer.
I 1980 udgjorde statens tilskud på finansloven til  

 folkekirken i alt 250 mio. kr.«(s. 48).
I rapporten Folkekirkens Økonomi, maj 1995,  

 redegøres der for, hvordan statens samlede udgifter til folkekirken i  

 årene 1988-1995 årligt har udgjort omkring 520 mio. kr. (s. 60).  

 I årene 1988-1993 har folkekirkens udgifter alene til  

 begravelsesvæsenet oversteget de samlede statslige tilskud til  

 folkekirken.
Dog har folkekirkens nettoudgifter til begravelsesvæsenet  

 udvist en faldende tendens fra 681 mio. kr. i 1988 til 645 mio. kr. i 1993  

 med mindre udsving de enkelte år (s. 62).
Sammenfattende hedder det i rapporten: »Udgifterne til  

 begravelsesvæsenet kan for folkekirken som helhed opgøres til et  

 niveau omkring 650 mio. kr., mens personregistreringen skønnes at  

 beløbe sig til ca. 118 mio. kr.
Herudover kan det på baggrund af  

 stifternes indberetninger om budgetterede udgifter til restaureringssager,  

 der godkendes i stiftet, skønnes, at der årligt anvendes godt  

 230 mio. kr. til restaurering af kirker og historisk inventar.
Endelig kan de  

 samlede årlige udgifter til de kirkemusikalske uddannelsesinstitutioner  

 opgøres til ca. 13 mio. kr.
Folkekirken bidrager således direkte  

 eller indirekte til løsningen af samfundsmæssige opgaver i  

 nær tilknytning til den kirkelige virksomhed.
De samlede udgifter, hvis  

 finansiering indgår som en integreret del af den samlede kirkelige  

 økonomi, kan skønnes til knap 1 mia. kr.
En del af dette  

 beløb vedrører folkekirkens udgifter til begravelser og  

 gravstedsvedligeholdelse, hvoraf en del finansieres ved indbetaling af  

 flerårige gravstedskapitaler, der placeres under stiftsmidlerne.« (s.  

 68-69). Statens årlige tilskud til kulturbevaring af kirker og  

 historisk inventar lå i perioden 1988-1994 på knap 20 mio. kr. i  

 gennemsnit.
I de følgende år er der sket et lille fald, så  

 det statslige tilskud er blevet udhulet.
 Selv om det er vanskeligt helt præcis at  

 prissætte folkekirkens opgaver, tyder alt på, at over en  

 årrække er grundlovens § 4 reelt blevet til, at folkekirken  

 økonomisk understøtter staten.
Den historiske udvikling Indtil nyere tid   et stykke ind i dette århundrede  

   hvilede folkekirkens økonomi i sig selv, idet dens udgifter til  

 lønning af præster og funktionærer samt drift af kirker og  

 kirkegårde m.v. helt blev dækket af egne midler (indtægter  

 af faste ejendomme og kapitaler, tiender, grundbyrder o.a.). Denne ordning  

 har det ikke været muligt at opretholde, til dels på grund af  

 stigninger i de kirkelige udgifter, men vel i lige så høj grad  

 på grund af ændrede konjunkturer og dette århundredes  

 lovgivning (lov af 15. maj 1903 om afløsning af tienden, lov af 28.  

 september 1918 om afløsning af grundbyrder, lov af 4. oktober 1919 om  

 udstykning af præstegårdsjorder, jf. for Sønderjyllands  

 vedkommende lov af 30. juni 1922 og lov af 5. juli 1949). For folkekirken  

 medførte disse lovændringer, hvor jord og fast ejendom blev  

 erstattet af pengebeløb, nærmest »økonomisk ruin«, som  

 professor P.G.
Lindhardt udtrykker det i Den Danske Kirkes Historie bd. 8,  

 København 1966, s. 30. Dels var de forskellige afløsningssummer  

 urimeligt små, og dels blev de afgørende forringet af  

 langtidsinflationen.
Resultatet af udviklingen er blevet, at kun en ringe del  

 af de kirkelige udgifter dækkes gennem indtægter af kapitaler og  

 jorder m.v.
Hovedparten må nu dækkes gennem ligning på  

 folkekirkens medlemmer og statstilskud.
Ligning blev første gang indført ved den  

 kirkelige lovgivning i 1903 og udbygget fra 1920. Ligningsområdet var i  

 starten det enkelte kirkesogn, men blev i forbindelse med kommunalreformen og  

 kildeskattens indførelse hele kommunen, der typisk omfatter 5-8 sogne.  

 Den i 1913 indførte lønningslov satte præsterne på  

 fast løn, hvor embederne deltes i klasser med fast grundløn og  

 forskellige tillæg efter anciennitet og arbejdets omfang.
Ved lov om  

 udstykning af præstegårdsjorder fra 1919 gennemførtes den  

 store jordreform, som omsider afskaffede alt fæste og reducerede  

 storgodserne.
I den sammenhæng blev også det meste af  

 præstegårdsjorden inddraget.
Som en slags afsavnserstatning blev  

 statens tilskud til folkekirken indført.
Statstilskuddet har gennem  

 den sidste menneskealder været konstant faldende.
Medens det  

 således i 1966/67 udgjorde 34,5 pct. af folkekirkens samlede udgifter,  

 var det i 1986 faldet til 13,9 pct., og i 1997 var det kun 11,5 pct.
I 1999  

 forventes statstilskuddet at blive på samme procentvise niveau.  

 Kirkeskatten betalt af de enkelte folkekirkemedlemmer er blevet den  

 altdominerende indtægtskilde.
Kirkeskatten er dels udmøntet i  

 landskirkeskatten   primært til dækning af  

 præstelønninger   dels udmøntet til sognets opgaver:  

 kirker, kirkegårde, sognegårde, præstegårde,  

 kirkefunktionærer, lokale aktiviteter etc.
Den grundlæggende civilregistrering i Danmark  

 bortset fra Sønderjylland, hvor civilregistrene også efter  

 genforeningen blev bevaret som det retslige grundlag for folkeregistreringen;  

 på det punkt er »kongeågrænsen« aldrig blevet slettet  

 sker ved anmeldelse til folkekirkens ministerialbøger.
Efter dansk  

 retsopfattelse anses tilførsler til folkekirkens  

 ministerialbøger om fødsler, navngivelse og dødsfald for  

 gyldigt bevis for, at de tilførte begivenheder har fundet sted.  

 Attester efter ministerialbøgerne anses derfor for retsgyldig  

 dokumentation for fødsel, forældreforhold, navn og  

 dødsfald.
Folkekirkens ministerialbøger varetager således  

 civilregistreringen i Danmark i henhold til gældende lovgivning.  

 Folkekirkens ministerialbøger er samtidig et kirkeligt register,  

 hvilket tilsvarende gælder for de anerkendte trossamfunds  

 ministerialbøger.
Vielser, der finder sted i folkekirken (herunder i  

 folkekirken i Sønderjylland) eller i de anerkendte trossamfund, har  

 borgerlig retsvirkning, og registrering derom i ministerialbøgerne er  

 retsgyldigt bevis på stedfundne handlinger.
Ved dåb i folkekirken  

 eller i de anerkendte trossamfund uden for Sønderjylland sker den  

 borgerlige navngivelse ved dåben, forudsat at navngivelse ikke i  

 forvejen har fundet sted ved anmeldelse.
Kirkebøgerne er offentlige registre over personer,  

 der er fødte og døde her i landet (bortset fra de  

 sønderjyske landsdele). Endvidere indeholder de oplysninger om  

 udførte kirkelige handlinger: dåb, konfirmation, vielser,  

 begravelser.
I fødsels- og dåbsregistrene kan der senere  

 indføjes oplysninger om ændring af familieretlig stilling m.v.,  

 f.eks. om adoption og navneforandring.
Valgmenighedspræster fører kirkebog over de  

 kirkelige handlinger, de foretager, efter de regler, der gælder for  

 førelse af folkekirkens ministerialbøger.
De ni anerkendte  

 trossamfunds præster (Reformerte menigheder, Det romersk-katolske  

 trossamfund, Det mosaiske trossamfund, Det metodistiske trossamfund, Svenska  

 Gustafsförsamlingen i København, Den ortodokse russiske menighed  

 i København, St.
Alban´s English Church i København, Det danske  

 Baptistsamfund samt den norske menighed ved Kong Haakon Kirken i  

 København) har pligt til at føre ministerialbøger i  

 overensstemmelse med de af ministeriet til enhver tid fastsatte bestemmelser.  

 Disse er i alt væsentligt de samme, som er gældende for  

 førelsen af folkekirkens ministerialbøger.
Af hensyn til oprettelsen af det centrale personregister  

 (CPR), hvis indhold af persondata bl.a. skal tilvejebringes ved  

 indberetninger fra ministerialbogsførerne om stedfundne  

 fødselsanmeldelser, blev det ved lov nr. 225 af 31. maj 1968 om  

 anmeldelse af fødsler og dødsfald bestemt, at alle  

 fødsler, der finder sted her i landet eller om bord i skibe eller  

 luftfartøjer, hvis første ankomststed derefter er en dansk havn  

 eller lufthavn, skal anmeldes til folkekirkens ministerialbøger.
I de  

 sønderjyske landsdele sker anmeldelsen som hidtil til det stedlige  

 personregister.
Også børn af forældre, der tilhører  

 et anerkendt trossamfund, skal herefter registreres i folkekirkens  

 ministerialbøger, og det påhviler ministerialbogsførerne  

 inden for de anerkendte trossamfund straks at videresende modtagne  

 fødselsanmeldelser til folkekirkens ministerialbogsfører,  

 bilagt de attester m.v., som er fulgt med anmeldelsen.
Ligeledes skal alle  

 jordemoderanmeldelser straks videresendes til folkekirkens  

 ministerialbogsfører.
I folketingssamlingen 1995-96 behandlede Folketinget et  

 forslag til folketingsbeslutning fremsat af Enhedslisten om overførsel  

 af administrative funktioner fra folkekirken m.fl. til de kommunale  

 folkeregistre.
Her blev det af et klart flertal (alle partier undtagen SF, FP  

 og EL) med rette understreget, at den nuværende ordning rummer klare  

 fordele både for staten og folkekirkens medlemmer.
Den nuværende  

 ordning er velfungerende, og for et meget stort flertal af befolkningen ville  

 det betyde en serviceforringelse, hvis grundregistreringen blev flyttet fra  

 folkekirken til folkeregistrene, fordi der er langt flere  

 ministerialbogsførende sognepræster og kirkekontorer, end der er  

 kommunale folkeregisterkontorer.
Især i tyndtbefolkede områder  

 kan rejsen til rådhuset være ganske lang sammenlignet med turen  

 hen til sognepræst/kirkekontor.
Endelig betyder den nuværende  

 ordning, at flertallet af borgere kun behøver at henvende sig  

 ét sted i forbindelse med fødsel eller navngivning og i  

 forbindelse med dødsfald.
Overvejelser Samtidig må det dog understreges, at man af  

 principielle grunde bør stille det spørgsmål, om det i et  

 samfund med ikke alene adskillige kristne frikirker, men også  

 adskillige ikkekristne trossamfund, er rimeligt og naturligt, at et  

 trossamfund står for hele den grundlæggende civilregistrering.  

 Dertil kommer, at det er unaturligt, at vi har en forskellig  

 civilregistrering nord og syd for Kongeåen.
Derfor finder Kristeligt  

 Folkeparti, at kommissionen bør undersøge og vurdere, på  

 hvilken måde den fremtidige civilregistrering bedst vil kunne varetages  

 for alle, der bor i Danmark.
Principielt burde kommissionen primært  

 undersøge muligheden for og konsekvenserne af at fjerne  

 civilregistreringen fra folkekirken og overføre den til de kommunale  

 myndigheder.
På den måde vil »den sønderjyske model« komme  

 til at gælde i hele landet.
Forslagsstillerne er naturligvis vidende  

 om, at en bredt sammensat arbejdsgruppe under Kirkeministeriet i 1996  

 anbefalede, at de ca. 1400 kirkekontorer i Danmark i fremtiden skal benytte  

 moderne database- og informationsteknologi til personregistreringen.
Den 15.  

 august 1996 besluttede kirkeministeren efter en drøftelse med  

 partierne i Folketinget at tilslutte sig arbejdsgruppens anbefaling om et  

 mere detaljeret arbejde med en elektronisk kirkebog som mål.  

 Arbejdsgruppen fortsatte derefter sit arbejde med at analysere og udarbejde  

 et forslag til en IT-baseret løsning for kirkebogsføringen.  

 Arbejdsgruppen afgav ved årsskiftet 1997-98 sin rapport til ministeren,  

 som på ny orienterede medlemmer af Folketingets Kirkeudvalg om planerne  

 i februar 1998, altså kort tid før sidste folketingsvalg.  

 Implementeringen af Den Ny Kirkebog (DNK) er langt fremskredent, og det  

 forventes, at den nye elektroniske kirkebog kan indføres fra år  

 2001.
 Forslagsstillerne mener, at der findes gode grunde for at  

 indføre et moratorium for DNK, hvor man ikke alene får en bred  

 folkelig debat af hele det elektroniske kirkebogs-projekt, men også en  

 kommissions vurdering af den fremtidige civilregistrerings placering i  

 Danmark.  I betragtning af de betydelige ressourcer, der allerede er  

 investeret i DNK, vurderer forslagsstillerne imidlertid, at det næppe  

 vil være muligt at skabe flertal for denne løsning.
Derfor bør kommissionen undersøge en  

 alternativ løsning i form af en parallel personregistrering ved en  

 anden myndighed end folkekirken som et tilbud til de personer, der ikke er  

 medlemmer af folkekirken.
Det vil gøre det muligt for disse personer  

 at undgå en kontakt med folkekirken, som af nogle opleves som  

 påtvunget.
Samtidig må det beregnes, hvilke nettoudgifter  

 folkekirken har ved at forestå den overvejende del af  

 civilregistreringen, og dette beløb bør indregnes i det  

 økonomiske mellemværende mellem kirke og stat.
 Endelig ønsker forslagsstillerne, at kommissionen  

 kortlægger de økonomiske forhold omkring den nuværende  

 kirkelige civilregistrering og indregner dem i det økonomiske  

 mellemværende mellem kirke og stat.
Kristeligt Folkeparti ønsker ikke med dette forslag  

 at ændre på det grundlæggende forhold mellem stat og kirke,  

 sådan som det er formuleret i grundloven.
Men ligesom folkekirken i  

 årene 1849-1919 selv lønnede sine præster af kirkens egne  

 midler, ønsker partiet, at folkekirken igen skal gøre det.
Det  

 bør efter partiets opfattelse betyde, at Finansministeriet ikke  

 længere skal afgøre, hvor mange præstestillinger der skal  

 være i folkekirken.
Det skal folkekirken selv, mens Kirkeministeriet  

 som hidtil er ansættende myndighed.
 Forslag til kommissionens opgaver:
1.	Kommissionen skal udarbejde forslag om, hvem i folkekirken der skal  

 afgøre, hvor mange præstestillinger der totalt skal være,  

 og hvordan de skal fordeles.
Sagt anderledes: Hvem skal have den magt, som  

 finansministeren og biskopperne har i øjeblikket (jf. forslag til  

 finanslov 2000, § 22.21.03. Provster og præster). Kommissionen skal  

 ikke alene udarbejde forslag, der omhandler menighedsrådenes,  

 provstiudvalgenes og biskoppernes kompetence, men skal også have  

 mulighed for at foreslå eventuelle nye organer f.eks. på  

 stiftsplan, hvis det skønnes hensigtsmæssigt til at løse  

 det særlige problem om antallet af præstestillinger.
2.	Kommissionen skal udarbejde konkrete forslag til en  

 bloktilskudsmodel, så staten efter objektive kriterier finansierer  

 driften af folkekirkens kirkegårde.
Modellen skal sikre, at statens  

 tilskud ikke udhules, og at menighedsrådene ikke mister deres  

 kompetence med hensyn til driften af de folkekirkelige kirkegårde.  

 Forslaget bør give et menighedsråd mulighed for at tilbyde en  

 ekstra kirkegårdsservice, som rådet selv skal finansiere.
I denne  

 sammenhæng skal kommissionen også undersøge  

 spørgsmålet om gravstedslegaternes anbringelse og eventuelt  

 stille forslag om en omlægning af deres placering.
3.	Kommissionen skal derudover udarbejde forslag til, under hvilke  

 vilkår medlemmer af andre trossamfund/ikkemedlemmer af folkekirken kan  

 erhverve et gravsted og blive begravet på en folkekirkelig  

 kikegård (prisfastsættelse, gravfredens længde,  

 særlige afdelinger til brug for trossamfund uden for folkekirken,  

 håndtering af anderledes begravelseskultur i andre religioner). Hvis  

 staten efter objektive kriterier fuldt ud finansierer driften af folkekirkens  

 kirkegårde, bør det ikke, set i forhold til medlemmer af  

 folkekirken, medføre ekstra omkostninger for medlemmer af et andet  

 trosfamfund eller ikkemedlemmer af folkekirken at blive begravet.
I denne  

 sammenhæng bør kommissionen også vurdere gældende  

 lovs muligheder for etablering af ikkekirkeligt indviede kommunale  

 kirkegårde og gældende lovs muligheder for trossamfund uden for  

 folkekirken for at få tilladelse til at etablere egne kirkegårde.  

 Skønner kommissionen, at der er behov for ændring/udbygning af  

 gældende lov, udarbejdes forslag herom.
Det er i denne sammenhæng  

 vigtigt at notere sig, at den lokale byplanlægning spiller en vigtig  

 rolle.
Ofte er det lige så meget den eksisterende holdning som  

 lovgivningen, der hindrer etableringen af kirkegårde for andre  

 trossamfund end folkekirken.
4.	Kommissionen skal opstille objektive kriterier for, hvilke dele af  

 udgifter til restaurering af kirker og kirkeinventar der er kulturbevaring,  

 og som derfor bør betales af staten.
Det statslige tilskud bør  

 som hidtil fremgå af finansloven.
I den forbindelse er det  

 væsentligt at fastholde, at folkekirkens bygninger er »sognets«, at de  

 skal vedblive at være det, og at deres vedligeholdelse derfor er  

 menighedsrådenes ansvar.
5.	Kommissionen bør undersøge og vurdere om indførelsen af edb-registrering gør det teknisk  

 muligt, at civilregistrering af personer, der ikke er medlemmer af  

 folkekirken, kan overføres til anden myndighed, og hvad  

 mellemregningen mellem staten, folkekirken og en eventuelt tredje myndighed i  

 givet fald vil blive, hvor meget nettoudgifterne skønnes at være for  

 folkekirkens personregistrering, som den finder sted i øjeblikket.
Det  

 bør kunne skønnes efter nogle objektive kriterier ud fra den  

 forudsætning, at folkekirken, hvis grundregistreringen fandt sted i  

 folkeregistrene, fortsat havde behov for at have en registrering af sine  

 medlemmer og af de kirkelige handlinger.
 Forslag til kommissionens sammensætning:
Formanden udpeges af kirkeministeren.
Derudover skal  

 kommissionen både rumme direkte faglig ekspertise på  

 områderne (en repræsentant (jurist) fra Kirkeministeriet, ligesom  

 ministeriet er sekretariat for kommissionen, en kirkeretskyndig, der ikke  

 kommer fra Kirkeministeriet, en  

 menneskerettighedskyndig/forfatningsretskyndig, en stiftsjurist og en  

 stiftskasserer fra en stiftsøvrighed, en repræsentant fra  

 Indenrigsministeriet (registreringsansvarligt ressortministerium), en  

 repræsentant for Kommunernes Landsforening, en repræsentant for  

 Nationalmuseet (eller anden historisk ekspertise) samt fyldig  

 repræsentation fra Landsforeningen af Menighedsrådsmedlemmer,  

 ligesom biskopperne, Provsteforeningen, Præsteforeningen og  

 provstiudvalgene bør være repræsenteret). Desuden  

 bør der være repræsentanter for »de fra folkekirken  

 afvigende trossamfund«, jf. grundlovens § 69.
Det bør endvidere overvejes, om de folkekirkelige  

 retninger skal have hver en repræsentant (Kirkeligt Samfund, Kirkeligt  

 Centrum samt Indre Mission), samt om der skal være en  

 repræsentant fra valg- og frimenighederne.
Den endelige  

 sammensætning af kommissionen bør drøftes mellem  

 regeringen og de partier, der støtter forslaget.
Skriftlig fremsættelse Flemming Kofod-Svendsen (KRF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning  om nedsættelse  

 af en kommission med henblik på at omlægge statens  

 økonomiske støtte til folkekirken og undersøge den  

 civile registrering.
(Beslutningsforslag nr.
B 80).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
