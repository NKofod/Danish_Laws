 Ved lov nr. 104 af 25. marts 1971 er der i lov om arbejdsformidling og  

 arbejdsløshedsforsikring m.v. (arbejdsløshedsloven) indsat et nyt afsnit III.  

 a (§ 97 a), der omhandler særlige foranstaltninger til beskæftigelse af  

 arbejdsløse, jfr. nu lovbekendtgørelse af 22. juni 1971. Det nye lovafsnit og  

 § 2 (overgangsbestemmelsen) i loven af 25. marts 1971 er optaget som bilag 1  

 til cirkulæret.
 Det nye afsnit afløser den hidtil gældende beskæftigelseslov, lov nr. 354  

 af 27. december 1958 om iværksættelse af offentlige arbejder m.v. og  

 beskæftigelse af arbejdsløse.
Ved det nye lovafsnit henlægges administrationen af bestemmelserne om  

 ekstraordinær beskæftigelse af arbejdsløse - som hidtil i vidt omfang har  

 ligget i arbejdsministeriet - i hovedsagen til arbejdsformidlingens organer  

 som et supplement til formidlingens øvrige virkemidler.
Det er tanken, at de  

 ekstraordinære foranstaltninger efter lovafsnittet - ligesom tilfældet har  

 været med foranstaltninger efter den hidtil gældende beskæftigelseslov - skal  

 have det sigte at bevare eller genoptræne arbejdsevnen og skal have en  

 subsidiær karakter i forhold til formidlingens andre virkemidler.
Det nye  

 lovafsnit tilsigter først og fremmest at give arbejdsformidlingen mulighed  

 for at hjælpe den kategori af ledige, som uden at falde ind under  

 revalideringens område på grund af alder, svagelighed eller andre personlige  

 forhold er vanskelige at skaffe arbejde eller hjælpe på anden måde gennem  

 arbejdsformidlingen.
Ledighedsproblemer af denne art vil erfaringsmæssigt i  

 særlig grad gøre sig gældende i sådanne områder af landet, som - uanset den  

 høje beskæftigelse i landet som helhed - fortsat præges af en ikke ubetydelig  

 restledighed.
 Herudover vil det være en opgave for arbejdsformidlingen på baggrund af  

 arbejdsmarkedsnævnenes virksomhed i samarbejde med kommunerne at fremme en  

 udjævning af de sæsonmæssige svingninger i beskæftigelsen derved, at  

 kommunerne tilskyndes til i god tid at udarbejde planer for arbejde, som er  

 egnet til iværksættelse med kort varsel i perioder med tyngende ledighed.
 Ved det nye lovafsnit er der endvidere gennemført en forenkling i forhold  

 til beskæftigelsesloven, navnlig ved udskillelse af en række bestemmelser fra  

 loven med henblik på at overføre dem til bekendtgørelse eller cirkulære.
Arbejdsministeriet har ved bekendtgørelse af 29. juni 1971 fastsat nærmere  

 regler for gennemførelsen af bestemmelserne i § 97 a.
Bekendtgørelsen er  

 aftrykt som bilag 2 til cirkulæret.
 Der fastsættes herved yderligere følgende:
I.
Administrationen af bestemmelserne om særlige foranstaltninger til  

 beskæftigelse af arbejdsløse.
1. Arbejdsministeriet fastsætter efter indstilling fra  

 arbejdsdirektøren, som herom forhandler med landsarbejdsnævnet, hvilke beløb  

 der inden for de på de årlige finanslove bevilgede beløb til tilskud i  

 henhold til lovens § 97 a vil kunne stilles til rådighed for de  

 arbejdsformidlingskontorer, som under hensyn til ledighedsforholdene skønnes  

 at have behov derfor.
Kontorerne vil forlods blive bemyndiget til at godkende  

 ydelse af tilskud inden for visse begrænsede beløb, således at der bliver en  

 restbevilling til senere fordeling.
2 a.
Arbejdsdirektoratet kontrollerer overholdelsen af lovens  

 bestemmelser og fører i det hele tilsyn med arbejdsformidlingskontorernes og  

 arbejdsmarkedsnævnenes administration af bestemmelserne samt træffer  

 afgørelse i spørgsmål, der forelægges af arbejdsformidlingskontorerne eller  

 arbejdsmarkedsnævnene.
Principielle spørgsmål forelægges af arbejdsdirektøren  

 for landsarbejdsnævnet, jfr. også punkt 3 g.
Direktøren forhandler ligeledes  

 med landsarbejdsnævnet om fordelingen af tilskudsbevillingen, jfr. punkt 1.  

 Anvisningen af statstilskud sker gennem arbejdsdirektoratet, jfr.  

 bekendtgørelsens § 29.
b.
Arbejdsdirektoratet kan fastsætte almindelige regler vedrørende  

 vilkårene for ydelsen af statstilskud, jfr. punkt 3 a, og kan i det hele -  

 inden for rammerne af lovens § 97 a, bekendtgørelsen af 29. juni 1971 samt  

 dette cirkulære - fastsætte detailregler vedrørende administrationen.
 3. Arbejdsformidlingskontorerne og arbejdsmarkedsnævnene.
a.
Arbejdsformidlingskontorerne godkender inden for rammerne af de til  

 rådighed stillede beløb, jfr. punkt 1, efter indhentet udtalelse fra  

 arbejdsmarkedsnævnet ydelsen af statstilskud i henhold til lovens § 97 a,  

 stk. 1, og fastsætter de nærmere vilkår for ydelsen af tilskud, samt det  

 tilskud, der vil kunne ydes.
Genpart af godkendelsesskrivelser sendes til  

 arbejdsdirektoratet.
 Der kan ikke uden forelæggelse for arbejdsdirektøren som tilskud til et  

 enkelt arbejde disponeres over mere end 25 pct. af de midler, som er stillet  

 til rådighed for kontoret, med mindre beløbet, der er stillet til rådighed,  

 er under 200.000 kr.
 Med hensyn til reglerne for godkendelse til statstilskud henvises i øvrigt  

 til bekendtgørelsens kapitler II-IV.
b.
Arbejdsformidlingskontoret henviser ledige til beskæftigelse ved  

 arbejde med statstilskud, jfr. nærmere bekendtgørelsens kapitel V.
Kontoret  

 træffer ligeledes afgørelse i spørgsmål om tidspunktet for arbejdets  

 iværksættelse og standsning, jfr. bekendtgørelsens kapitel VI, og angående  

 andre spørgsmål, som måtte opstå ved administrationen af bestemmelserne.
c.
Arbejdsformidlingskontorerne bør under arbejdets gang være opmærksomme  

 på, hvorvidt de henviste skønnes at have behov for deltagelse i et passende  

 kursus i henhold til uddannelseslovgivningen.
I bekræftende fald gøres  

 vedkommende opmærksom på mulighederne for optagelse på et sådant kursus og  

 for støtte til gennemgang af kurset.
d.
I tvivlstilfælde og når principielle spørgsmål opstår, forelægger  

 arbejdsformidlingskontoret sagen for arbejdsdirektøren, jfr. også  

 bekendtgørelsens §§ 9 og 11.
 Arbejdsformidlingskontoret gennemgår indberetninger med bilag og giver  

 indstilling til arbejdsdirektoratet om anvisning af tilskud, jfr.  

 bekendtgørelsens kapitel VII.
e.
Arbejdsformidlingskontorerne indsender hvert år inden 1. marts til  

 arbejdsdirektoratet på særlige skemaer en oversigt over afløbne arbejdstimer,  

 udbetalt arbejdsløn og anviste tilskud til de enkelte godkendte arbejder for  

 hvert kvartal i det sidst forløbne kalenderår.
f.
Retningslinierne i arbejdsministeriets cirkulære om arbejdsmarkedsnævn  

 vedrørende arbejdsmarkedsnævnenes stilling finder tilsvarende anvendelse,  

 jfr. dog punkt g.
 g. 6 medlemmer af arbejdsmarkedsnævnet kan fordre enhver for  

 arbejdsformidlingen foreliggende sag vedrørende administrationen af lovens §  

 97 a forelagt for arbejdsdirektøren, som træffer afgørelse efter forhandling  

 med landsarbejdsnævnet.
II.
Planer for arbejde i særlig ledighedsramte kommuner.
4. Det påhviler arbejdsmarkedsnævnene at tage  

 initiativet til, at der i særlig ledighedsramte kommuner i samarbejde med  

 arbejdsformidlingen udarbejdes planer for arbejde, som er egnet til  

 iværksættelse med kort varsel i perioder med tyngende ledighed.  

 Arbejdsmarkedsnævnet har ansvaret på dette område, og  

 arbejdsformidlingskontoret må holde nævnet således orienteret om  

 beskæftigelses- og ledighedsforhold, forventet aktivitet på bygge- og  

 anlægsområdet m.v. inden for kontorets område, at nævnet kan tage det  

 fornødne initiativ.
For at planlægningen kan virke efter hensigten, er det  

 nødvendigt, at foreliggende planer revideres hvert år med henblik på  

 projekternes egnethed og aktuelle interesse.
III.
Overgangsbestemmelser.
5. Lov nr. 354 af 27. december 1958 om iværksættelse  

 af offentlige arbejder m.v. og beskæftigelse af arbejdsløse finder inden for  

 de i lov nr. 104 af 25. marts 1971 § 2, fastsatte frister fortsat anvendelse  

 på arbejder, som er godkendt til udførelse i henhold til nævnte lov af 1958  

 eller tidligere beskæftigelseslove, og som ikke er endeligt afsluttet den 1.  

 juli 1971. Dog erstattes beskæftigelseslovens § 10 om aflønningen med den nye  

 lovs regler.
Endvidere udgår bestemmelsen i beskæftigelseslovens § 18, stk.  

 1, 2. pkt., om fortrinsvis henvisning af arbejdsløshedsforsikrede.
6. Arbejdsministeriets cirkulære nr. 215 af 28.  

 oktober 1959 om beskæftigelsesloven af 1958, afsnit III, samt  

 arbejdsministeriets cirkulære nr. 252 af 16. december 1959 om nedbringelse af  

 vinterledigheden m.v. finder fortsat anvendelse på de i punkt 5 nævnte  

 arbejder med de modifikationer, der følger af de i samme punkt omtalte  

 ændringer i loven.
Det samme gælder med hensyn til arbejdsministeriets  

 bekendtgørelse nr. 184 af 7. maj 1969 om regulering af  

 beskæftigelsesarbejder, jfr. herved arbejdsministeriets bekendtgørelse af 29.  

 juni 1971 om særlige foranstaltninger til beskæftigelse af arbejdsløse.
 Arbejdsministeriet, den 29. juni 1971.
 Lauge Dahlgaard.
/J.
Casse.
 Bilag 1.
 Uddrag af lovbekendtgørelse nr. 314 af 22. juni 1971 om  

 arbejdsformidling og arbejdsløshedsforsikring m.v.
(Udelades her.) Uddrag af lov nr. 104 af 25. marts 1971 om ændring af lov om  

 arbejdsformidling og arbejdsløshedsforsikring. (Mobilitetsfremmende ydelser,  

 beskæftigelse af arbejdsløse m.v.) (Udelades her.) Bilag 2.
 Arbejdsministeriets bekendtgørelse nr. 325 af 29. juni 1971 om særlige  

 foranstaltninger til beskæftigelse af arbejdsløse.
