Nr BTB 69 Betænkning over Forslag til folketingsbeslutning om detentionsanbringelser  

  

 Nr B 69 1986-87, 1. samling Afgivet af retsudvalget Afgivet: 19870519 Udvalget har behandlet beslutningsforslaget i nogle møder og har herunder stillet spørgsmål til justitsministeren, som denne har besvaret skriftligt.
Udvalget har endvidere modtaget mundtlige og/eller skriftlige henvendelser fra Bentzen, Marianne Mose, afdelingssygeplejerske, Dansk Politiforbund, Dansk Sygeplejeråd, Den almindelige danske Lægeforening, Jylov, Henriette, afdelingssygeplejerske, Jørgensen, Britta Trondhjem, afdelingssygeplejerske, og Mundt, Kirsten, afdelingssygeplejerske.
Der er af udvalget stillet ændringsforslag, hvorom henvises til de ledsagende bemærkninger.
Herefter indstiller »udvalget§ beslutningsforslaget til »vedtagelse§ med det stillede ændringsforslag.
Et »mindretal§ (Socialdemokratiets og Socialistisk Folkepartis medlemmer af udvalget) ønsker at understrege, at beslutningsforslaget med det stillede ændringsforslag fortsat udgør et væsentligt fremskridt i forhold til den nuværende tilstand, men mindretallet havde gerne set intentionerne i det oprindelige forslag realiseret fuldt ud og vil fortsat arbejde herfor.
Mindretallet finder det vigtigt, at såvel anbringelsen som tilsynet sker på sundhedsmyndighedernes ansvar, og at politiets ansvar begrænses til opgaver i forbindelse med indbringelsen og eventuelt opretholdelse af ro og orden.
Politiets egne organisationer har således selv bedt sig fritaget for egentlige sundhedsmæssige opgaver, som sundhedsmyndighederne er bedre egnet til at varetage.
Mindretallet understreger endelig, at den største gevinst ved en forbedret sundhedsmæssig indsats over for detentionsanbragte - ud over at hindre dødsfald - er, at det vil være muligt at tilbyde lægelig, plejemæssig og rådgivningsmæssig bistand til løsning af alkoholproblemer, og om end det ændrede beslutningsforslag forbedrer disse muligheder, vil den fulde gevinst forudsætte en egentlig overførsel af ansvaret for detentionsanbringelser og -ophold til sundhedsmyndighederne.
ÆNDRINGSFORSLAG Af »udvalget§, tiltrådt af »justitsministeren§:
Til teksten 1) »Teksten§ affattes således:
»Folketinget opfordrer regeringen til at styrke de sociale og sundhedsmæssige foranstaltninger i forbindelse med detentionsanbringelser.
Regeringen opfordres således til så vidt muligt inden den 1. oktober 1987 at iværksætte en ordning, hvorefter de spirituspåvirkede personer, som anbringes i politiets detentioner, som den altovervejende hovedregel lægeundersøges.« BEMÆRKNINGER Til nr. 1 Den ordning, som foreslås i beslutningsforslaget, vil indebære, at de spirituspåvirkede personer, der anbringes i politiets detentioner, som altovervejende hovedregel vil blive lægeundersøgt.
Der åbnes imidlertid mulighed for, at lægeundersøgelse rent undtagelsesvis undlades, hvor det på grund af politiets kendskab til den pågældende, f.eks. fordi vedkommende adskillige gange tidligere har været dententionsanbragt, findes åbenbart overflødigt, at der foretages en lægeundersøgelse.
Justitsministeriet har udarbejdet et udkast til et nyt administrativt regelsæt vedrørende en ordning af den omhandlede karakter.
Retsudvalget har haft lejlighed til at gøre sig bekendt med udkastet.
Udvalget lægger i den forbindelse afgørende vægt på, at det i udkastet nævnte tilbud til detentionsanbragte om behandling gøres så effektivt som muligt.
Hagen Hagensen (KF) fmd.
Annelise Gotfredsen (KF) Karen Thurøe Hansen (KF) Grethe Fenger Møller (KF) Bjørn Elmquist (V) Birthe Rønn Hornbech (V) Birgith Mogensen (CD) Inger Stilling Pedersen (KRF) Ole Espersen (S) Henning Rasmussen (S) Korneliusen (S) Torben Lund (S) Lissa Mathiasen (S) Jimmy Stahr (S) Leif Hermann (SF) Ebba Strange (SF) nfmd.
Bernhard Baunsgaard (RV) Partierne FP og VS havde ikke medlemmer i udvalget.
