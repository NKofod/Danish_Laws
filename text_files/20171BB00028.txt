Fremsat den 8. november 2017 af Benny Engelbrecht (S) og Nicolai Wammen (S) Forslag til folketingsbeslutning om at sikre tryghed om velfærden Folketinget pålægger regeringen at sikre, at det offentlige forbrug hvert år frem mod 2025 som minimum følger det demografiske pres svarende til en realvækst i det offentlige forbrug på ca. 0,7 pct. om året fra og med 2018 til 2025.
Bemærkninger til forslaget Socialdemokratiet har konstateret, at regeringen i sin 2025-plan lægger op til en vækst i det offentlige forbrug på 12,5 mia. kr. i 2025 svarende til ca. 0,3 pct. om året, hvilket er lagt til grund i både grundforløbet og reformforløbet frem mod 2025 i det opdaterede 2025-forløb, som regeringen fremlagde sammen med finanslovsforslaget for 2018.
Med dette beslutningsforslag ønsker Socialdemokratiet at ændre grundforløbet, så der hvert år frem mod 2025 indregnes en vækst i det offentlige forbrug svarende til det demografiske pres.
I 2025 vil det betyde, at det offentlige forbrug løftes med 25 mia. kr. (2017-priser) sammenlignet med niveauet i 2017. Dermed vil grundforløbet afspejle det udgiftsniveau, der kræves for at fastholde det nuværende velfærdsniveau.
Ved at justere grundforløbet anvises et minimumsniveau for det offentlige forbrug frem mod 2025, og beslutningsforslaget udelukker således ikke en større vækst i det offentlige forbrug, hvis et flertal i Folketinget ønsker dette.
På den måde vil beslutningsforslaget sikre tryghed om velfærden i form af en solid bund for det offentlige forbrug frem mod 2025.
Skriftlig fremsættelse Benny Engelbrecht (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre tryghed om velfærden.
(Beslutningsforslag nr.
B 28) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
