Fremsat den 18. november 2009 af undervisningsministeren (Bertel Haarder) Forslag til Lov om ændring af lov om Arbejdsgivernes Elevrefusion og lov om erhvervsuddannelser (Justering af præmie, løntilskud og bonus, adgang til skolepraktik og til skoleundervisning og tilskud til praktikvirksomheder) § 1 I lov om Arbejdsgivernes Elevrefusion, jf. lovbekendtgørelse nr. 842 af 8. september 2009, foretages følgende ændringer:
 1. § 16, stk. 2,1. pkt., affattes således:
»Præmien udgør 6.000 kr. for hver 30 dage, en elev er i praktik, dog højst 18.000 kr. pr. elevansættelse.« 2. I § 16 a, stk. 1, ændres »prøvetiden« til: »de første syv måneder af praktikaftalen«.
 3. § 17, stk. 2, affattes således:
»Stk. 2. Bonus udgør 32.000 kr. pr. elev.
Bonus udbetales i to lige store rater.
Første rate udbetales efter prøvetidens udløb, og anden rate udbetales 90 dage efter, at den første rate er udbetalt, såfremt uddannelsesaftalen fortsat er i kraft.
Bonus ydes ikke for elever, der er fyldt 25 år, og som udløser løntilskud til arbejdsgiveren i henhold til § 68, stk. 2, i lov om en aktiv beskæftigelsesindsats.« § 2 I lov om erhvervsuddannelser, jf. lovbekendtgørelse nr. 1244 af 23. oktober 2007, som ændret ved § 3 i lov nr. 1173 af 10. december 2008 og § 17 i lov nr. 483 af 12. juni 2009, foretages følgende ændringer:
 1. Overskriften til kapitel 7 a affattes således:
»Skolepraktik m.v.« 2. I § 66 a indsættes som  stk. 4 :
»Stk. 4. Stk. 1, 2. pkt., finder tilsvarende anvendelse for elever, der har gennemført et kompetencegivende trin af en uddannelse med skolepraktik.« 3. I § 66 e indsættes som  stk. 2 :
»Stk. 2. Stk. 1 finder tilsvarende anvendelse for elever, der uforskyldt har mistet en uddannelsesaftale, jf. § 66 a, stk. 2, 1. pkt., inden for en uddannelse, der ikke udbydes med skolepraktik, jf. § 66 b, stk. 3. Den skole, som eleven er tilmeldt, jf. § 66 b, stk. 5, optager eleven efter ansøgning. § 66 a, stk. 2, 2. og 3. pkt., § 66 c, § 66 g, stk. 2, § 66 i, stk. 1, § 66 j og § 66 k, stk. 1, finder tilsvarende anvendelse for disse elever.« 4. § 66 g, stk. 2, affattes således:
»Stk. 2. Skolen tilrettelægger skolepraktikken i samråd med det lokale uddannelsesudvalg og kan bestemme, at en elev før gennemførelse af den tilhørende praktikuddannelse skal gennemføre dele af en uddannelses skoleundervisning, bortset fra undervisning, der indeholder afsluttende prøver.« 5. I § 66 k indsættes som  stk. 3 :
»Stk. 3. Til virksomheder, som indgår uddannelsesaftale med en elev, der uforskyldt har mistet en uddannelsesaftale, jf. § 66 a, stk. 2, 1. pkt., yder staten et tilskud.
Tilskuddets størrelse fastsættes på finansloven.
Tilskud ydes ikke for elever, der er fyldt 25 år, og som udløser løntilskud til arbejdsgiveren i henhold til § 68, stk. 2, i lov om en aktiv beskæftigelsesindsats.
Arbejdsgivernes Elevrefusion administrerer udbetaling af tilskud.
Undervisningsministeren fastsætter nærmere regler om udbetaling af tilskud, efterregulering, modregning og tilbagebetaling samt om administration af ordningen i øvrigt.« § 3 Stk. 1.  Loven træder i kraft den 15. december 2009.
 Stk. 2. Lovens § 1 finder anvendelse på uddannelsesaftaler og praktikaftaler, der indgås i perioden 5. november 2009 til 31. december 2010.
 Stk. 3. § 66 a, stk. 4, i lov om erhvervsuddannelser, som affattet ved denne lovs § 2, nr. 2, gælder for elever, der har påbegyndt trin 1 i skolepraktik senest den 31. december 2010.
 Stk. 4. § 66 e, stk. 2, i lov om erhvervsuddannelser, som affattet ved denne lovs § 2, nr. 3, gælder for ansøgninger om optagelse, som skolen har modtaget senest den 31. december 2010.
 Stk. 5. § 66 k, stk. 3, i lov om erhvervsuddannelser, som affattet ved denne lovs § 2, nr. 5, gælder for uddannelsesaftaler indgået i perioden 5. november 2009 til 31. december 2010.
 Stk. 6. Præmie, løntilskud og bonus for uddannelsesaftaler og praktikaftaler, der indgås i perioden 5. november 2009 til 31. december 2010, jf. denne lovs § 1, jf. stk. 2, udbetales efter ansøgning fra arbejdsgiveren, når denne har ansøgt Arbejdsgivernes Elevrefusion herom senest et år efter, at arbejdsgiveren blev berettiget til disse ydelser.
§ 4 Undervisningsministeren fremsætter forslag om revision af kapitel 6 i lov om Arbejdsgivernes Elevrefusion og af § 66 a, stk. 4, § 66 e, stk. 2, og § 66 k, stk. 3, i lov om erhvervsuddannelser, som affattet ved denne lovs § 2, nr. 1-3 og 5, i folketingsåret 2010-11.
Bemærkninger til lovforslaget Almindelige bemærkninger 1. Indledning I maj 2009 indgik regeringen (Venstre og Det Konservative Folkeparti), Socialdemokraterne, Dansk Folkeparti og Det Radikale Venstre aftale om en praktikpladspakke, som blandt andet indeholdt en omlægning af ordningen med en økonomisk præmie fra AER til arbejdsgivere for merbeskæftigelse i praktikpladser til nye økonomiske ydelser, til virksomheder, der opretter nye uddannelsesaftaler til og med 2010. Aftalen blev implementeret ved lov nr. 427 af 30. maj 2009 om ændring af lov om Arbejdsgivernes Elevrefusion.
 I juni 2009 indgik regeringen (Venstre og Det Konservative Folkeparti), Socialdemokraterne, Dansk Folkeparti og Det Radikale Venstre aftale om udvidelse af skolepraktikken i 2009. Denne aftale indeholdt en øget kvote til skolepraktik på 1.500 pladser og adgang til skolepraktik på trin 2 eller derover for egnede praktikpladssøgende elever, der har påbegyndt skolepraktik i trin 1 i 2009 eller tidligere og har gennemført dette.
Den 5. november 2009 indgik regeringen (Venstre og Det Konservative Folkeparti), Socialdemokraterne, Dansk Folkeparti og Det Radikale Venstre aftale om forstærket indsats for flere praktikpladser.
Aftalen indeholder bl.a. en målsætning om at skaffe 5.000 flere praktikpladser i 2010, som skal tilvejebringes ved at tredoble præmie og bonus til virksomheder, der indgår uddannelsesaftaler samt ved at oprette flere praktikpladser i staten, kommunerne og regionerne, flere skolepraktikpladser og ved at give bedre muligheder for elever, der uforskyldt mister en uddannelsesaftale m.v.
Aftalen er optaget som bilag 2 til dette lovforslag.
 Lovforslaget indeholder på den baggrund forslag, der skal fremme indgåelsen af nye uddannelsesaftaler i henhold til lov om erhvervsuddannelser og nye praktikaftaler i henhold til lov om erhvervsgrunduddannelse m.v. og fremme mulighederne for at gennemføre en erhvervsuddannelse i øvrigt.
 Lovforslagets hovedpunkter er følgende:
  Forhøjelse af præmie og bonus til virksomheder for indgåelse af uddannelsesaftaler.
  Forlængelse af udbetalingsperioden for lønrefusion for erhvervsgrunduddannelser.
  Mulighed for at elever, der har gennemført trin 1 af en erhvervsuddannelse med skolepraktik, kan blive optaget i skolepraktik i efterfølgende trin.
  Mulighed for at elever, der uforskyldt mister en uddannelsesaftale inden for en uddannelse, der ikke udbydes med skolepraktik, kan optages til skoleundervisning uden at have indgået en ny uddannelsesaftale.
  Tilskud til praktikvirksomheder, som indgår uddannelsesaftale med en elev, der uforskyldt har mistet en uddannelsesaftale.
De foreslåede ordninger er tidsbegrænsede.
For at få flere unge i gang med et uddannelsesforløb hurtigst muligt igangsættes lovforslagets nye gunstige tilskudsordninger allerede med virkning fra den 5. november 2009.
2. Justering af præmie, løntilskud og bonus 2.1 Gældende ret Arbejdsgivernes Elevrefusion (AER) er en selvejende institution, der har til formål at finansiere og administrere refusions- og tilskudsordninger, som skal medvirke til at skaffe det fornødne antal praktikpladser til elever.
Alle private og offentlige arbejdsgivere i Danmark betaler bidrag til AER.
Ordningerne under AER er rettet mod at øge arbejdsgivernes incitamenter til at indgå uddannelsesaftaler.
AER yder refusion til de i § 2 i lov om Arbejdsgivernes Elevrefusion nævnte arbejdsgivere, der i henhold til uddannelsesaftaler har udbetalt løn under skoleophold til elever under erhvervsuddannelse i overensstemmelse med lovgivningen for disse uddannelser og til elever under uddannelser, der efter beslutning truffet af bestyrelsen for AER kan sidestilles med erhvervsuddannelser.
Præmie, løntilskud og bonus til arbejdsgivere, der indgår uddannelsesaftale om erhvervsuddannelse og praktikaftale om erhvervsgrunduddannelse, blev indført i maj 2009, jf. § 1 i lov nr. 427 af 30. maj 2009 om ændring af lov om Arbejdsgivernes Elevrefusion.
Efter den gældende § 16 i lov om Arbejdsgivernes Elevrefusion yder AER en præmie i praktikperiodens prøvetid til arbejdsgivere for elever med en erhvervsuddannelsesaftale.
Præmien udgør 2.000 kr. om måneden i prøvetiden, dvs. op til tre gange 2.000 kr., såfremt eleven fastholdes i prøvetiden.
Endvidere yder AER efter den gældende § 16 a i samme lov et tilskud til løn i praktikperiodens prøvetid til arbejdsgivere, som har elever med praktikaftaler på erhvervsgrunduddannelsesområdet.
Endelig yder AER efter § 17 i samme lov en bonus på 10.000 kr. til arbejdsgiveren for elever med en erhvervsuddannelsesaftale, såfremt uddannelsesaftalen fortsat er i kraft efter prøvetidens udløb.
Præmien ydes ikke for elever, der er fyldt 25 år, og som udløser løntilskud til arbejdsgiveren i henhold til reglerne om voksenlærlingeordingen i lov om en aktiv beskæftigelsesindsats.
2.2 Den foreslåede ordning Ifølge den aktuelle praktikpladsstatistik er der fortsat ikke sket en forbedring i antallet af nye indgåede praktikpladsaftaler.
Det foreslås derfor at forhøje satserne for præmie og bonus til arbejdsgivere, der indgår uddannelsesaftale om erhvervsuddannelse, fra samlet op til 16.000 kr. til samlet op til 50.000 kr. pr. aftale.
Det foreslås således, at præmien på hidtil 2.000 kr. for hver 30 dage i de første tre måneder (prøvetiden) forhøjes til 6.000 kr. for hver 30 dage svarende til gennemsnitligt ca. 67 pct. af begyndelseslønnen.
Det foreslås endvidere at forhøje satsen for bonus fra 10.000 kr. til 32.000 kr., der udbetales i to lige store rater henholdsvis efter prøvetidens udløb og 90 dage efter, at den første rate er udbetalt, forudsat uddannelsesaftalen fortsat er i kraft.
 Det foreslås endvidere at forlænge den periode, hvor AER yder tilskud til de i § 2, stk. 1, i lov om Arbejdsgivernes Elevrefusion, nævnte arbejdsgivere, dvs. arbejdsgivere, der er omfattet af lov om Arbejdsmarkedets Tillægspension, til løn til erhvervsgrunduddannelseselever, således at den nuværende periode, som er prøvetiden, udvides til de første syv måneder af praktiktiden.
Det foreslås, at ændringerne skal gælde for uddannelsesaftaler indgået i perioden 5. november 2009 til 31. december 2010. Der vil i løbet af 2010 blive foretaget en evaluering af ordningerne.
Herefter vil der i forbindelse med den i lovforslagets § 4 foreslåede revision blive taget stilling til ordningerne fremover.
Der henvises til lovforslagets § 1.
3. Adgang til skolepraktik og skoleundervisning samt tilskud til praktikvirksomheder 3.1 Adgang til skolepraktik 3.1.1 Gældende ret Erhvervsuddannelserne tilrettelægges efter reglerne om den enkelte uddannelse således, at eleverne kan afslutte forløbet på et eller flere kompetencegivende trin med en uddannelse, som indeholder på forhånd fastsatte dele af den samlede uddannelse, og som har et modsvar på arbejdsmarkedet, jf. § 15, stk. 2, i lov om erhvervsuddannelser.
Efter § 66 a, stk. 1, 2. pkt., i lov om erhvervsuddannelser, har elever, der har gennemført et trin med uddannelsesaftale adgang til skolepraktik i efterfølgende trin.
Det er en forudsætning for optagelse i efterfølgende trin, at eleven opfylder EMMA-kriterierne, jf. kapitel 16 i bekendtgørelse om erhvervsuddannelser, jf. § 66 c, stk. 1, i lov om erhvervsuddannelser.
Ved EMMA-kriterierne forstås, at eleven er egnet til at kunne gennemføre den ønskede uddannelse og efter gennemført uddannelse vil kunne fungere på arbejdsmarkedet, at eleven er geografisk og fagligt mobil, samt at eleven er aktivt praktikpladssøgende.
Ved aktstykke nr. 181 tiltrådt af Finansudvalget den 25. juni 2009, blev det indført, at der for resten af 2009 gives mulighed for, at elever, der afslutter trin 1 med skolepraktik, kan fortsætte i skolepraktik i trin 2 og eventuelt efterfølgende trin.
Det betyder, at elever, som har påbegyndt skolepraktik i trin 1 inden udgangen af 2009 og gennemfører trin 1, kan fortsætte i skolepraktik i trin 2 og eventuelt efterfølgende trin, såfremt de lever op til de generelle betingelser for at være optaget i skolepraktik (EMMA-kriterierne).
3.1.2 Den foreslåede ordning Det foreslås, at elever, der har påbegyndt eller påbegynder trin 1 af en uddannelse i skolepraktik senest den 31. december 2010 og gennemfører dette med skolepraktik, får adgang til optagelse i skolepraktik i efterfølgende trin.
Optagelse i efterfølgende trin forudsætter, at eleven har gennemført det forudgående trin med uddannelsesbevis og lever op til de generelle betingelser for at være optaget i skolepraktik, hvorved forstås, at eleven skal opfylde EMMA-kriterierne.
 Der henvises til lovforslagets § 2, nr. 2, og bemærkningerne hertil.
3.2 Adgang til skoleundervisning 3.2.1 Gældende ret Efter gældende ret er optagelse i en skoleperiode i hovedforløbet i en erhvervsuddannelse betinget af, at eleven har indgået en uddannelsesaftale, jf. § 5, stk. 3, 2. pkt., i lov om erhvervsuddannelser, medmindre eleven er omfattet af lovens undtagelser.
En elev, der uforskyldt mister en uddannelsesaftale i en uddannelse, der ikke udbydes med skolepraktik, kan ikke fortsætte sin uddannelse, før eleven har indgået en ny uddannelsesaftale.
Praktikuddannelse og skoleundervisning veksler, når elever er optaget i skolepraktik, på samme måde, som når elever deltager i praktikuddannelse i en virksomhed på grundlag af en uddannelsesaftale.
Dog kan en praktikperiode, der efter reglerne for uddannelsen er placeret mellem grundforløbet og den første skoleperiode i hovedforløbet, efter skolens bestemmelse i samråd med det lokale uddannelsesudvalg, helt eller delvist placeres efter den første skoleperiode i hovedforløbet.
3.2.2 Den foreslåede ordning Det foreslås, at elever, der uforskyldt mister en uddannelsesaftale inden for en uddannelse, der ikke udbydes med skolepraktik, i 2010 kan optages til skoleundervisning uden at have indgået en ny uddannelsesaftale.
Bestemmelsen gælder for ansøgninger om optagelse, som skolen har modtaget senest den 31. december 2010.
 Tilsvarende kan elever, der optages i skolepraktik, følge skoleundervisning uden uddannelsesaftale.
For elever i skolepraktik kan skolen fravige reglerne om den enkelte uddannelses struktur ved at tilrettelægge undervisningen således, at den første skoleperiode i hovedforløbet gennemføres før den første praktikperiode, selvom rækkefølgen efter reglerne om uddannelsen er den modsatte.
På denne måde udsættes tidspunktet for skolens gennemførelse af praktikuddannelse, således at eleven og skolen i fællesskab får bedre mulighed for at opsøge en praktikplads både med hensyn til tidsfaktoren og med hensyn til det forhold, at elevens arbejdsværdi for virksomheden generelt øges.
 Elever, der optages til skoleundervisning i uddannelser uden skolepraktik, skal kunne gennemføre hele skoleundervisningen i hovedforløbet, bortset fra undervisning, der indeholder afsluttende prøver, hvorved disse elever får den størst mulige tidsmæssige og arbejdsmæssige gevinst af ordningen.
 For at sidestille elever i skolepraktik med elever, der optages til skoleundervisning uden skolepraktik, i denne henseende, foreslås erhvervsuddannelseslovens almindelige ordning om fravigelse af reglerne om uddannelsernes struktur for elever i skolepraktik ændret således, at også disse elever kan tilbydes at gennemføre al skoleundervisning bortset fra undervisning, der indeholder afsluttende prøver, før eleverne begynder praktikuddannelse i form af enten virksomhedspraktik eller skolepraktik.
 Der henvises til lovforslagets § 2, nr. 3 og 4, og bemærkningerne hertil.
3.3 Tilskud til praktikvirksomheder 3.3.1 Gældende ret Der ydes ikke i dag et særligt tilskud til en virksomhed, der indgår uddannelsesaftale med en elev, der uforskyldt har mistet en uddannelsesaftale.
3.3.2 Den foreslåede ordning Der foreslås indført tilskud til virksomheder, der indgår en uddannelsesaftale med en elev, der uforskyldt har mistet en uddannelsesaftale.
Tilskuddet ydes for uddannelsesaftaler indgået i perioden 5. november 2009 til 31. december 2010. Tilskuddets størrelse udgør 60 pct. af de relevante AER-lønrefusionstakster, jf. aftalen af 5. november 2009 om forstærket indsats for flere praktikpladser, lovforslagets bilag 2.
 AER administrerer udbetaling af tilskud.
 Der henvises til lovforslagets § 2, nr. 5, og bemærkningerne hertil.
4. Revision af ordningen Det foreslås, at undervisningsministeren i folketingsåret 2010-11 fremsætter forslag til revision af kapitel 6 i lov om Arbejdsgivernes Elevrefusion og af § 66 a, stk. 4, § 66 e, stk. 2, og § 66 k, stk. 3, i erhvervsuddannelsesloven, som affattet ved lovforslagets § 2, nr. 1-3 og 5.
5. Økonomiske konsekvenser for stat, regioner og kommuner Stat, regioner og kommuner berøres som arbejdsgivere på samme måde som private virksomheder.
Arbejdsgivere vil kunne modtage den forhøjede bonus og præmie på grundlag af indgåelse af uddannelsesaftaler.
Offentlige arbejdsgivere, der indgår en restuddannelsesaftale med en elev, der uforskyldt har mistet en uddannelsesaftale, har endvidere mulighed for at få et løntilskud efter de første syv måneder af aftalen.
Arbejdsgiverne vil endvidere kunne modtage løntilskud for erhvervsgrunduddannelseselever i op til syv måneder af praktiktiden.
AER´s samlede udgifter til forhøjelse af præmie og bonus samt forlængelse af løntilskudsperioden for erhvervsgrunduddannelseselever forventes at kunne finansieres af AER´s akkumulerede overskud.
Lovforslaget indebærer ingen ændring af satsen for arbejdsgiverbidraget.
Udgifterne i forbindelse med initiativet om løntilskud for virksomheder, der indgår uddannelsesaftale med elever, der uforskyldt har mistet en uddannelsesaftale, er lavere end omkostningerne ved, at disse elever i stedet er i skolepraktik.
Initiativet udgør således samlet en mindreudgift for staten.
 Udgifter i forbindelse med udvidelsen af skolepraktikordningen finansieres af Arbejdsmarkedets Feriefond, jf. det samtidigt fremsatte lovforslag om overførsel af en del af Arbejdsmarkedets Feriefonds formue til statskassen.
Forventede udgifter som følge af forslagene 6. Administrative konsekvenser for stat, regioner og kommuner Stat, regioner og kommuner berøres som arbejdsgivere på samme måde som private virksomheder.
 Forslaget vil kunne medføre ubetydelige administrative konsekvenser for statslige, regionale og kommunale arbejdsgivere.
Arbejdsgivere, der indgår en restuddannelsesaftale med en elev, der uforskyldt har mistet en uddannelsesaftale, har mulighed for at få et løntilskud efter de første syv måneder af aftalen.
Elevens uddannelsesinstitution indberetter aftalen til AER.
Lovændringen kan få mindre administrative konsekvenser for statslige, regionale og kommunale arbejdsgivere, idet tilskudsudbetalingerne for elever, der uforskyldt har mistet en uddannelsesaftale, forventes at foregå under medvirken af arbejdsgiverne.
7. Økonomiske og administrative konsekvenser for erhvervslivet Erhvervslivet berøres som arbejdsgivere på samme måde som offentlige arbejdsgivere.
Arbejdsgivere vil kunne modtage den forhøjede bonus og præmie på grundlag af indgåelse af uddannelsesaftaler.
Virksomheder, der indgår en restuddannelsesaftale med en elev, der uforskyldt har mistet en uddannelsesaftale, har endvidere mulighed for at få et løntilskud efter de første syv måneder af aftalen.
Elevens uddannelsesinstitution indberetter aftalen til AER.
Lovændringen kan få mindre administrative konsekvenser for erhvervslivet, idet tilskudsudbetalingerne for elever, der uforskyldt har mistet en uddannelsesaftale, forventes at foregå med aktiv accept.
 Virksomhederne vil endvidere kunne modtage løntilskud for erhvervsgrunduddannelseselever i op til syv måneder af praktiktiden.
 Udgifter i forbindelse med udvidelsen af skolepraktikordningen finansieres af Arbejdsmarkedets Feriefond.
 Lovforslaget indebærer ingen ændring af satsen for arbejdsgiverbidraget.
8. Administrative konsekvenser for borgerne Lovforslaget har ingen administrative konsekvenser for borgerne.
9. Miljømæssige konsekvenser Lovforslaget har ingen miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
11. Hørte myndigheder og organisationer I forbindelse med fremsættelsen er lovforslaget sendt til orientering til følgende: Arbejdsgivernes Elevrefusion, Bestyrelsesforeningen for Social- og Sundhedsskoler, Danmarks Evalueringsinstitut, Dansk Arbejdsgiverforening, Dansk Landbrug, Danske Erhvervsskoler  Bestyrelserne, Danske Erhvervsskoler  Lederne, Danske Landbrugsskoler, Danske Regioner, Datatilsynet, De Samvirkende Invalideorganisationer, Det Centrale Handicapråd, Elevorganisation ved de grundlæggende social- og sundhedsuddannelser, Erhvervsskolernes Elevorganisation, Foreningen af Registrerede Revisorer, Foreningen af Statsautoriserede Revisorer, Forstanderkredsen for produktionsskoler og produktionshøjskoler, Funktionærernes og Tjenestemændenes Fællesråd, Handelsskolernes Lærerforening, Håndværksrådet, Kommunernes Landsforening, Kommunernes Revision, Landboungdom, Landsforeningen af Produktionsskoleledere, Landsorganisationen i Danmark, Landssammenslutningen af Handelsskoleelever, Lederforsamlingen for Ungdommens Uddannelsesvejledning, Produktionsskoleforeningen, Pædagogseminariernes Rektorforsamling, Rigsrevisionen, Rådet for de Grundlæggende Erhvervsrettede Uddannelser, Rådet for Etniske Minoriteter, Sammenslutningen af Landbrugets Arbejdsgiverforeninger, SOSU-lederforeningen og Uddannelsesforbundet.
12. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 16, stk. 2) Det foreslås, at præmien til de i den gældende lovs § 2, stk. 1, nævnte arbejdsgivere for elever, som har en uddannelsesaftale inden for de i den gældende lovs § 4, stk. 1, nævnte uddannelser på hidtil 2.000 kr. hæves til 6.000 kr. for hver 30 dage.
Det foreslås, at ændringen får virkning for uddannelsesaftaler indgået i perioden 5. november 2009 til 31. december 2010. Skoleperioder i løbet af praktikopholdet indgår ikke i opgørelsen af de 30 dage.
Det er en betingelse for udbetaling af præmie, at eleven har været ansat hele måneden.
Præmie for den sidste 30-dages-periode udbetales efter prøvetidens udløb.
Præmien på 6.000 kr. pr. måned omfatter alle former for gyldige uddannelsesaftaler inden for erhvervsuddannelserne, dvs.
a) uddannelsesaftaler, hvor virksomhed og elev indgår en aftale, der omfatter hele uddannelsesforløbet, b) restuddannelsesaftaler med elever, der fx har været i skolepraktik eller i afbrudt uddannelsesforhold, c) kombinationsaftaler, hvor to eller flere virksomheder tilsammen varetager et helt uddannelsesforløb for en elev, d) korte uddannelsesaftaler, der omfatter mindst en skoleperiode og en praktikperiode af uddannelsens hovedforløb, e) delaftaler med elever i skolepraktik, og f) ny mesterlæreaftaler.
Hvis der optræder skoleophold i løbet af prøvetiden, suspenderes prøvetiden efter de gældende regler i lov om erhvervsuddannelser, og virksomheden får som hidtil lønrefusion under skoleopholdet.
Når dette er afsluttet, genoptages prøvetiden med det foreslåede løntilskud.
 Der henvises til de almindelige bemærkninger afsnit 2.2.
Til nr. 2 (§ 16 a, stk. 1) Det foreslås at forlænge den periode, hvor Arbejdsgivernes Elevrefusion yder tilskud til de i § 2, stk. 1, i lov om Arbejdsgivernes Elevrefusion, nævnte arbejdsgivere til løn til erhvervsgrunduddannelseselever fra den gældende prøvetidsperiode til at omfatte de første syv måneder af praktikaftalen.
Det foreslås i lovforslagets § 3, stk. 2, at ændringen får virkning for praktikaftaler indgået i perioden 5. november 2009 til 31. december 2010.
For erhvervsgrunduddannelsesområdet gælder, at der kan være tale om flere praktiksteder med varierende prøvetid.
Såfremt praktikaftalen varer seks måneder eller mere, er de første tre måneder i virksomhedens prøvetid.
Er praktikaftalen af kortere varighed, kan prøvetiden variere fra en til to måneder.
 Der henvises til de almindelige bemærkninger afsnit 2.2.
Til nr. 3 (§ 17, stk. 2) Det foreslås at forhøje bonus til de i § 2, stk. 1, i lov om Arbejdsgivernes Elevrefusion, nævnte arbejdsgivere for elever, som har en uddannelsesaftale inden for de i lovens § 4, stk. 1, nævnte uddannelser, til et beløb på 32.000 kr., der udbetales i to lige store rater á 16.000 kr.
Den første rate udbetales efter udløbet af den fjerde måned af ansættelsesforholdet og den anden rate udbetales 90 dage efter, at den første rate er udbetalt, såfremt uddannelsesaftalen fortsat er i kraft.
 Det foreslås, at ændringen får virkning for uddannelsesaftaler indgået i perioden 5. november 2009 til 31. december 2010. For uddannelsesaftaler, der er indgået før den 5. november 2009, ydes præmie og bonus i henhold til hidtil gældende regler i § 16 og § 17 i lov om Arbejdsgivernes Elevrefusion.
 Der henvises til de almindelige bemærkninger afsnit 2.2.
Til § 2 Til nr. 1 (Kapitel 7 a) Overskriften til kapitel 7 a i lov om erhvervsuddannelser foreslås ændret som en konsekvens af lovforslagets § 2, nr. 3 og 5, hvorefter der foreslås indsat bestemmelser i kapitel 7 a, der omhandler andre forhold end skolepraktik.
 Bestemmelserne om adgang til skoleundervisning og løntilskud for elever, der uforskyldt har mistet en uddannelsesaftale, foreslås indsat i kapitel 7 a, fordi en del af bestemmelserne i dette kapitel foreslås at finde anvendelse på disse ordninger.
 Der henvises til lovforslagets § 2, nr. 3 og 5, og bemærkningerne hertil.
Til nr. 2 (§ 66 a, stk. 4) Det foreslås, at elever, der gennemfører trin 1 med skolepraktik, kan fortsætte i skolepraktik i trin 2 og eventuelt efterfølgende trin.
 En elev har gennemført trin 1 med skolepraktik, hvis eleven afslutter trin 1 i skolepraktik.
 Den foreslåede bestemmelse gælder for elever, der har påbegyndt trin 1 i skolepraktik senest den 31. december 2010 og omfatter således også elever, der er omfattet af aktstykke nr. 181 af 25. juni 2009.
 Der henvises til de almindelige bemærkninger afsnit 3.1.
Til nr. 3 (§ 66 e, stk. 2) Den foreslåede bestemmelse i § 66 e, stk. 2, medfører, at skolerne i uddannelser, der ikke udbydes med skolepraktik, får mulighed for at optage elever, der uforskyldt har mistet deres uddannelsesaftale, til skoleundervisning, uden at eleven har en uddannelsesaftale.
I disse uddannelser kan eleven i dag kun optages fra det tidspunkt, hvor eleven har indgået en ny uddannelsesaftale som erstatning for den mistede.
Optagelsen skal ske på samme vilkår som for skolepraktikelever, og eleverne modtager skolepraktikydelse.
 Vurderingen, af hvorvidt en elev uforskyldt har mistet en uddannelsesaftale, svarer til den vurdering, der efter § 66 a, stk. 2, 1. pkt., i lov om erhvervsuddannelser, skal foretages i forbindelse med optagelse i skolepraktik.
 Bestemmelsen gælder for ansøgninger om optagelse, som skolen har modtaget senest den 31. december 2010, jf. forslagets § 3, stk. 4.
 Der henvises til de almindelige bemærkninger afsnit 3.2.
Til nr. 4 (§ 66 g, stk. 2) Med den foreslåede bestemmelse indføres der hjemmel til, at skolerne for elever i skolepraktik og elever, der uforskyldt har mistet en uddannelsesaftale indenfor en uddannelse, der ikke udbydes med skolepraktik, og som er optaget til skoleundervisning uden uddannelsesaftale, jf. § 66 e, stk. 2, får adgang til at tilrettelægge elevernes undervisning sådan, at skoleundervisning, bortset fra undervisning, der indeholder afsluttende prøver, gennemføres før gennemførelse af den tilhørende praktikuddannelse.
Det foreslås, at ordningen for skolepraktikelever ikke gøres tidsbegrænset.
 Der henvises til de almindelige bemærkninger afsnit 3.2 og til § 2, nr. 3, samt bemærkningerne hertil.
Til nr. 5 (§ 66 k, stk. 3) Det foreslås, at staten yder tilskud til virksomheder, som indgår uddannelsesaftale med elever, der uforskyldt har mistet en uddannelsesaftale.
 Tilskud ydes ikke for elever, der er fyldt 25 år, og som udløser løntilskud til arbejdsgiveren i henhold til § 68, stk. 2, i lov om en aktiv beskæftigelsesindsats.
 Tilskuddet for indgåelse af uddannelsesaftale gives både i uddannelser, der udbydes med skolepraktik, og uddannelser, der ikke udbydes med skolepraktik.
 Den foreslåede bestemmelse skal bidrage til, at skolerne gennem det praktikpladsopsøgende arbejde får bedre mulighed for at kunne tilvejebringe et tilbud om en restuddannelsesaftale til en elev som erstatning for elevens mistede aftale.
Tilskuddets størrelse fastsættes på finansloven til et beløb svarende til 60 pct. af de relevante AER-lønrefusionstakster, og kan udbetales efter de første syv måneder af aftalen.
De nærmere regler, der skal fastsættes om tilskuddet, vil blandt andet skulle indeholde, at tilskuddet ydes efter den periode, hvor virksomheden i forvejen kan modtage præmie og bonus for aftalen, jf. forslagets § 1, nr. 1 og 3, og at tilskuddet ikke ydes til virksomheden under elevens skoleophold, da virksomheden under skoleopholdet modtager lønrefusion, jf. § 4, stk. 1, i lov om Arbejdsgivernes Elevrefusion.
 Tilskudsordningen vil blive administreret af AER i forbindelse med administration af de øvrige tilskuds- og refusionsordninger m.v. for elever i erhvervsuddannelser.
 Der henvises til de almindelige bemærkninger afsnit 3.3.
Til § 3 Det foreslås i stk. 1, at loven træder i kraft den 15. december 2009.
 Det foreslås i stk. 2, at lovens § 1 finder anvendelse på uddannelsesaftaler og praktikaftaler, der indgås i perioden 5. november 2009 til 31. december 2010.
 Det forslås med bestemmelsen i stk. 3, at § 66 a, stk. 4, i erhvervsuddannelsesloven, som affattet ved denne lovs § 2, nr. 2, skal gælde for elever, der har påbegyndt trin 1 i skolepraktik senest den 31. december 2010.
 I stk. 4, foreslås det, at § 66 e, stk. 2, i erhvervsuddannelsesloven, som affattet ved denne lovs § 2, nr. 3, skal gælde for ansøgninger om optagelse til en skoleperiode i hovedforløbet, som er modtaget af skolen senest den 31. december 2010.
 Med bestemmelsen i stk. 5, foreslås det, at § 66 k, stk. 3, i erhvervsuddannelsesloven, som affattet ved denne lovs § 2, nr. 5, skal gælde for uddannelsesaftaler indgået i perioden 5. november 2009 til 31. december 2010.
 Det foreslås i stk. 6, at præmie, løntilskud og bonus for uddannelsesaftaler og praktikaftaler, der indgås i perioden 5. november 2009 til 31. december 2010, udbetales efter ansøgning fra arbejdsgiveren, når denne har ansøgt AER herom senest et år efter, at arbejdsgiveren blev berettiget til disse ydelser.
Til § 4 Det foreslås, at undervisningsministeren i folketingsåret 2010-11 fremsætter forslag til revision af kapitel 6 i lov om Arbejdsgivernes Elevrefusion og af § 66 a, stk. 4, § 66 e, stk. 2, og § 66 k, stk. 3, i erhvervsuddannelsesloven, som affattet ved lovforslagets § 2, nr. 1-3 og 5. Det bemærkes, at der i lov nr. 427 af 30. maj 2009 er fastsat en tilsvarende revisionsbestemmelse vedrørende de ved denne lov affattede bestemmelser i kapitel 6 i lov om Arbejdsgivernes Elevrefusion.
Bilag 1 Lovforslag sammenholdt med gældende lov Bilag 2 Bilag 3. Forstærket indsats for flere praktikpladser I maj 2009 indgik regeringen, Socialdemokraterne, Dansk Folkeparti og Radikale Venstre aftale om en praktikpladspakke, som blandt andet indeholdt en omlægning af AER-præmieringsordningen til virksomheder, der opretter nye uddannelsesaftaler til og med 2010.
 I juni 2009 indgik regeringen, Socialdemokraterne, Dansk Folkeparti og Radikale Venstre aftale om udvidelse af skolepraktikken i 2009 med en øget kvote til skolepraktik på 1.500 ekstra pladser i 2009.
 Staten har desuden under ét besluttet at øge elevindtaget i 2009 med 10 pct. i forhold til elevindtaget i 2008, og det indgår i kommuneaftalen for 2010, at kommuner og regioner har en fælles forpligtelse til at oprette flere praktikpladser.
 Aftaleparterne er indstillede på ekstraordinært at afsætte i alt ca. 1,35 mia. kr. i 2010-2012 på praktikpladsområdet til at skaffe op til 5.000 flere nye praktikpladser i 2010 i lyset af konjunkturerne og det faldende antal praktikpladser, jf. tabel 1. Tredoblingen af præmie og bonus til virksomheder, der indgår nye uddannelsesaftaler i 2010, finansieres af opsparede midler fra AER, mens de resterende initiativer finansieres af opsparede midler fra Arbejdsmarkedets Feriefond.
Aftaleparterne er enige om at følge udviklingen på praktikpladsområdet, herunder på det kommunale, regionale og statslige område, tæt.
Den samlede indsats på praktikpladsområdet evalueres i foråret 2010, hvor effekterne af initiativerne i indeværende ungepakke samt fra praktikpladspakkerne fra foråret 2009 kan vurderes, samt i lyset af den aktuelle udvikling på praktikpladsområdet i øvrigt.
Aftaleparterne kan således på det tidspunkt vurdere, om der er behov for en yderligere justeret indsats på praktikpladsområdet, herunder i forhold til f.eks. skolepraktik eller præmieringsordningen.
 Nedenfor følger en kort beskrivelse af de enkelte initiativer, jf. tabel 1.
1) 1.650 ekstra alm. praktikpladser ved tredobling af præmie og bonus til virksomhederne I maj 2009 blev der indgået aftale om Praktikpladspakke I, som blandt andet indebar en omlægning af AER præmieringsordningen, så der samlet udløses et tilskud på op til 16.000 kr. pr. ny uddannelsesaftale til og med 2010. Præmien består af et løntilskud på 2.000 kr. pr. måned i prøvetiden (3 mdr.) og 10.000 kr. i bonus for aftaler videreført efter prøvetiden.
Der er med de seneste tal fra praktikpladsstatistikken endnu ikke tegn på en vending i antallet af nye indgåede uddannelsesaftaler.
Samtidig indikerer AER-fondens seneste opgørelser af indbetalinger og udbetalinger, at der må formodes at være en akkumuleret opsparing i AER-fonden, som muliggør et økonomisk råderum til at øge omfanget af den præmieringsmodel, der blev aftalt i maj 2009, med henblik på yderligere at styrke virksomhedernes økonomiske incitament til at indgå nye uddannelsesaftaler.
Konkret er aftaleparterne således enige om at forhøje satserne for præmie og bonus i præmieringsordningen til i alt ca. det tredobbelte op til i alt 50.000 kr. pr. aftale.
Ordningen udformes således, at udbetalingen af den forhøjede bonus sker i to omgange med to lige store rater á 16.000 kr., den første efter 4 måneder og den anden efter 7 måneder.
Præmien på hidtil 2.000 kr. pr. måned i de tre første måneder (prøvetiden) hæves til 6.000 kr. pr. måned, svarende til ca. 67 pct. af begyndelseslønnen.
 For at forhøjelsen af præmie og bonus ikke skal skabe uhensigtsmæssig konkurrence i forhold til praktikpladsindgåelsen på egu-området, forlænges den periode, egu-elever berettiger praktikvirksomheden til løntilskud fra kun at omfatte prøveperioden til at omfatte de første 7 måneder af praktiktiden.
 Ordningerne foreslås ved ændring af AER-loven at få virkning for uddannelsesaftaler indgået i tidsrummet fra finanslovsaftalens offentliggørelse til og med den 31. december 2010.
Det vurderes, at forhøjelsen af præmieringen for indgåelse af uddannelsesaftaler vil øge antallet af ordinære praktikpladser og som følge deraf mindske behovet for skolepraktikpladser.
Konkret vurderes, at ordningen kan føre til op mod 1.650 yderligere aftaler i forhold til det hidtil forventede niveau.
2) 1.500 ekstra skolepraktikpladser På baggrund af den fortsatte nedgang i antallet af indgåede uddannelsesaftaler er aftaleparterne enige om at åbne for ekstra optag for skolepraktikpladser i 2010 i 8 af de 9 uddannelser, der nu har adgangsbegrænsning til skolepraktik.
Desuden flyttes i 2010 uddannelsen til anlægsstruktør, bygningsstruktør og brolægger fra negativlisten (uddannelser der udbydes uden skolepraktik) og tilgangen til skolepraktik i denne uddannelse dimensioneres (adgangsbegrænses).
Udvidelsen af skolepraktikken følger i det væsentlige en indstilling fra Rådet for de Grundlæggende Erhvervsrettede Uddannelser for så vidt angår de uddannelser, hvor pladsantallet udvides.
Antallet af skolepraktikpladser i de enkelte uddannelser udvides dog kun med lidt over halvdelen af, hvad rådet har indstillet, idet forslaget om en forhøjelse af AER-præmieringen til virksomheder, der indgår nye uddannelsesaftaler, forventes at reducere behovet for skolepraktikpladser i fht. det anslåede af REU.
 Samlet oprettes 1.500 ekstra skolepraktikpladser i 2010 på de dimensionerede områder, jf. tabel 2. Det svarer til det antal ekstra skolepraktikpladser, der blev aftalt for 2009, men fordelingen på uddannelser er ændret efter indstilling fra rådet.
Tabel 2: Oversigt over aftalte kvoter Parallelt med forslaget om en midlertidig udvidelse af optaget til skolepraktikken i 2010 forlænges med virkning for 2010 muligheden fra 2009 for, at elever, der afslutter trin 1 i skolepraktik, kan fortsætte i skolepraktik i trin 2 og eventuelt efterfølgende trin.
Det betyder, at elever, som har påbegyndt trin 1 i skolepraktik inden udgangen af 2010, under forudsætning af at eleven har fuldført trin 1 med uddannelsesbevis og dermed opnået erhvervskompetence, kan optages i skolepraktik til trin 2 eller højere.
Eleven skal fortsat være aktivt søgende efter en uddannelsesaftale til trin 2 eller højere inden evt. påbegyndelse af dette trin i skolepraktik og i øvrigt leve op til betingelserne (EMMA-kriterierne) for at være i skolepraktik.
3) 1.650 ekstra praktikpladser i kommuner og regioner Det fremgår af aftalerne om den kommunale og regionale økonomi for 2010, at de offentlige arbejdsgivere har en fælles forpligtelse til at oprette flere praktikpladser, og at regeringen og KL og Danske Regioner på den baggrund i efteråret 2009 vil drøfte en plan for at øge antallet af praktikpladser.
Aftaleparterne er indstillede på, at denne plan skal udmønte sig i mindst 1.650 nye praktikpladser i kommuner og regioner i 2010. Planen skal forhandles med kommunerne og regionerne snarest muligt med henblik på forpligtende aftaler om målopfyldelsen.
4) 200 ekstra praktikpladser i staten Det foreslås, at der oprettes 200 ekstra praktikpladser i staten i 2010. Oprettelsen af 200 ekstra praktikpladser i staten kan ske ved en forhøjelse af de ministerfordelte kvoter.
 5) Øvrige initiativer til bedre muligheder for elever for at få uddannelses- og restaftaler, øget kvalitet i skolepraktik m.v.
 Aftaleparterne er enige om at iværksætte en række yderligere initiativer mhp. at forbedre vilkårene på praktikpladsområdet.
A.
Bedre muligheder for elever, der uforskyldt mister en uddannelsesaftale Finanskrisen har betydet, at flere elever end tidligere uforskyldt mister deres uddannelsesaftale f.eks. pga. virksomhedskonkurs.
Aftaleparterne er derfor enige om, at der skabes en ordning gældende for 2010, hvor disse elever kan få en ny chance for at færdiggøre en erhvervsuddannelse med mindst muligt tab af uddannelsestid.
Konkret iværksættes følgende sammenhængende og tidsbegrænsede ordninger:
I uddannelser, der ikke udbydes med skolepraktik, får skolerne mulighed for at optage elever, der uforskyldt har mistet deres uddannelsesaftale, i uddannelsens skoledele uden at eleven har en uddannelsesaftale.
I disse uddannelser kan eleven i dag kun optages fra det tidspunkt, hvor eleven har indgået en ny uddannelsesaftale som erstatning for den mistede.
Optagelsen skal ske på samme vilkår som for skolepraktikelever, dvs. med krav om opfyldelse af EMMA-kriterierne og med skolepraktikydelse, men uden praktikuddannelse på skolen, og derfor til almindelig skoleundervisningstakst.
Skolerne får desuden mulighed for at yde tilskud til virksomheder, som indgår uddannelsesaftaler med elever, der uforskyldt har mistet deres uddannelsesaftale.
Tilskuddet gives både i uddannelser, der udbydes med skolepraktik og uddannelser, der ikke udbydes med skolepraktik.
Initiativet skal bidrage til, at skolerne gennem det praktikpladsopsøgende arbejde får bedre mulighed for at kunne tilvejebringe et tilbud om en restuddannelsesaftale til eleven som erstatning for elevens mistede aftale.
Tilskuddets størrelse udgør 60 pct. af de relevante AER-lønrefusions-takster, og kan udbetales efter den periode på 7 måneder, hvor virksomheden i forvejen kan modtage præmie og bonus for aftalen, jf. den foreslåede AER-præmieringsmodel.
Initiativet foreslås ved ændring af lov om erhvervsuddannelser at få virkning for uddannelsesaftaler indgået i tidsrummet fra finanslovsaftalens offentliggørelse til og med den 31. december 2010.
 Kan skolen mod forventning ikke tilvejebringe et relevant praktikpladstilbud, tilbydes eleven indenfor de nuværende rammer et overgangskursus til anden uddannelse med skolepraktik inden for indgangen, hvorved eleven har sikkerhed for at kunne gennemføre en erhvervsuddannelse.
 Skolerne skal iværksætte lokale informationsordninger for virksomheder, elever og Ungdommens uddannelsesvejledning for at gøre opmærksom på de eksisterende muligheder for at fremrykke skoleperioder og at tilbyde elever overgangskurser, og skolerne skal anvende disse muligheder aktivt så eleverne fastholdes i uddannelse.
B.
Udbygning af supplerende grundforløbsundervisning i karensperioden Gældende for 2010 indføres der et krav om, at elever skal vælge at gennemføre supplerende grundforløbsundervisning til en uddannelse med gode praktikpladsmuligheder, før elever kan optages i skolepraktik efter et afsluttet grundforløb.
Initiativet afgrænses til 2010 og til at omfatte udvalgte uddannelser, hvor der er en høj andel af praktikpladssøgende elever i forhold til andelen af indgåede uddannelsesaftaler.
Formålet med initiativet er på de omfattede uddannelser at øge elevernes faglige mobilitet og gøre eleverne egnede til at kunne begynde på flere hovedforløb og derved forbedre mulighederne for, at de opnår en uddannelsesaftale.
Hvis eleven på trods heraf ikke har kunnet opnå at indgå en uddannelsesaftale i løbet af karensperioden, vil eleven være berettiget til at blive optaget i skolepraktik, hvis eleven i øvrigt opfylder betingelserne herfor.
Initiativet omfatter således elever på de omfattede uddannelser, som vil kunne gøre brug af skolepraktik som uddannelsesgaranti.
Elever, som fravælger obligatorisk supplerende grundforløbsundervisning, fravælger samtidig retten til at blive optaget i skolepraktik.
C.
Kvalitet i skolepraktik og styrket efterlevelse af EMMA-kriterierne Med henblik på at undgå en uhensigtsmæssig brug af skolepraktik styrkes EMMA-kriterierne (dvs. kravene til elevernes egnethed, faglige og geografiske mobilitet og aktive praktikpladssøgning) gennem præciseringer i reglerne på bekendtgørelsesniveau, således at reglerne bliver utvetydige.
I sammenhæng med dette foreslås det at styrke skolernes vejledning af elever om praktikpladssøgning og kontrol med søgningsaktiviteterne.
Vejledningen i grundforløbet styrkes i forbindelse med udarbejdelse af elevens uddannelsesplan, og elevernes faktiske faglige mobilitet øges ved at der stilles krav om, at eleven angiver mindst tre uddannelsesønsker ved grundforløbets start, hvis eleven ønsker at kunne komme i skolepraktik på et senere tidspunkt.
Vejledningen i karensperioden og kontrollen med søgningsaktiviteterne styrkes ved at udvide elevens personlige uddannelsesplan med et særligt afsnit om aktiviteter i tidsrummet fra eleven har afsluttet grundforløbet til eleven har indgået en uddannelsesaftale.
Indsatsen understøttes gennem en videreudvikling af det elektroniske værktøj Elevplan.
 Herudover iværksættes følgende initiativer med henblik på, at styrke kvaliteten i skolepraktikken:
 Skolepraktikken skal afspejle fagets praksis.
 Bedre nøgletalsinformation til skolerne og ledelserne.
 Tydeliggørelse af skolens udbud af skolepraktik.
 Tydeliggørelse af regler om kvalitetsarbejde i uddannelserne.
 Information om rammerne for tilsyn med skolepraktik.
 Kollegial standard for skolernes arbejde med skolepraktik.
 Redegørelse for økonomien i skolepraktikken.
På baggrund af bl.a. det aftalte forsøgs- og udviklingsarbejde, der blev anbefalet af Udvalget om fremtidssikring af erhvervsuddannelserne, jf. bemærkningerne til lov nr. 561 af 6. juni 2007 om ændring af erhvervsuddannelsesloven, foretages en erfaringsindsamling med skolernes praksis på området evt. sammenlignet med produktionsskolernes tilsvarende praksis og en formidling af denne praksis.
Projektet skal tillige indeholde en udredning af de konkurrenceretlige barrierer for skolepraktikproduktion med salg for øje.
Skolerne og arbejdsmarkedets parter inddrages i projektet.
 Initiativerne følger med enkelte modifikationer forslag fra Rådet for de Grundlæggende Erhvervsrettede Uddannelser samt DA og LO.
D.
Opfølgning Aftaleparterne er enige om i løbet af foråret 2010 at drøfte forståelsen af uddannelsesgarantien som fastsat på grundlag af aftale mellem aftaleparterne i lov nr. 561 af 6. juni 2007 om ændring af erhvervsuddannelsesloven.
Derudover drøftes erfaringerne med trindelingen på de enkelte uddannelser.
Drøftelserne skal ske med inddragelse af de faglige udvalgs udviklingsredegørelser for 2009 samt på baggrund af indspil fra REU og høring af Ungdommens Uddannelsesvejledning og de organisationer og foreninger, der er repræsenteret i REU, med henblik på afklaring af, om trinnene lever op til erhvervslivets kompetencebehov og behovet hos de uddannelsessøgende, som ønsker en korterevarende erhvervsrettet uddannelse.
Aftaleparterne vil endvidere drøfte vilkårene for adgangen til trin 2 og efterfølgende trin på skolepraktik samt i hvilket omfang, der sker en tilfredsstillende efterlevelse af EMMA-kriterierne og de uddannedes beskæftigelsesperspektiver.
Endvidere følges op på initiativer til forbedring af kvaliteten i skolepraktik.
 Finansieringen af eventuelle justeringer som følge heraf drøftes og aftales mellem parterne bag aftale om globaliseringspuljen inden for globaliseringspuljens eksisterende rammer.
