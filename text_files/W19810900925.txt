Ankestyrelsens principafgørelse O-17-81 om hjælp til ung udlænding - forældrenes indtægtsforhold Resume:
 Der var ikke grundlag for at vurdere en ung udlændings ansøgning om hjælp efter bistandsloven i forhold til forældrenes forhold, når den unge var over 18 år, og vedkommende ikke modtog støtte fra forældrene.
 Der blev lagt vægt på, at forældrenes forsørgelsespligt ophører, når børnene er fyldt 18 år.
 Kassation:
Der er kommet nye regler på området Love:
Lov om social bistand - lovbekendtgørelse nr. 637 af 27. september 1989 - § 1 og § 6 Vejledninger:
Socialministeriets cirkulære af 6. januar 1976 om hjælp til udlændinge efter forsorgslovgivningen og bistandsloven - pkt. 29 Sagsfremstilling:
 I anledning af, at der var opstået tvivl om rækkevidden af bestemmelsen i pkt. 29 i Socialministeriets cirkulære af 6. januar 1976 om hjælp til udlændinge efter forsorgslovgivningen og bistandsloven, udtalte Socialministeriet, at det af bistandslovens § 6, stk. 1, fremgår, at forældrenes pligt over for det offentlige til at forsørge deres børn ophører, når børnene fylder 18 år, eller hvis den unge selv inden dette tidspunkt får forsørgelsespligt over for en ægtefælle eller et barn, samt hvis der må ydes en datter hjælp i forbindelse med et svangerskab.
 Der er således ikke baggrund for at vurdere en ung udlændings ansøgning om hjælp efter bistandsloven i forhold til forældrenes forhold, når den unge er over 18 år, og vedkommende ikke modtager støtte fra forældrene.
Ministeriet tilføjede dog, at hvis der i forbindelse med den unges ophold her i landet foreligger en garantierklæring, vil hjælp efter bistandsloven som hovedregel ikke komme på tale, hvis underskriverne af garantierklæringen fortsat er i stand til at opfylde denne.
Der må i denne situation gives afslag på hjælp og eventuelt rettes henvendelse til tilsynet med udlændinge om inddragelse af opholdstilladelsen.
