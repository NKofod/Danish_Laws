Skriftlig fremsættelse (26. april 2012) Justitsministeren (Morten Bødskov) Herved tillader jeg mig for Folketinget at fremsætte:
Forslag til lov om ændring af udlændingeloven (Revision af reglerne om tidsubegrænset opholdstilladelse, ændring af kravene til herboende udlændinge for opnåelse af ægtefællesammenføring, udvidelse af Flygtningenævnet, ændring af udvisningsreglerne og langtidsvisum til adoptivbørn) (Lovforslag nr.
L 180) Formålet med lovforslaget er navnlig at gennemføre regeringsgrundlagets initiativer om ændring af reglerne for meddelelse af tidsubegrænset opholdstilladelse og udvidelse af Flygtningenævnet.
 Lovforslaget indebærer i hovedtræk følgende:
 For det første foreslås det gældende pointsystem for tidsubegrænset opholdstilladelse ophævet.
 Det foreslås, at der fortsat skal stilles betingelser om bl.a. danskkundskaber, selvforsørgelse og beskæftigelse, men at uddannelse fremover skal indgå på lige fod med beskæftigelseskravet.
 Herudover ændres opholdskravet fra 4 år til 5 år.
 De gældende krav om, at en udlænding ikke må være dømt for grov kriminalitet, at udlændingen ikke må have forfalden gæld til det offentlige, og at udlændingen skal have underskrevet en erklæring om integration og aktivt medborgerskab, opretholdes, mens medborgerskabsprøven afskaffes.
 Flygtninge gives mulighed for tidsubegrænset opholdstilladelse efter 8 års ophold, hvis de har vist vilje til integration.
 Hovedformålet med reglerne for meddelelse af tidsubegrænset opholdstilladelse skal således fremadrettet være at motivere til og sikre bedre integration i Danmark.
For det andet foreslås det at videreføre kravet om, at ægtefællesammenføring er betinget af, at den herboende udlænding opfylder en række af de betingelser, der gælder for opnåelse af tidsubegrænset opholdstilladelse.
Kravet justeres således, at den herboende fremadrettet skal opfylde de ændrede betingelser for tidsubegrænset opholdstilladelse.
 For det tredje forslås det at udvide Flygtningenævnet med to medlemmer  et fra Udenrigsministeriet og et fra Dansk Flygtningehjælp.
 Det foreslås i den forbindelse, at nævnsmedlemmernes beskikkelsesperiode begrænses, således at Flygtningenævnets medlemmer fremadrettet beskikkes for en periode på 4 år med ret til genbeskikkelse for yderligere 4 år, hvorefter genbeskikkelse ikke kan finde sted.
 For det fjerde foreslås udvisningsreglerne justeret, således at den gældende afvejningsbestemmelse, hvorefter der altid skal ske udvisning, medmindre dette med sikkerhed vil være i strid med Danmarks internationale forpligtelser, ændres til, at der altid skal ske udvisning, medmindre dette vil være i strid med internationale forpligtelser.
Der er ikke tilsigtet nogen ændring af domstolenes praksis i sager om udvisning af kriminelle udlændinge.
Den klare hovedregel i udvisningssager, hvor udlændinge idømmes frihedsstraf for begået kriminalitet, vil således fortsat være, at der skal ske udvisning.
Udvisning kan kun undlades, hvis udvisning vil være i strid med Danmarks internationale forpligtelser.
 Det foreslås ligeledes, at reglerne om betinget udvisning ikke skal gælde for EU-borgere.
 For det femte foreslås det, at statsforvaltningerne, der træffer afgørelser om opholdstilladelse til adoptivbørn, også skal kunne træffe afgørelse om udstedelse af langtidsvisum i disse sager, i stedet for Udlændingestyrelsen.
 Et lovudkast blev den 19. marts 2012 sendt i høring hos en række myndigheder og organisationer med en frist for bemærkninger på ca. 4 uger.
 Arbejdet med udfærdigelsen af lovforslaget og den gennemførte høring har medført, at lovforslaget først fremsættes efter den 1. april 2012. Lovforslaget ønskes vedtaget i indeværende folketingssamling.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
