 Medlem af firmapensionskasse var ikke klageberettiget med hensyn til  

 Finanstilsynets godkendelse af delingsplan og regler for beregning af  

 udtrædelsesgodtgørelser.
K har den 29. oktober 1993 klaget over Finanstilsynets godkendelse af en  

 pensionskasses beregningsgrundlag og delingsplan, herunder navnlig de  

 rentesatser, som pensionskassen har anvendt ved beregningen af hans  

 udtrædelsesgodtgørelse.
Finanstilsynet har i skrivelse af 11. oktober 1993  

 (j.nr. 6764-0004) afvist at foretage yderligere i anledning af en henvendelse  

 herom fra klageren.
 Sagens omstændigheder:
Klageren K har været ansat i A-banken, senere B-bank, og været medlem af  

 A-bankens Pensionskasse.
Pr. 30. april 1993 udtrådte han af pensionskassen i  

 forbindelse med, at han blev afskediget fra sin stilling i banken.
 § 6 i pensionskassens vedtægter fra 1985 indeholder følgende bestemmelse:
»Såfremt et medlem af pensionskassen fratræder sin stilling i banken  

 uden at opnå ret til pension, har medlemmet krav på såvel sine egne som  

 bankens bidrag med tillæg af renter, men med fradrag af den  

 forsikringsrisiko, som pensionskassen har båret for medlemmet i samme  

 tidsrum.« I juni 1967 havde det daværende Forsikringsråd godkendt, at pensionskassen  

 ved fremtidige forsikringstekniske statusopgørelser anvendte  

 beregningsgrundlag med en forrentning på 4 1/4 % p.a.
I august 1975 godkendte  

 rådet, at pensionskassen ved beregning af udtrædelsesgodtgørelser indtil  

 videre anvendte en forrentning på 6 % p.a.
Den 21. december 1993 godkendte Finanstilsynet, at pensionskassen opløses  

 med regnskabsmæssig virkning fra 1. januar 1993 mod, at kassens aktiver og  

 passiver overføres til C, Pensionsforsikringsselskab A/S.
Opløsningen skete i  

 overensstemmelse med en af Finanstilsynet godkendt delingsplan af 1. juli  

 1993. Om medlemmer, der udtræder af pensionskassen i perioden 1. januar - 24.  

 maj 1993, hedder det i delingsplanens pkt. 7.4 :
»Disse medlemmer får en udtrædelsesgodtgørelse til rådighed efter de  

 gældende vedtægter fra den 26. juli 1985. Gennemføres overdragelsen til C  

 Pension vil forskellen mellem delingsplanens overgangsbeløb og  

 udtrædelsesgodtgørelsen blive overført til den pågældende persons nye  

 pensionsordning.« Pensionskassen meddelte den 19. maj 1993 klageren, at hans  

 udtrædelsesgodtgørelse var beregnet til 579.514 kr., som i henhold til  

 klagerens instruktion var sendt til D Livsforsikring.
Klageren henvendte sig  

 den 22. juli 1993 til Finanstilsynet om størrelsen og beregningen af  

 udtrædelsesgodtgørelsen og gjorde navnlig gældende, at forrentningen ikke var  

 i overensstemmelse med vedtægternes § 6. Under den følgende brevveksling  

 mellem klageren, Finanstilsynet og pensionskassen oplyste pensionskassens  

 aktuar, at udtrædelsesgodtgørelsen er beregnet efter vedtægternes  

 bestemmelser, og at den anvendte forrentning indtil 1. oktober 1975 var 4 1/4  

 % og derefter 6 %. Endvidere blev det bekræftet, at alle, der var medlemmer  

 af pensionskassen den 1. januar 1993, ville deltage i fordelingen af kassens  

 formue.
Under forudsætning af Finanstilsynets godkendelse af overdragelsen  

 til C Pension var klagerens andel heraf beregnet til 735.578 kr.
I en skrivelse til Finanstilsynet af 31. august 1993 frafaldt klageren  

 nogle klagepunkter men fastholdt sin klage vedrørende forrentningen.
Herom  

 anfører klageren i skrivelsen:
 »Det fremgår klart af pensionskassens vedtægter af 26. juli 1985, at  

 jeg ved fratræden har ret til de indbetalte bidrag med tillæg af renter, men  

 med fradrag for forsikringsrisiko.
 Kassen kan derfor ikke spise bl.a. mig af med kun en rente på et så  

 urealistisk lavt niveau som 4,25% hhv. 6% når aktuaren selv meddeler i sin  

 delingsplan for kassen at renten gennemsnitligt har ligget væsentligt over de  

 nævnte rentesatser.
Ud fra den klare formulering af § 6 i kassens vedtægter dækker ovennævnte  

 rentesatser i hvert fald ikke udtrykket med tillæg af renter.
Så  

 pensionskassen må betale mig (og de øvrige der fratrådte i foråret 1993) en  

 rente der svarer til hvad pensionskassen har opnået i rente i den tilsvarende  

 periode. (Alt andet ville også være urimeligt i betragtning af hvad jeg kunne  

 have fået ud af en alternativ anbringelse af pengene i en anden  

 pensionsordning.) Og § 6 ville i realiteten intet være værd.
Uanset om  

 rentesatserne er blevet fastsat af en generalforsamling eller af bestyrelsen  

 er de i hvert fald ugyldige, da de beskedne satser i realiteten ville være en  

 tilsidesættelse af vedtægterne.« Klageren tilføjer, at såfremt han ikke får medhold i sin klage over  

 forrentningen, protesterer han mod delingsplanen, »da det er helt klart,  

 at overskuddet alene er opstået som følge af den for lavt fastsatte rente af  

 opsparingen.« I den påklagede skrivelse af 11. oktober 1993 udtalte Finanstilsynet:
»... at mindstebeløbet for udtrædelsesgodtgørelse ifølge § 9 i den nu  

 ophævede lov om tilsyn med pensionskasser var bidragene »med tillæg af  

 renter, men med fradrag af den forsikringsrisiko, som pensionskassen har  

 båret for ham, alt beregnet efter et af Forsikringsrådet fastsat  

 beregningsgrundlag«.
Det for pensionskassen godkendte beregningsgrundlag  

 til beregning af regnskabsmæssige reserve m.v. har siden 1. januar 1967 været  

 baseret på en rentefod på 4,25% p.a.
Finanstilsynets daværende praksis var,  

 at man ikke stillede krav om, at udtrædelsesgodtgørelser blev forrentet  

 bedre.
 Den 28. august 1975 godkendte Forsikringsrådet pensionskassens ansøgning  

 om at forrente udtrædelsesgodtgørelser med 6% p.a.
Det fremgår af sagen vedrørende opløsning af pensionskassen, at De vil  

 blive behandlet i overensstemmelse med delingsplanen af 1. juli 1993 og  

 dermed få andel i overdækningen.
De vil herved blive stillet, som om  

 forrentningen havde været godt 1 procentpoint højere end de anførte 4,25% og  

 6% p.a.
Det fremgår således, at beregningen af Deres udtrædelsesgodtgørelse har  

 været i overensstemmelse med lovgivningen og den gældende praksis samt i  

 overensstemmelse med delingsplanen.
Finanstilsynet kan derfor ikke på det  

 foreliggende grundlag foretage sig yderligere i sagen.' I skrivelsen gives sædvanlig vejledning om klage til Erhvervsankenævnet.
 Sagens behandling i Erhvervsankenævnet:
Klageren har i klageskrivelsen af 29. oktober 1993 og supplerende indlæg  

 af 3. og 24. november 1993 samt 2. januar, 10. februar, 14. april og 7. juli  

 1994 fortsat gjort gældende, at den rente, som pensionskassen har anvendt ved  

 beregningen af hans udtrædelsesgodtgørelse, er urealistisk lav og derved i  

 strid med bestemmelsen i vedtægternes § 6 om tilbagebetaling »med tillæg  

 af renter.« Den rente, som omtales i vedtægternes § 6, kan kun være en  

 rente svarende til den forrentning, som kassen har opnået af sine  

 investeringer i den periode, hvor klageren har været medlem.
Klageren har  

 herved henvist til det almindelige renteniveau og til de depotrenter, som  

 forsikringsselskaberne har anvendt i samme periode.
Klageren har endvidere  

 gentaget sin subsidiære påstand om, at delingsplanen ændres.
Over for Finanstilsynets påstand om afvisning har klageren henvist til, at  

 tilsynet i skrivelsen af 11. oktober 1993 selv meddelte, at afgørelsen kunne  

 indbringes for Erhvervsankenævnet.
Tilsynet må derfor være afskåret fra nu at  

 påstå klagen afvist.
Desuden gør klageren gældende, at Finanstilsynet ved  

 sine godkendelser selv er part i sagen, og derfor ikke kan være klageinstans.
 Klageren har endvidere krævet, at det notat, som klageren formoder, at  

 Finanstilsynet har udarbejdet som grundlag for den påklagede afgørelse,  

 bliver udleveret til ankenævnet og til klageren til brug for sagen.
Finanstilsynet har i en redegørelse for sagen af 18. marts 1994 principalt  

 påstået klagen afvist.
Som begrundelse herfor anfører tilsynet efter en  

 gennemgang af sagen:
 »Det fremgår af pensionskassens aktuars skrivelser af 3. august 1993  

 og 23. september 1993, at K's udtrædelsesgodtgørelse er blevet beregnet på de  

 af Finanstilsynet godkendte beregningsgrundlag til beregning af  

 udtrædelsesgodtgørelser.
K's klage vedrører således i realiteten Finanstilsynets godkendelse af  

 pensionskassens vedtægter og beregningsgrundlag.
I dette spørgsmål er K efter  

 tilsynets opfattelse ikke part i sagen, hvorfor han ikke efter § 70 i FPL er  

 berettiget til at indbringe denne afgørelse for Erhvervsankenævnet. » For det tilfælde, at ankenævnet tager sagen op til realitetsbehandling,  

 har Finanstilsynet nedlagt påstand om, at beregningen af  

 udtrædelsesgodtgørelsen har været i overensstemmelse med lovgivningen og den  

 gældende praksis samt i overensstemmelse med delingsplanen, og at  

 Finanstilsynets godkendelse af delingsplanen opretholdes.
 Finanstilsynet har endvidere afgivet et supplerende indlæg af 5. maj 1994.
Erhvervsankenævnets formand har i skrivelse af 20. januar 1994 meddelt  

 klageren, at nævnets formandsskab har overvejet at afvise klagen på forhånd  

 på grund af manglende kompetence, men at formanden ikke i det foreløbig  

 oplyste har fundet fornødent grundlag for en forhåndsafvisning.
Sagen vil  

 derfor blive taget op til behandling og yderligere oplysninger indhentet.  

 Spørgsmålet om ankenævnets kompetence vil herefter indgå i nævnets  

 overvejelser og vil til sin tid blive afgjort ved nævnets kendelse.
 Ankenævnet udtaler:
 Det fremgår af det af klageren fremførte, at klagen er en klage over  

 Finanstilsynets godkendelse af pensionskassens beregningsgrundlag og  

 delingsplan, herunder navnlig Finanstilsynets godkendelse af de rentesatser,  

 som pensionskassen anvender ved beregning af udtrædelsesgodtgørelser.
Efter lov om Industriministeriets Erhvervsankenævn (lov nr. 858 af 23.  

 december 1987) § 1, stk. 1, og lov om tilsyn med firmapensionskasser  

 (lovbekendtgørelse nr. 670 af 19. august 1993) § 70, stk. 1, er  

 Erhvervsankenævnet klageinstans for afgørelser, der er truffet af  

 Finanstilsynet i henhold til lov om tilsyn med firmapensionskasser.
Det  

 følger imidlertid af de almindelige forvaltningsretlige regler, at det er en  

 forudsætning for nævnets behandling af en klage, at klagen indgives af en,  

 der er klageberettiget.
I overensstemmelse hermed bestemmer bekendtgørelsen  

 om Industriministeriets Erhvervsankenævn (bekendtgørelse nr. 885 af 30.  

 oktober 1992) i § 8, at nævnet kan afvise klager, der indgives af en, som  

 ikke er klageberettiget.
Efter de almindelige forvaltningsretlige regler er det normalt kun den,  

 der er part i en sag, som er klageberettiget.
Klageren er ikke part i  

 Finanstilsynets sag om godkendelse af pensionskassens beregningsgrundlag,  

 delingsplan og rentesatser.
Parterne i en sag om en sådan godkendelse er  

 normalt kun vedkommende pensionskasse og Finanstilsynet.
Finanstilsynets  

 godkendelse indeholder en afgørelse i forhold til pensionskassen.  

 Godkendelsen kan derimod ikke betragtes som en afgørelse i forhold til  

 pensionskassens enkelte medlemmer, som disse kan indbringe for  

 Erhvervsankenævnet.
Klageren er efter det anførte ikke part i den afgørelse, der påklages.  

 Ankenævnet finder heller ikke, at der iøvrigt er noget grundlag for at anse  

 klageren for klageberettiget.
Da klageren således ikke er berettiget til at  

 påklage den afgørelse, som klagen vedrører, må klagen afvises.
 Vedrørende klagerens ønske om fremlæggelse af et notat fra Finanstilsynet  

 bemærkes, at tilsynet i de foran omtalte udtalelser af 18. marts og 5. maj  

 1994 har redegjort for sagens retlige og faktiske omstændigheder, således som  

 det er foreskrevet i den førnævnte bekendtgørelse om ankenævnet § 11, stk. 1.  

 Ankenævnet ikke har fundet grundlag for at pålægge tilsynet at fremkomme med  

 yderligere materiale, herunder eventuelt internt arbejdsmateriale.
 Ankenævnet afviser herefter den indgivne klage fra behandling i nævnet.
 Det tilføjes, at spørgsmål vedrørende Finanstilsynets virksomhed, som ikke  

 er omfattet af ankenævnets kompetence, efter ankenævnets opfattelse kan  

 rejses over for Industri- og Samordningsministeriet, der eventuelt vil kunne  

 tage spørgsmålene op til behandlling på et almindeligt grundlag i medfør af  

 det tilsyn, som ministeriet fører med Finanstilsynet.
