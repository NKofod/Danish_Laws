Cirkulære om modregning af  

 virksomhedsunderskud og underskud i den skattepligtige almindelige indkomst i  

 positiv særlig indkomst 1)	Reglerne om fradrag i særlig indkomst af underskud i den  

 skattepligtige almindelige indkomst og af virksomhedsunderskud fremgik af §  

 9, stk. 4, i den nu ophævede lov om særlig indkomstskat.
Loven er  

 ophævet med virkning fra og med indkomståret 1996.
 Det fremgik heraf, at den skattepligtige i stedet for at  

 fremføre underskud i den skattepligtige almindelige indkomst til de  

 efterfølgende indkomstår efter reglerne i personskattelovens §  

 13 kunne vælge at fradrage underskuddet i sin og derefter eventuelt i  

 ægtefællens særlige indkomst for samme indkomstår.  

 Tilsvarende kunne den skattepligtige vælge at fradrage  

 virksomhedsunderskud i sin og derefter eventuelt i ægtefællens  

 særlige indkomst for samme indkomstår i stedet for at  

 fremføre underskuddet efter den dagældende § 13, stk. 4, i  

 virksomhedsskatteloven.
 Et herefter resterende underskud fremførtes efter reglerne i  

 henholdsvis personskattelovens § 13 og virksomhedsskattelovens § 13.
Bestemmelsen var ikke til hinder for, at underskud fra tidligere  

 år, som var fremført efter reglerne i virksomhedsskatteloven  

 eller personskatteloven, kunne modregnes i årets særlige  

 indkomst.
Fremførte underskud var dog bundet til forlods at skulle  

 fradrages efter reglerne i personskattelovens § 13 og virksomhedsskattelovens  

 § 13.
 2)	Efter pkt. 47 i cirkulære nr. 22 af 9. december 1986 om  

 personskatteloven og andre skattelove (skattereformen) skulle modregning af  

 virksomhedsunderskud ske forud for modregning af underskud i den  

 skattepligtige almindelige indkomst.
Landsskatteretten har ved en kendelse af 29. august 1997 tilsidesat  

 denne modregningsrækkefølge, idet det i kendelsen er bestemt, at  

 den skattepligtiges valg af underskudstype (underskud i den skattepligtige  

 almindelige indkomst eller virksomhedsunderskud) og den skattepligtiges valg  

 med hensyn til den rækkefølge, de to underskudstyper modregnes  

 i, er frit.
Kendelsen er offentliggjort i TfS 1997,763.
Kendelsen ændrer derimod ikke ved, at indenfor samme type  

 underskud vil modregningen fortsat være bundet således, at  

 indkomstårets underskud modregnes forud for underskud fra tidligere  

 indkomstår, og at der ved fremførsel af underskud fra tidligere  

 indkomstår skal ske modregning af ældre underskud forud for yngre  

 underskud.
Desuden gælder fortsat, at såfremt man vælger at  

 fradrage en underskudstype, skal der enten foretages fradrag af alle  

 underskuddene af den pågældende type eller fradrag af så  

 meget, at dette fradrag eventuelt kombineret med fradrag af underskud af den  

 anden type helt udligner den særlige indkomst.
3)	Skattemyndighederne anmodes om at genoptage og ændre  

 indkomstansættelserne, hvor virksomhedsunderskud er fradraget i  

 særlig indkomst forud for underskud i skattepligtig almindelig  

 indkomst, og hvor der anmodes om en ændring.
I tilfælde, hvor det  

 er skattemyndighederne bekendt, at virksomhedsunderskud er fradraget i  

 særlig indkomst forud for underskud i den skattepligtige indkomst, og  

 en ændring heraf vil være til fordel for den skattepligtige eller  

 dennes ægtefælle, anmodes skattemyndighederne om at informere om  

 mulighederne for efter anmodning at få ændret  

 indkomstansættelsen.
 Genoptagelse kan ske for indkomstårene 1994 og 1995 i de  

 tilfælde, hvor der i disse indkomstår er foretaget fradrag i  

 særlig indkomst af virksomhedsunderskud forud for underskud i den  

 skattepligtige almindelige indkomst.
 En eventuel skatteberegning og opgørelse af underskud til  

 fremførsel skal ske manuelt.
 4)	Genoptagelse efter dette cirkulære kan alene ske for  

 indkomståret 1996 i det omfang en genoptagelse efter pkt. 3 har  

 konsekvenser for sammensætningen af de til indkomståret 1996  

 fremførte underskud.
 5)	For indkomståret 1997 og senere indkomstår, vil  

 kendelsen ligeledes alene have betydning i det omfang en genoptagelse efter  

 pkt. 3 har konsekvenser for sammensætningen af de til disse  

 indkomstår fremførte underskud.
 6)	Ansøgning om genoptagelse af indkomstansættelserne  

 efter pkt. 3 og 4 skal indgives til skattemyndighederne inden udgangen af  

 kalenderåret 1998, på hvilket tidspunkt dette cirkulære  

 bortfalder.
