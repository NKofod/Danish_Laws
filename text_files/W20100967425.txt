Pressenævnets kendelse i sag nr. 10-70-17 Resumé Klager  en person klagede over, at billeder taget til brug i en artikel i Berlingske Tidende var brugt som illustration til et indlæg i Dagbladet Information.
 Pressenævnets formand udtaler:
 Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. En klage, der indleveres efter sædvanlig kontortids ophør eller på en dag, hvor Pressenævnets kontor er og må forventes at være lukket, anses først iværksat den nærmest følgende dag, hvor kontoret er åbent.
Da klagen vedrører fotografier bragt på Information.dk og i Dagbladet Information henholdsvis fredag den 5. november og lørdag den 6. november 2010, forlænges fristen efter de forvaltningsretlige principper til mandag den 6. december 2010, for så vidt angår papirudgivelsen.
Da klagen imidlertid først er modtaget efter sædvanlig kontortids ophør den 6. december 2010, anses klagen først for indgivet tirsdag den 7. december 2010. Fristen er derfor overskredet.
Det forhold, at klager først for nylig er blevet opmærksom på artiklen, ændrer ikke herpå.
 Klagen over Berlingske Tidende og Dagbladet Information afvises derfor i medfør af medieansvarsloven § 43, stk. 3.
 [Klager] har klaget til Pressenævnet over, at Berlingske Tidende har videresolgt billeder, som er anvendt som illustration til en artikel på Information.dk den 5. november 2010 og i Dagbladet Information den 6. november 2010, idet hun mener, at god presseskik er tilsidesat.
 Klagen er modtaget i Pressenævnet den 7. december 2010 (ved e-mail af 6. december 2010 kl. 21.02).
Berlingske Tidende bragte den 4. september 2010 artiklen Duften af Ramadan.
Til artiklen var indsat et billede af klager og klagers familie i køkkenet.
Information.dk bragte den 5. november 2010 (opdateret den 7. november 2010) debatindlægget Ytringsfriheden, min bare.
Til artiklen den 5. november 2010 var indsat et billede af klager og hendes familie, der ser fjernsyn.
Papirudgaven Dagbladet Information bragte den 6. november 2010 en identisk artikel.
[Klager] har til støtte for klagen bl.a. anført, at hun først for nylig er blevet gjort opmærksom på billedet i Dagbladet Information.
Klager har anført, at Berlingske Tidende har videresolgt billeder til Dagbladet Information.
Billederne er taget i klagers private hjem i forbindelse med artiklen i Berlingske Tidende.
Nogle af billederne er bragt som illustration til artiklen Ytringsfriheden, min bare på Information.dk og i papirudgaven.
Videregivelsen og gengivelsen er ifølge klager en krænkelse af privatlivets fred.
 Pressenævnets formand udtaler:
 Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. En klage, der indleveres efter sædvanlig kontortids ophør eller på en dag, hvor Pressenævnets kontor er og må forventes at være lukket, anses først iværksat den nærmest følgende dag, hvor kontoret er åbent.
Da klagen vedrører fotografier bragt på Information.dk og i Dagbladet Information henholdsvis fredag den 5. november og lørdag den 6. november 2010, forlænges fristen efter de forvaltningsretlige principper til mandag den 6. december 2010, for så vidt angår papirudgivelsen.
Da klagen imidlertid først er modtaget efter sædvanlig kontortids ophør den 6. december 2010, anses klagen først for indgivet tirsdag den 7. december 2010. Fristen er derfor overskredet.
Det forhold, at klager først for nylig er blevet opmærksom på artiklen, ændrer ikke herpå.
 Klagen over Berlingske Tidende og Dagbladet Information afvises derfor i medfør af medieansvarsloven § 43, stk. 3.
