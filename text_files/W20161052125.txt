Offererstatningslovens § 10 - for sen eller manglende politianmeldelse, nævnets j.nr. 15-520-07586 Ansøger var blevet overfaldet under en bytur og pådrog sig herved et operationskrævende kæbebrud.
Ansøger blev derfor i forlængelse af undersøgelsen på skadestuen indlagt på hospitalet.
Ansøger kontaktede politiet mellem sit skadestuebesøg og indlæggelsen på hospitalet, da han ønskede at anmelde hændelsen.
Politiet bad ansøger om at møde personligt, hvilket ansøger ikke var i stand til på grund af den forestående indlæggelse.
Ansøger blev opereret dagen efter hændelsen og udskrevet umiddelbart herefter.
Dagen efter (2 dage efter hændelsen) mødte ansøger som anvist op på politistationen for at anmelde hændelsen, men blev af politiet henvist til at komme igen den følgende dag på grund af ressourcemangel hos politiet.
Ansøger havde som følge af skaden og operationen mange smerter i kæben og problemer med at tale, hvorfor han først ved personlig henvendelse til politiet anmeldte hændelsen på fjerde dagen efter hændelsen og efter udløb af 72-timers fristen i offererstatningslovens § 10, stk. 1.
 Nævnet besluttede at meddele dispensation efter offererstatningslovens § 10, stk. 2. Nævnet lagde vægt på, at selvom ansøger først anmeldte hændelsen efter udløbet af de i loven fastsatte 72-timer, måtte ansøger anses for at have forsøgt at anmelde hændelsen rettidigt, hvilket han først var blevet forhindret i på grund af sin indlæggelse og efterfølgende operation og dernæst på grund af politiets ressourcemangel, som i øvrigt var dokumenteret ved politiets notits herom.
