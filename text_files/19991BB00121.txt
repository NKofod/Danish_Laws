Fremsat den 17. marts 2000 af  

 Frank Aaen (EL) og Jette Gottlieb (EL) Forslag til folketingsbeslutning om gebyrer for rykkerbreve fra amtskommuner og kommuner Folketinget pålægger regeringen snarest at  

 fremsætte lovforslag om, at gebyrer til amtskommunen og kommunen for  

 rykkerbreve vedrørende for sen indbetaling af ydelser, der  

 opkræves af amtskommunen og kommunen, gebyrer for tilsigelser til  

 udlægsforretninger og begæringer om indeholdelse eller  

 tilbageholdelse i løn m.v. højst må udgøre 50 kr.  

 Desuden skal det præciseres, at tilsigelse til udlægsforretninger  

 og begæringer om indeholdelse eller tilbageholdelse i løn m.v.  

 tidligst kan udsendes efter gentagne rykkerbreve.
Bemærkninger til forslaget Et enstemmigt Folketing vedtog i 1991 at give  

 kommunerne mulighed for at opkræve rykkergebyrer, der  

 beløbsmæssigt ligger langt ud over den omkostning, der er  

 forbundet med at udsende rykkeren, jf. lov nr. 939 af 27. december 1991, som  

 senest ændret ved lov nr. 1093 af 29. december 1997, om gebyrer og  

 morarenter vedrørende visse ydelser, der opkræves eller  

 inddrives af amtskommuner og kommuner.
Enstemmigheden kunne opnås,  

 fordi Enhedslisten ikke var repræsenteret i Folketinget.
Siden vedtog  

 et flertal i Folketinget i 1997 at forhøje det tilladte rykkergebyr,  

 jf. lov nr. 1093 af 29. december 1997 om ændring af lov om gebyrer og  

 morarenter vedrørende visse ydelser, der opkræves eller  

 inddrives af amtskommuner og kommuner.
Det stemte Enhedslisten, Socialistisk  

 Folkeparti og Fremskridtspartiet imod.
På baggrund af disse love er der i kommunerne og  

 amterne udviklet en praksis, hvorefter selv små restancer straks  

 udløser gebyrer på flere hundrede kroner.
Seneste eksempel er  

 fra Silkeborg Kommune, der udsender en rykker på baggrund af et  

 beløb på 163 kr., der ved en fejl i banken ikke var betalt.  

 Denne første rykker har kommunen pålagt gebyrer på i alt  

 550 kr., hvorefter det skyldige beløb er mere end firedoblet.
Hertil  

 er der pålagt regningen en ågerrente på 2 pct. af det  

 skyldige beløb, svarende til en årlig rente på over 20  

 pct.
I et andet tilfælde, i Nyborg Kommune, er der på bare 26  

 dage påløbet 800 kr. i gebyrer og retsafgift.
Det er oplagt, at disse høje gebyrer ikke har  

 sammenhæng med den reelle udgift til at udsende rykkere.
Gebyrets  

 størrelse er aftalt i økonomiaftalerne mellem staten og  

 kommunerne og indgår som en del af kommunernes og amternes samlede  

 indtægter.
Der er således tale om en asocial skat, da det  

 naturligvis typisk er personer med lave indkomster, der kommer i  

 restance.
Flere kommuner har efter den offentlige debat vedtaget at  

 sænke gebyrernes størrelse.
F.eks. har Nyborg Kommune besluttet,  

 at gebyret for den første rykker skal være på 50 kr., men  

 mange kommuner fortsætter med høje gebyrer som en særlig  

 indtægtskilde.
Kommunernes gebyrpolitik er helt i modstrid med det, der  

 er gældende i den private sektor.
Endnu er der ikke en samlet  

 lovgivning vedrørende rykkergebyrer i den private sektor, men der er  

 faldet dom for, at gebyret skal hænge sammen med omkostningerne ved at  

 administrere inddrivelsen af regninger, der ikke er betalt, jf.
U 1990.837 V.  

 Forbrugerklagenævnet har udtalt, at et rykkergebyr ikke  

 væsentligt må overstige kreditors merudgifter til porto, papir,  

 kuverter og administration.
Det er ikke tilladt for en privat virksomhed at  

 fastsætte et væsentligt højere gebyr som pressionsmiddel  

 for at få forbrugerne til at betale rettidigt.
Det er ikke mindst  

 argumentet med pression over for borgeren, der er kommunernes og amternes  

 begrundelse for at opkræve meget høje gebyrer.
Kommunerne  

 må altså føre en gebyrpolitik, der er i modstrid med den  

 lovgivning, der gælder i den private sektor.
Det forekommer både socialt retfærdigt og  

 rimeligt, at kommunerne og amterne skal følge de samme principper, der  

 er gældende i den private sektor.
Forbrugerklagenævnet har i en  

 konkret sag nedsat et gebyr til 50 kr. ligesom Forbrugerombudsmandens  

 udgangspunkt er, at et rykkergebyr ikke bør overstige 50 kr.
Derfor  

 foreslås det, at det maksimale gebyr ved rykkere fra kommuner og amter  

 højst må udgøre 50 kr.
Desuden foreslås, at kommunerne ikke må lave  

 tilsigelser til udlægsforretninger eller begæring om indeholdelse  

 eller tilbageholdelse i løn m.v., før der er udsendt mindst 2  

 rykkere.
I modsat fald vil nedsættelsen af rykkergebyret kunne  

 omgås ved, som i Silkeborg Kommune, straks at udsende en tilsigelse,  

 der udløser en retsafgift på 300 kr.
Skriftlig fremsættelse Frank Aaen (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om gebyrer for  

 rykkerbreve fra amtskommuner og kommuner.
(Beslutningsforslag nr.
B 121).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
