Bekendtgørelse om erhvervsuddannelsen til webudvikler I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra, samråd med og inddragelse af Det faglige udvalg for Digital Media fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til webudvikler har som overordnet formål, at eleverne gennem skoleundervisning opnår viden og færdigheder inden for følgende overordnede kompetenceområder: Front-end udvikling samt integration af databaser i forbindelse med produktion, implementering og vedligehold af webbaserede løsninger.
 Stk. 2. Uddannelsen afsluttes med specialet webudvikler, niveau 3 i den danske kvalifikationsramme for livslang læring.
Varighed og struktur § 2. Uddannelsen varer 2 år og 3 måneder, jf. dog stk. 4. Uddannelsens varighed består af grundforløbets 1. og 2. del på hver 20 skoleuger samt hovedforløbet.
Grundforløbet kan ikke erstattes af grundlæggende praktisk oplæring i en virksomhed.
 Stk. 2. Uddannelsen er skolebaseret uden oplæring i en virksomhed.
 Stk. 3. For elever, der gennemfører uddannelsen som erhvervsuddannelse for unge, varer uddannelsens hovedforløb 1 år og 3 måneder, svarende til 49 skoleuger.
 Stk. 4. For elever, der gennemfører uddannelsen som erhvervsuddannelse for voksne (euv-forløb), varer uddannelsens hovedforløb 1 år og 1 måned, svarende til 44,1 skoleuger.
 Stk. 5. Den i stk. 4 nævnte skoleundervisning opdeles i mindst to skoleperioder for forløb efter § 66  y, stk. 1, nr. 2, i lov om erhvervsuddannelser (euv2-forløb).
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-4.
 Stk. 2. Eleven skal have følgende kompetencer med præstationsstandarden begynderniveau:
 1) Eleven kan forklare forskellige farvesystemer, billed- og grafikformater og deres anvendelighed.
 2) Eleven kan eksportere og tilpasse originalmaterialer til relevante filformater, herunder selvstændigt behandle og anvende korrekte filformater i forhold til mindre webproduktioner.
 3) Eleven kan tage initiativ til samarbejde med andre om løsning af opgaver.
 4) Eleven kan forstå og anvende faglige udtryk og begreber på både dansk og et relevant fremmedsprog svarende til grundfaget engelsk på E-niveau i forbindelse med udførelse af arbejdsopgaver.
 5) Eleven kan i en given situation indsamle og anvende relevant grundlæggende teknisk dokumentation.
 6) Eleven kan selvstændigt opsøge teknisk viden, som er relevant for udførelsen af en given arbejdsopgave.
 Stk. 3. Eleven skal have følgende kompetencer med præstationsstandarden rutineret niveau:
 1) Eleven kan selvstændigt foretage kodning og scripting i fremstillingen af enkle webproduktioner med forskellige kode- og scriptsprog.
 2) Eleven kan selvstændigt planlægge og gennemføre enkle digitale kommunikationsprodukter og webproduktioner.
 3) Eleven kan tage ansvar for dokumentationen og kvalitetskontrol af eget arbejde.
 Stk. 4. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Matematik på E-niveau, bestået.
Kompetencer i hovedforløbet § 4. Hovedforløbet har følgende kompetencemål:
 1) Eleven kan selvstændigt kode prædefinerede webløsninger til forskellige platforme og enheder.
 2) Eleven kan kvalitetssikre sin kode i forhold til gængse standarder.
 3) Eleven kan arbejde med programmering og scripting.
 4) Eleven kan anvende og integrere relevante data til udvikling af webløsninger.
 5) Eleven har kendskab til agile udviklingsmetoder og kan indgå i arbejdsfællesskaber.
 6) Eleven kan vurdere relevansen af og anvende nye teknologier og standarder i relation til branchens krav.
 7) Eleven kan koble relevant teori til tilrettelæggelse, udførelse og evaluering af konkrete arbejdsopgaver i faget Praktisk webudvikling.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen.
Prøven er en mundtlig prøve.
Prøven bedømmes efter 7-trinsskalaen.
Prøven skal afdække elevens opnåede kompetencer inden for uddannelsen.
Stk. 2. Den mundtlige prøve varer 30 minutter inklusive votering.
Prøven tager udgangspunkt i en af eleven udarbejdet projektopgave.
Desuden kan emner, der relaterer sig til uddannelsens kompetencemål indgå.
Projektopgaven stilles af skolen og sendes til det faglige udvalg til orientering.
Projektopgaven løses individuelt inden for en undervisningsuge.
Eleven skal have adgang til hjælpemidler, værktøj og udstyr, der er nødvendigt for at løse de stillede opgaver.
Projektopgaven består af relevante elementer fra grundfag, obligatoriske og valgfrie uddannelsesspecifikke fag.
Projektopgaven omfatter en faglig tidssvarende webløsning samt faglig dokumentation for det udførte projektarbejde.
Projektdokumentationen skal som minimum bestå af følgende elementer:
 1) En kort præsentation af resultatet samt argumentation for valg af løsning(er), herunder kommentarer til webløsnings funktionalitet.
 2) Sti til website og evt. anvendt API/content-platform, CMS, database mv.
 3) Tilhørende relevante brugernavne og adgangskoder (til API, content-platform, CMS, databaser mv.).
 4) Punkter fra kravspecifikationen eleven ikke nåede at opfylde, og ekstra punkter eleven har nået.
 5) Angivelse af hvor eventuel 3. partskode kommer fra.
Stk. 3. Eksaminator og censor skal forud for prøven afsætte 30 minutter, hvor de sammen drøfter elevens projektopgave og projektdokumentation.
Eksaminator og censor skal være til stede under den mundtlige prøve.
Der afgives en selvstændig karakter for projektopgaven og en selvstændig karakter for elevens mundtlige præstation.
Den samlede karakter for den afsluttende prøve fremkommer som et gennemsnit af karakteren for projektopgaven og karakteren for elevens mundtlige præstation.
For at eleven har bestået prøven, skal eleven have opnået mindst karakteren 02 i de to afgivne karakterer.
 Stk. 4. Prøvens grundelementer er følgende:
 1) Mål og krav for prøven er, at eleven ud fra et givet oplæg med en tydelig kravsspecifikation kan fremstille og mundtligt præsentere en færdig webløsning, der overholder gængse krav og normer for navigation, funktionalitet, teknik, anvendelighed og tidsforbrug.
 2) Eksaminationsgrundlaget er projektopgaven samt elevens løsning af denne.
 3) Bedømmelsesgrundlaget er elevens besvarelse af de stillede opgaver i projektopgaven og elevens mundtlige præstation.
4) Bedømmelseskriterierne for prøven danner baggrund for en helhedsvurdering af målopfyldelsen.
De generelle bedømmelseskriterier for prøven er følgende:
 a) Elevens teknisk faglige kompetencer inden for de områder, der er omfattet af uddannelsens mål.
 b) Elevens webløsning i henhold til kravspecifikationen og den faglige dokumentation.
 c) Projektets færdighedsgrad og finish ud fra, hvor godt det besvarer oplægget.
 d) Kvaliteten af programmeringen og tilpasning af eksisterende systemer, kodebiblioteker og frameworks i forbindelse med opgaveløsningen.
 e) Elevens faglige kommunikation og dialog med brug af rette udtryk og begreber.
 Stk. 5. For at der kan udstedes skolebevis, skal eleven have bestået alle fag på hovedforløbet.
Stk. 6. Ved uddannelsens afslutning udsteder skolen et uddannelsesbevis til eleven som dokumentation for, at eleven har opnået kompetence inden for uddannelsen.
På uddannelsesbeviset anføres den samlede karakter for prøven.
 Stk. 7. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2022.
 Stk. 2. Bekendtgørelse nr. 369 af 26. april 2018 om erhvervsuddannelsen til webudvikler ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 369 af 26. april 2018 om erhvervsuddannelsen til webudvikler anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
Styrelsen for Undervisning og Kvalitet, den 16. maj 2022 VicedirektørMartin Larsen / Lars Held Bilag 1 Kriterier for godskrivning 1. Kriterier for vurdering af, om eleven har 2 års relevant erhvervserfaring, jf. § 66 y, stk. 1, i lov om erhvervsuddannelser 2. Erhvervserfaring der giver grundlag for godskrivning for alle elever*) 3. Uddannelse der giver grundlag for godskrivning for alle elever*) *) Afkortning efter tabel 2 og 3 kan maksimalt udgøre 47 skoleuger.
