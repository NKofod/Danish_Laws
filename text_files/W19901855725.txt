En hovedaktionær i et selskab og dettes to datterselskaber havde  

 påtaget sig selvskyldnerkaution over for Eksportkreditrådet for en  

 eksportkredit, ydet gennem en bank.
På grund af aktionærens og selskabernes  

 konkurs måtte Eksportkreditrådet indløse lånet, og gjorde derefter  

 selvskyldnerkautionen gældende.
I en efter konkursens afslutning foretaget  

 opgørelse, der dannede grundlag for et frivilligt forlig med klageren -  

 tidligere hovedaktionæren - var de indtil da indbetalte beløb fra konkursboer  

 og selvskyldnerkautionister anset for betaling af indtil da påløbne renter.  

 Selv om en kreditor normalt efter konkurslovens § 98 ikke kunne vælge at  

 afskrive dividende på efterstillede renter, fandtes klageren ved forligets  

 indgåelse at have accepteret, at dividender var afskrevet på renterne.
Dette  

 blev anset for også at være bindende i skattemæssig henseende, således at  

 klageren alene var berettiget til fradrag af de af ham selv betalte renter.
 A klagede for indkomståret 1983 over, at amtsligningsrådet ikke havde  

 godkendt hans rentefradrag på 1.988.639 kr. for gæld til Eksportkreditrådet,  

 men alene havde godkendt et rentefradrag på 467.189 kr.
Det fremgik af sagen, at klageren oprindelig var hovedaktionær i B A/S.  

 Til dette selskab var knyttet to datterselskaber, C A/S og D A/S.
Koncernen  

 var taget under konkursbehandling i eftersommeren 1978. I august 1975 havde B  

 A/S opnået Eksportkreditrådets kaution for en eksportkredit på 4 mio. kr.,  

 optaget gennem en bank.
Til sikkerhed for Eksportkreditrådets regreskrav  

 havde klageren påtaget sig selvskyldnerkaution for et beløb af 3 mio. kr.,  

 hvortil kom, at D A/S og C A/S tillige havde påtaget sig  

 selvskyldnerkautioner for 4,7 mio. kr.
I september 1978 havde  

 Eksportkreditrådet måttet indfri gælden til banken, og i oktober 1978 havde  

 Kammeradvokaten på Eksportkreditrådets vegne gjort selvskyldnerkautionerne  

 gældende.
Konkursen i B A/S medførte konkurs for de øvrige selskaber,  

 herunder personlig konkurs for klageren, hvis bo var sluttet i juli 1981 uden  

 udlodning af dividende til simple kreditorer.
Eksportkreditrådets regreskrav  

 plus de i selskabets konkursperiode påløbne renter var i april 1983 opgjort  

 til 3.192.893,38 kr.
Ved denne opgørelse var der taget udgangspunkt i en  

 hovedstol på 4 mio. kr. plus risikopræmie 2.666,67 kr. eller i alt  

 4.002.666,67 kr.
Der var løbende beregnet renter af restydelsen, og alle  

 indbetalinger i perioden september 1978 til april 1983 fra  

 selvskyldnerkautionisterne og disses konkursboer var i opgørelsen anset for  

 betaling af påløbne renter.
Herefter var alle renter pr. opgørelsen i april  

 1983 anset for betalt, hvorefter restgælden på 3.192.893,38 kr. var gæld på  

 hovedstolen.
Klageren havde i april 1983 underskrevet frivilligt forlig, hvorefter han  

 erkendte at skylde Eksportkreditrådet 3.192.893,38 kr. plus omkostninger.  

 Klageren havde i selvangivelsen for 1983 fratrukket et rentebeløb på  

 1.988.639,34 kr.
Han havde ved denne opgørelse forudsat, at alle  

 indbetalinger fra selvskyldnerkautionisterne og disses konkursboer var  

 medgået til nedbringelse af hovedfordringen.
 Ved ansættelsen havde amtsligningsrådet alene godkendt fratrukket et  

 rentebeløb på 467.189 kr., idet man havde taget udgangspunkt i den i forliget  

 med Eksportkreditrådet foretagne opgørelse over, hvilken del af de foretagne  

 indbetalinger, som var afskrevet på hhv. lånets hovedstol og de påløbne  

 renter.
Klageren påstod sig principalt berettiget til fradrag for det fulde  

 rentebeløb, der var beregnet af Eksportkreditrådet, idet rentetilskrivning i  

 konkursboer i medfør af konkurslovens § 98 suspenderes, hvis der ikke opnås  

 fuld dækning til alle kreditorer.
Den af Eksportkreditrådet opgjorte rente  

 vedrørte alene den del af gælden - kautionen - som klageren havde været  

 kautionist for, og det var klagerens opfattelse, at rentefradragsretten kunne  

 gøres gældende i 1983, uanset om betalingsevne var til stede eller ej.  

 Klageren henviste til, at kautionsforpligtelsen var gjort gældende over for  

 ham i oktober 1978, fra hvilket tidspunkt han derfor havde hæftet for  

 kautionsbeløbet plus renter.
Idet klageren således havde været debitor for  

 lånet fra oktober 1978 at regne nedlagde han påstand om et rentefradrag på  

 1.966.402 kr.
Han frafaldt herved rentefradrag for tiden fra  

 Eksportkreditrådet havde indfriet gælden i september 1978 til kravet i  

 oktober samme år blev gjort gældende over for kautionisterne.
 Subsidiært nedlagde klageren påstand på fradrag for en gennemsnitsrente på  

 13% p.a., beregnet af 3 mio. kr. for perioden oktober 1978 til december 1983.
 Mere subsidiært nedlagde klageren påstand på fradrag for en forholdsmæssig  

 del af det af Eksportkreditrådet beregnede rentebeløb, nemlig den  

 forholdsmæssige del, der svarede til den del af det oprindelige  

 kautionsbeløb, som ikke var dækket ved dividende fra selskabsboerne.
Amtsligningsrådet havde som begrundelse for ansættelsen anført, at  

 klageren alene kunne anses for berettiget til fradrag for renter, der var  

 betalt af klageren selv, og havde afvist klagerens anbringende om, at  

 rentetilskrivning i konkursboer, jf. konkurslovens § 98, var suspenderet.  

 Konkurslovens § 98 udtalte ifølge amtsligningsrådet alene, at krav på renter,  

 påløbet efter konkursdekretets afsigelse, var efterstillede, dvs. at der  

 først kunne beregnes dividende af renterne, såfremt de foranstående krav var  

 fuldt ud dækket.
Konkurslovens § 98 berørte derfor ikke kreditors ret til -  

 hvis kreditor ikke havde indgået aftale med hovedskyldneren om, hvilke  

 gældsposter eller dele af gælden, debitor ville opfylde med betalingen - frit  

 at vælge at afskrive afdraget på usikker gæld.
Som hovedregel afskrives  

 betalte beløb altid forlods på skyldige renter og omkostninger.
 Landsskatteretten bemærkede, at det af almindelige obligationsretlige  

 regler fremgik, at kreditor i en situation som den foreliggende som  

 udgangspunkt ikke selv kunne vælge at afskrive dividender i de pågældende  

 konkursboer på det efterstillede krav på renter, jf. konkurslovens § 98, idet  

 dividenden ved skyldnerens konkurs normalt måtte afskrives på de enkelte  

 fordringer med de beløb, som faldt på hver enkelt efter konkurslovens regler.
Imidlertid fandt Landsskatteretten, at klageren - ved i april 1983 at  

 underskrive frivilligt forlig om at være Eksportkreditrådet skyldig  

 3.192.893,38 kr. - havde accepteret, at de udloddede dividender var afskrevet  

 på det efterstillede krav på renter, idet gældens nøjagtige beløb som sin  

 klare og kendelige forudsætning havde Eksportkreditrådets opgørelse over,  

 hvorlededes afskrivninger af de modtagne dividender var foretaget i beregnede  

 renter.
Denne accept måtte lægges til grund, også ved indkomstansættelsen.
 Idet Landsskatteretten kunne tilslutte sig amtsligningsrådets opfattelse,  

 hvorefter klageren alene kunne få fradrag for renter i det omfang, renterne  

 ikke løbende var betalt af andre, blev den påklagede ansættelse stadfæstet.
 LV 1989, F 3.1.3.
