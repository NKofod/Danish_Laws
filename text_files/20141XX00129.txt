Skriftlig fremsættelse (12. november 2014) Beskæftigelsesministeren (Henrik Dam Kristensen):
 Herved tillader jeg mig for Folketinget at fremsætte:
Forslag til lov om ændring af lov om forbud mod forskelsbehandling på arbejdsmarkedet m.v. (Ophævelse af 70 års-grænse m.v.) (Lovforslag nr.
L 60) Lovforslaget har til formål at fjerne barrierer i forskelsbehandlingsloven for, at ældre lønmodtagere kan blive på arbejdsmarkedet, såfremt de har evnerne, muligheden og viljen til det.
På den baggrund foreslås det at ophæve muligheden for at indgå nye aftaler om pligtmæssig fratræden, når en lønmodtager fylder 70 år eller mere både i individuelle aftaler og kollektive overenskomster.
Der gribes med lovforslaget ind i individuelle aftaler, som medfører automatisk fratræden ved 70 år eller mere, således at bestemmelser herom bliver ugyldige ved lovforslagets ikrafttræden på dette punkt den 1. januar 2016.
Det er desuden et formål med lovforslaget at gennemføre en teknisk korrektion af forskelsbehandlingslovens § 6 a, som indeholder en bredere undtagelse end det er tilfældet i det bagvedliggende beskæftigelsesdirektiv.
Med lovforslaget bringes forskelsbehandlingslovens § 6 a i overensstemmelse med ordlyden i direktivet.
Det foreslås, at denne tekniske ændring træder i kraft hurtigst muligt den 1. januar 2015.
 Lovforslaget vil medføre mindre administrative byrder for de arbejdsgivere, som har aftalt automatisk fratræden ved 70 år eller mere med deres medarbejdere, idet de vil skulle ændres i forhold til medarbejderen for at opfylde kravene i ansættelsesbevisloven.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
