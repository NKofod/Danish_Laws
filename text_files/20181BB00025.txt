Fremsat den 1. november 2018 af Bent Bøgsted (DF), Karina Adsbøl (DF), Jens Henrik Thulesen Dahl (DF), Kristian Thulesen Dahl (DF), Søren Espersen (DF), Claus Kvist Hansen (DF), Jeppe Jakobsen (DF) og Peter Skaarup (DF) Forslag til folketingsbeslutning om at skærpe optagelseskriterierne i Erhvervsstyrelsens RUT-register Folketinget pålægger regeringen inden udgangen af indeværende folketingsår at fremsætte lovforslag om at skærpe kravene til optagelse i RUT-registeret (Registret for Udenlandske tjenesteydere), således at  udenlandske aktører pålægges at betale et gebyr til at dække RUT-registerets omkostninger i forbindelse med tilmelding.
  udenlandske tjenesteudbydere pålægges at lægge et depositum på 20.000 kr. ved tilmelding.
Bemærkninger til forslaget Udenlandske tjenesteydere, der midlertidigt udfører arbejde i Danmark, skal anmelde deres aktiviteter i Erhvervsstyrelsens RUT-register (Registret for Udenlandske Tjenesteydere) senest den dag, hvor de påbegynder arbejdet.
I 2017 blev foretaget omkring 37.500 anmeldelser af udenlandske tjenesteydelser til RUT (folketingsåret 2017-18, L 194, svar på spørgsmål 7).
Dansk Folkeparti ønsker med beslutningsforslaget at pålægge de udenlandske aktører at betale et gebyr til at dække RUT-registerets omkostninger i forbindelse med tilmelding.
Beskæftigelsesministeren fastsætter gebyrets størrelse.
Yderligere pålægges de udenlandske tjenesteydere at lægge et depositum på 20.000 kr.
Tjenesteudbyderne vil få de 20.000 kr. tilbagebetalt, når de er færdige med udført arbejde i Danmark, forudsat de har overholdt alle regler, ellers går de 20.000 kr. til at betale eventuelle bøder.
 Dansk Folkepartis beslutningsforslag skal ses som et supplement til de allerede eksisterende regler for RUT-registeret og en opfølgning på aftalen mellem regeringen og Dansk Folkeparti om finansloven for 2018, hvorefter det skulle være muligt at udstede tvangsbøder rettet mod udenlandske virksomheder, der vedvarende uretmæssigt ikke anmelder sig i RUT (folketingsåret 2017-18, L 194, svar på spørgsmål 8).
 De samlede udgifter til administration af RUT-registeret udgør 2 mio. kr. årligt uafhængigt af antallet af anmeldelser (folketingsåret 2017-18, L 194, svar på spørgsmål 7). Ved at indføre et gebyr for de udenlandske virksomheder for optagelse i RUT vil de administrative omkostninger for registeret være udgiftsneutrale.
Fra den 1. januar 2012 til den 31. marts 2018 modtog politiet 1.440 tiltaleindstillinger for manglende eller mangelfuld anmeldelse i RUT.
I den forbindelse blev der i perioden fra den 1. juni 2013 til den 31. marts 2018 udstedt 1.264 bødeforelæg for RUT-overtrædelser.
Af disse bødeforelæg blev kun 40 pct. af de udstedte bøder betalt af de respektive udenlandske virksomheder (folketingsåret 2017-18, L 194, svar på spørgsmål 8).
Skriftlig fremsættelse Bent Bøgsted (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at skærpe optagelseskriterierne i Erhvervsstyrelsens RUT-register.
(Beslutningsforslag nr.
B 25) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
