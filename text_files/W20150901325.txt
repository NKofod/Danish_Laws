Ventilation Ved Arbejdstilsynets tilsynsbesøg blev det konstateret, at der ikke var etableret mekanisk ventilation i kontrolrummet for omlastningskranen.
Arbejdstilsynet fik oplyst, at der tilføres frisk luft ved at åbne døre, og at der er lugtgener i forbindelse med omlastning af brændbart affald og støvgener ved bestemte vindretninger.
 Arbejdstilsynet afgav påbud om at etablere mekanisk ventilation og sikre at medarbejderne ikke udsættes for sundhedsskadelige påvirkninger fra ildelugt, støv, træk og kulde i kontrolrum for omlastningskran.
Et enigt Arbejdsmiljøklagenævn fastholdte Arbejdstilsynets afgørelse.
Virksomheden skal sikre at arbejdsstedet i kontrolrummet for omlastningskranen indrettes sikkerheds- og sundhedsmæssigt fuldt forsvarligt.
 Virksomheden skal således sikre at medarbejderne ikke udsættes for støv og ildelugt fra forbrændingsanlæggets arbejdsprocesser, og hvis dette ikke kan hindres, etablere en mekanisk udsug, der så vidt muligt fjerner forureningen på udviklingsstedet og ikke fører forureningen tilbage til arbejdsrummet eller andre lokaler.
 Nævnet lagde vægt på, at medarbejderne ved arbejde i kontrolrummet udsættes for støv og ildelugt fra biologisk nedbrydning i anlægget, og at Arbejdstilsynet ved tilsynsbesøget havde konstateret, at der ikke var mekanisk ventilation i kontrolrummet.
 Videre lagde nævnet vægt på, at det under tilsynsbesøget blev oplyst, at der er støvgener ved bestemte vindretninger, at der er luftgener ved afbrænding af affald, og at der tilføres frisk luft ved at åbne døre.
[Adressat udeladt] Arbejdsmiljøklagenævnet har på møde den 30. september 2014 behandlet [navn udeladt]s klage over Arbejdstilsynets afgørelse af 21. november 2013 med påbud om at etablere mekanisk ventilation og sikre at medarbejderne ikke udsættes for sundhedsskadelige påvirkninger fra ildelugt, støv, træk og kulde i kontrolrum for omlastningskran.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse med påbud således med en præcisering af, at [navn udeladt] skal sikre at arbejdsstedet i kontrolrum for omlastningskran indrettes sikkerheds- og sundhedsmæssigt fuldt forsvarligt.
 [navn udeladt] skal sikre, at medarbejderne ikke udsættes for støv og ildelugt fra forbrændingsanlæggets arbejdsprocesser, og hvis dette ikke kan hindres, etablere en mekanisk udsug, der så vidt muligt fjerner forureningen på udviklingsstedet og ikke fører forureningen tilbage til arbejdsrummet eller andre lokaler.
 Nævnets afgørelse skal efterkommes senest den 2. februar 2015.
 Tilbagemelding skal ske til Arbejdstilsynet senest den 9. februar 2015.
B E G R U N D E L S E Arbejdsmiljøklagenævnet har lagt vægt på, at medarbejderne ved arbejde i kontrolrummet udsættes for støv og ildelugt fra biologisk nedbrydning i anlægget.
 Videre har nævnet lagt vægt på, at Arbejdstilsynet ved tilsynsbesøg den 15. oktober 2013 konstaterede, at der i kontrolrummet ikke var mekanisk ventilation.
 Nævnet lægger desuden vægt på, at virksomhedens driftsleder og driftslederassistent, som Arbejdstilsynet talte med ved besøget, oplyste, at der er støvgener ved bestemte vindretninger, at der er luftgener ved afbrænding af affald, og at der tilføres frisk luft ved at åbne døre.
Det fremgår af lov om arbejdsmiljø, at arbejdsstedet skal indrettes således, at det er sikkerheds- og sundhedsmæssigt fuldt forsvarligt.
Anerkendte normer og standarder, som har sikkerheds- eller sundhedsmæssig betydning, skal følges.
Det fremgår desuden af bekendtgørelse om faste arbejdssteders indretning, at der, hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller eksplosive, eller udvikling af røg, ildelugt eller anden generende luftforurening, skal etableres en mekanisk udsugning, der så vidt muligt fjerner forureningen på det sted, hvor den udvikles.
Samtidig skal der tilføres frisk erstatningsluft af passende temperatur.
 Videre fremgår det, at arbejdsprocessen, hvis forureningen ikke kan fjernes effektivt på udviklingsstedet, skal henlægges til et særligt rum, kabine eller lignende, hvor der ikke udføres andet arbejde, og som er udstyret med tilstrækkelig mekanisk ventilation.
 Den udsugede luft må ikke føres tilbage til arbejdsrummet eller andre lokaler.
 Bemærkninger til klagen:
 [navn udeladt] har i klagen anført, at det tidligere har været kutyme, at Arbejdstilsynet ikke udsteder påbud, når der er tale om arbejdsmiljøproblemer, som virksomheden kan dokumentere, at den selv er i gang med at løse.
 Arbejdsmiljøklagenævnet skal i den forbindelse bemærke, at det efter reglerne er forholdene på tilsynstidspunktet, der er afgørende.
 Videre har [navn udeladt] i forbindelse med klagen oplyst om aftale med ventilationsfirma om tilbud og om midlertidig foranstaltning i form af konstant overtryk i kontrolrummet etableret i januar 2014.
 Nævnet skal hertil bemærke, at Arbejdstilsynets påbud omhandler arbejdsmiljøet i kontrolrummet på tidspunktet for Arbejdstilsynets besøg den 15. oktober 2013, og at der på dette tidspunkt ikke var iværksat tiltag for at sikre at medarbejderne ikke udsættes for sundhedsskadelige påvirkninger fra støv og ildelugt fra anlægget.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet henviser til Om Arbejdstilsynets hjemmel til at afgive påbud  § 77, stk. 1, i lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010 Om faste arbejdssteders indretning  § 42, stk. 1, og § 43, i lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010 Om ventilation  § 35, stk. 1-3, i Beskæftigelsesministeriets bekendtgørelse nr. 96 om faste arbejdssteders indretning med de ændringer der følger af bekendtgørelse nr. 721 af 22. juni 2006 Afgørelsens retlige grundlag fremgår af de følgende sider.
O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet, e-mail af 11. juni 2014 fra [navn udeladt] og e-mail af 27. juni 2014 fra Arbejdstilsynet.
På klagenævnets vegne [navn udeladt] Kopi til [adressater udeladt] Regler Lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1. arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2. velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3. udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer m.v.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Beskæftigelsesministeriets bekendtgørelse nr. 96 af 13. februar 2001 om faste arbejdssteders indretning med de ændringer der følger af bekendtgørelse nr. 721 af 22. juni 2006 Kapitel 8 Ventilation § 35. Hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller eksplosive, eller udvikling af røg, mikroorganismer, aerosoler, ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
Samtidig skal der tilføres frisk erstatningsluft af passende temperatur.
 Stk. 2. Hvis forureningen ikke kan fjernes effektivt på udviklingsstedet, skal arbejdsprocessen henlægges til et særligt rum, kabine eller lignende, hvor der ikke udføres andet arbejde, og som er udstyret med tilstrækkelig mekanisk ventilation.
 Stk. 3. Den udsugede luft må ikke føres tilbage til arbejdsrummet eller andre lokaler, jf. dog stk. 4, stk. 5 og stk. 6.
