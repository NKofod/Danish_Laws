Fremsat den 26. marts 2009 af ministeren for fødevarer, landbrug og fiskeri (Eva Kjær Hansen) Forslag til Lov om ændring af lov om fødevarer (Offentliggørelse af oplysninger om kosttilskud) § 1 I lov nr. 526 af 24. juni 2005 om fødevarer, som ændret senest ved lov nr. 96 af 10. februar 2009, foretages følgende ændringer:
 1. Overskriften til kapitel 13 affattes således:
»Kontrol og offentliggørelse af kontrolresultater m.v.« 2. Efter § 56 indsættes:
»§ 56 a.
Ministeren for fødevarer, landbrug og fiskeri kan offentliggøre oplysninger om kosttilskud, der er anmeldt til markedsføring i Danmark.« § 2 Loven træder i kraft den 1. juli 2009.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Grønland med de afvigelser, som de særlige grønlandske forhold tilsiger.
Bemærkninger til lovforslaget Almindelige bemærkninger 1. Indledning Fødevareministeriet har til brug for en styrkelse af oplysningsindsatsen vedrørende kosttilskud besluttet at etablere en Internetportal, som skal indeholde forbrugerrettet information om kosttilskud.
I den forbindelse foreslås der indført hjemmel til, at oplysninger, som virksomhederne er forpligtet til at indberette til Fødevarestyrelsen (fødevareregionerne), inden de markedsfører et kosttilskudsprodukt på det danske marked, skal kunne stilles til rådighed for offentligheden ved systematisk offentliggørelse af relevante oplysninger om de anmeldte kosttilskud.
2. Lovforslaget 2.1. Gældende ret Der er ikke i dag hjemmel i lov nr. 526 af 24. juni 2005 om fødevarer (fødevareloven) til systematisk offentliggørelse af registrerede oplysninger om kosttilskud, der er anmeldt til markedsføring i Danmark.
 Kosttilskud er en særlig kategori af fødevarer, der reguleres af kosttilskudsdirektivet (2002/46/EF). Direktivet er gennemført i dansk ret ved bekendtgørelse nr. 683 af 21. juli 2003 om kosttilskud (kosttilskudsbekendtgørelsen).
 Kosttilskud er fødevarer, der 1) har til formål at supplere den normale kost 2) er koncentrerede kilder til næringsstoffer eller andre stoffer med en ernæringsmæssig eller fysiologisk virkning, alene eller kombinerede, og 3) markedsføres i dosisform, f.eks. kapsler, pastiller, tabletter, piller og andre lignende former, pulverbreve, væskeampuller, dråbedispenseringsflasker og andre lignende former for væske og pulvere beregnet til at blive indtaget i mindre afmålte mængder, jf. kosttilskudsbekendtgørelsens § 2.
 Det er ikke i overensstemmelse med fællesskabsreglerne at kræve, at kosttilskudsprodukterne skal godkendes af fødevaremyndighederne inden markedsføring.
 Den virksomhed, der er ansvarlig for markedsføringen af produktet, er i overensstemmelse med den generelle fødevarelovgivning ansvarlig for, at produktet overholder gældende regler, herunder om sikkerhed, virkning, mærkning osv.
Som led i gennemførelsen af kosttilskudsdirektivet blev det besluttet at etablere en anmeldelsesordning for kosttilskud, der ønskes markedsført i Danmark.
Således skal producenten eller den, der er ansvarlig for markedsføringen af kosttilskudsproduktet i Danmark, fremsende en model af den mærkning, der anvendes for varen samt  i visse tilfælde - andre oplysninger om produktets indhold og fremstillingsmetode.
Oplysningerne skal indsendes til Fødevarestyrelsen (fødevareregionerne) senest samtidig med markedsføringen af produktet, jf. kosttilskudsbekendtgørelsens § 5.
Formålet med anmeldelsesordningen er at lette styrelsens kontrol med kosttilskud på det danske marked.
Det faktum, at et produkt er anmeldt til markedsføring i Danmark, betyder alene, at det er registreret hos fødevareregionerne, men ikke, at det er vurderet eller godkendt af myndighederne i forhold til virkning eller sikkerhed.
Oplysningerne bruges som led i tilrettelæggelsen af regionernes kontrol med produkter, der markedsføres i Danmark.
2.2. Fødevareministeriets overvejelser Det er Fødevareministeriets vurdering, at der er et voksende salg af kosttilskud til danske forbrugere, der finder sted uden for rammerne af myndighedernes kontrol.
Dette drejer sig især om kosttilskud, der markedsføres til danske forbrugere enten via udenlandske hjemmesider eller af ikke-registrerede fødevarevirksomheder, og som ikke er anmeldt til fødevareregionerne.
Det er desuden Fødevarestyrelsens erfaring, at en del af disse kosttilskud er sundhedsskadelige eller markedsføres med vildledende anprisninger, hvilket ikke nødvendigvis er tydeligt for forbrugerne.
Ved en mulighed for forbrugerne m.fl. for via Internetportalen at konstatere, om et bestemt produkt er anmeldt til fødevaremyndighederne, vil den pågældende forbruger kunne konstatere, at produktet indgår i myndighedernes kontrol.
Det er Fødevareministeriets vurdering, at forbrugerne i højere grad selv bør være i stand til at vurdere udbuddet af kosttilskud.
En del af de oplysninger, som Fødevarestyrelsen er i besiddelse af, bør derfor kunne stilles til rådighed for offentligheden, dvs. forbrugere, virksomheder, sundhedsfagligt personale og andre interesserede.
Dermed vil interesserede selv via Internetportalen kunne orientere sig om det samlede udbud af kosttilskud i danske forretninger.
 Der er ikke i dag hjemmel til systematisk offentliggørelse af registrerede oplysninger om kosttilskudsprodukterne.
 Det foreslås derfor, at der etableres den fornødne hjemmel til en sådan offentliggørelse.
3. Økonomiske og administrative konsekvenser for stat, regioner og kommuner Gennemførelse af lovforslaget har begrænsede administrative konsekvenser for staten.
Det vurderes, at der vil være en éngangsudgift på ca. 0,1 mill. kr. til etablering af en Internetportal med offentliggørelse af oplysninger over anmeldte kosttilskud samt mindre udgifter til den løbende drift.
De forventede merudgifter afholdes inden for Fødevareministeriets rammer.
Lovforslaget har ikke økonomiske og administrative konsekvenser for regioner eller kommuner.
4. Økonomiske og administrative konsekvenser for erhvervslivet Lovforslaget har ikke økonomiske og administrative konsekvenser for erhvervslivet.
5. Miljømæssige konsekvenser Lovforslaget har ikke miljømæssige konsekvenser.
6. Administrative konsekvenser for borgerne Lovforslaget har ikke administrative konsekvenser for borgerne.
7. Forholdet til EU-retten Forslaget indeholder ikke EU-retlige aspekter.
8. Høring Lovforslaget har været i høring hos følgende organisationer og myndigheder m.v.:
 Advokatrådet, Astma- og Allergiforbundet, Bager- og Konditormestre i Danmark, Center for Miljø og Toksikologi på DHI Vand-Miljø-Sundhed, Coop Danmark, Danmarks Apotekerforening, Danmarks Fiskeriforening, Danmarks Restauranter og Caféer, Dansk Erhverv, Dansk Varefakta Nævn, Danske Slagtermestres Landsforening, Datatilsynet, De Samvirkende Købmænd, Den Danske Dyrlægeforening, Diabetesforeningen, DMA Danish Meat Association, Forbrugerrådet, Foreningen af Tilsynsfunktionærer, Fødevareindustrien, Gigtforeningen, Grønlands Hjemmestyre, Helsebranchens Leverandørforening, HORESTA, Håndværksraadet, Dansk Supermarked, Kost- og Ernæringsforbundet, Kræftens Bekæmpelse, Landbrugsraadet og Mejeriforeningen.
9. Sammenfattende skema Bemærkninger til lovforslagets enkelte bestemmelser Til § 1 Med bestemmelsen indføres hjemmel til, at fødevareministeren kan offentliggøre oplysninger om kosttilskud, der er anmeldt til markedsføring i Danmark.
Det er hensigten, at beføjelsen skal udøves af Fødevarestyrelsen.
Oplysningerne vil kunne offentliggøres på Fødevarestyrelsens hjemmeside.
Det er hensigten kun at offentliggøre oplysninger, der i henhold til gældende regler i forvejen skal fremgå af produktets mærkning, for eksempel produktnavn, navn på den virksomhed, der markedsfører produktet, ingrediensliste, næringsdeklaration og lignende.
Oplysninger, som er ejendomsretligt beskyttet eller på anden måde kan betragtes som omhandlende drifts- eller forretningsforhold eller lignende, der kan anses for fortrolige, vil ikke blive offentliggjort.
Lovforslaget tilsigter således ikke fravigelse af den generelle tværgående lovgivning m.v., herunder straffeloven, offentlighedsloven, forvaltningsloven og persondataloven.
Til § 2 Det foreslås, at loven træder i kraft den 1. juli 2009.
Til § 3 Lovforslagets § 3 indeholder bestemmelse om lovens territoriale gyldighedsområde.
Det foreslås, at de foreslåede ændringer ikke gælder for Færøerne og Grønland, men at de vil kunne sættes helt eller delvist i kraft for Grønland ved kongelig anordning med de afvigelser, som de særlige grønlandske forhold tilsiger.
