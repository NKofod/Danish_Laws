 A kunne lade sin kapitalforsikring i pensionsøjemed afgiftsberigtige  

 og omskrive til fripolice i forbindelse med udbetalingen og  

 afgiftsberigtigelsen af sin opsparing i pensionsøjemed, uden at der skulle  

 svares præmieafgift efter pensionsbeskatningslovens § 50, stk.
 3.
Ligningsrådet blev anmodet om forhåndsbesked om følgende: Kan A lade sin  

 kapitalforsikring i pensionsøjemed afgiftsberigtige og omskrive til fripolice  

 i forbindelse med udbetalingen og afgiftsberigtigelsen af sin opsparing i  

 pensionsøjemed, uden at der skal svares præmieafgift efter  

 pensionsbeskatningslovens § 50, stk. 3. A ejede dels en opsparing i  

 pensionsøjemed, dels en kapitalforsikring i pensionsøjemed.  

 Kapitalforsikringen var tegnet den 1. januar 1973 og udløb den 1. maj 1992,  

 d.v.s. efter hans fyldte 67. år.
A, der var 63 år gammel, påtænkte at overgå  

 til efterløn og ønskede samtidig at få opsparingsordningen udbetalt.
A  

 ønskede i samme forbindelse at lade forsikringsordningen afgiftsberigtige,  

 jf. pensionsbeskatningslovens § 26, og i tilknytning hertil lade den omskrive  

 til fripolice med uændret udbetalingstidspunkt.
Forsikringsselskabet oplyste,  

 at forsikringens bruttoværdi udgjorde 141.572 kr., og at afgiften efter § 26  

 var 49.055 kr.
Afgiften betales på den måde, at der udtrækkes værdi fra  

 forsikringen, således at livsforsikringssummen nedsættes svarende til  

 værdiudtrækket.
Endvidere vil sumudbetalingen blive nedsat svarende til den  

 manglende præmiebetaling fra tidspunktet for omskrivning til fripolice og  

 indtil udløbstidspunktet den 1. maj 1992. Ligningsrådet svarede følgende:
I medfør af pensionsbeskatningslovens § 37 er den omhandlede forsikring,  

 når der er indtrådt afgiftspligt, ikke længere omfattet af lovens kapitel 1.  

 Forsikringen er herefter omfattet af lovens § 50 - livsforsikring uden  

 fradragsret.
Af Skattedepartementets cirkulære af 16. december 1986 om  

 pensionsbeskatningsloven, pkt. 184, fremgår, at det ikke ændrer forsikringens  

 status, hvis præmiebetalingen bortfalder og forsikringen omskrives til  

 fripolice.
Når endvidere henses til, at afgiften ifølge  

 pensionsbeskatningslovens § 50, stk. 3, er en præmieafgift, kan det rejste  

 spørgsmål besvares bekræftende.
