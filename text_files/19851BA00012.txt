Nr BSF 12 Forslag til folketingsbeslutning om igangsætning af et landsdækkende  

 TV-2-forsøg Fremsat af Maisted (FD) den 8. oktober 1985 Folketinget opfordrer ministeren for kulturelle anliggender til i forbindelse med øvrige involverede ministre at lade iværksætte et landsdækkende TV-2-forsøg for en 3-årig periode med start pr. 1.
april 1986, når tidsrammen for den nuværende forsøgsordning med lokalradio og lokal-TV udløber.
BEMÆRKNINGER TIL FORSLAGET Den nuværende forsøgsordning med lokalradio og lokal-TV udløber som bekendt den 1. april 1986. Nærværende beslutningsforslag tager ikke sigte på forhold vedrørende disse rent lokale forsøg inden for radio- og TV-spredning, men udelukkende på forsøg og forhold vedrørende et landsdækkende og regionalt TV-2, idet det må forudses, at et permanent TV-2 ikke tidsmæssigt kan fastlægges og etableres, så danske seere får mulighed for at se kvalitetsmæssigt alternativt dansk TV i konkurrence med de mangfoldige udenlandske TV-kanalers udsendelser, der allerede fra 1986 vil blive tilbudt dem.
Efter forslagsstillernes opfattelse bør ministeren for kulturelle anliggender lade nedsætte et hurtigt arbejdende udvalg, således at der pr. 1. april 1986 vil kunne starte et regionalt/landsdækkende TV-2, der skal dække 75 pct. af landets husstande.
 Udvalget bør søge forsøget etableret ud fra følgende forudsætninger:
a.
Et aktieselskab stiftet af Danske Dagblades Organisation og den danske filmbranche skal være ansvarlige for driften, der årligt kan baseres på 2000 timers udsendelser (inkl. nyhedsstof), og således at ca. halvdelen af programmerne er danskproducerede.
b.
Udsendelsesvirksomheden skal i øvrigt være i overensstemmelse med regler for det nuværende »TV-1« i henseende til alsidighed, saglighed og fairness.
Det fungerende radioråd for Danmarks Radio skal virke som efterkritisk programudvalg og klageinstans før radionævnet.
c.
Forslaget skal sendeteknisk etableres på basis af de nuværende sendefaciliteter, herunder den nye sender vest for København samt de nuværende forsøgsstationer i Ålborg, Århus og Odense.
d.
Forsøget finansieres på baggrund af alternativ finansiering herunder reklamer.
e.
Ved en regionaludsendelse forstås en udsendelse, der kun sendes på 1 af de foreløbigt 4 regionalsendere, og således forholdsmæssigt medregnes i de ovenfor anførte 2000 sendetimer.
 Finansieringen foregår som ovenfor anført.
f.
Snarest og senest ved forsøgsperiodens afslutning 31. marts 1989 skal TV-2 have samme seermæssige dækningsgrad som det nuværende »TV-1«.
g.
Intentionerne med forsøget er, at dette senere skal danne grundlag for et permanent TV-2. I modsat fald forpligter staten sig til at overtage eventuelle ikke afskrevne anlægsudgifter, om nødvendigt ved voldgift.
