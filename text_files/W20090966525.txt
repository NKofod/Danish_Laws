For sen klage, påbud efterkommet, klagen indgivet af principielle årsager Arbejdsmiljøklagenævnet har på møde den 27. januar 2009 taget stilling til om virksomhedens klage over Arbejdstilsynets afgørelse af 12. december 2007 med påbud om at virksomheden skal samarbejde om sikkerhed og sundhed ved tømning af spåncontainer, skal behandles.
Nævnet traf følgende A F G Ø R E L S E Arbejdsmiljøklagenævnet vil behandle virksomhedens klage, selvom klagen er modtaget efter udløbet af klagefristen på 4 uger.
B E G R U N D E L S E Det er lagt til grund for afgørelsen, at  Arbejdstilsynet den 12. december 2007 traf afgørelse om påbud om at virksomheden skal samarbejde om sikkerhed og sundhed ved tømning af spåncontainer, og  klagen er dateret den 13. oktober 2008.
 Klage over en afgørelse truffet af Arbejdstilsynet kan indbringes for Arbejdsmiljøklagenævnet inden fire uger efter, at afgørelsen er meddelt den pågældende.
 Klagen er således ikke modtaget inden klagefristens udløb.
 Når særlige grunde taler derfor, kan Arbejdsmiljøklagenævnet behandle en klage og tillægge denne opsættende virkning, selv om klagen ikke er modtaget inden udløb af 4 ugers fristen.
 Arbejdsmiljøklagenævnet har besluttet at behandle virksomhedens klage, fordi det er tvivlsomt om der i arbejdsmiljølovens §§ 20 og 38, stk. 1, er hjemmel til at give påbud om, at en virksomhed der har en spåncontainer skal samarbejde med tømningsfirmaet om sikkerhed og sundhed ved tømning af spåncontainer.
 Sagen har derfor principiel betydning.
 Nævnet har i dag bedt Arbejdstilsynet om en udtalelse i sagen.
 Nævnet vender tilbage, når Arbejdstilsynets udtalelse er modtaget.
R E G L E R Arbejdsmiljøklagenævnet henviser til § 81, stk. 1 og stk. 4 i lov om arbejdsmiljø, jf. lovbekendtgørelse nr. 268 af 18. marts 2005.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne Fuldmægtig Kopi til Arbejdstilsynet Virksomheden, Att.: De ansatte.
 De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 Kapitel 14 Klageadgang § 81. Klage over en afgørelse truffet af Arbejdstilsynet i henhold til denne lov, jf. dog stk. 6, kan indbringes for Arbejdsmiljøklagenævnet inden fire uger efter, at afgørelsen er meddelt den pågældende.
Stk. 2. Klagen sendes til Arbejdstilsynet.
Hvis Arbejdstilsynet fastholder afgørelsen, videresendes klagen til behandling i Arbejdsmiljøklagenævnet.
Stk. 3. Rettidig klage har opsættende virkning, indtil Arbejdsmiljøklagenævnets afgørelse foreligger, eller nævnet bestemmer andet.
Klager over afgørelser om forhold efter § 77, stk. 1, som skal bringes i orden straks, samt afgørelser efter § 77, stk. 2 og 3, har ikke opsættende virkning.
 Stk. 4. Når særlige grunde taler derfor, kan Arbejdsmiljøklagenævnet behandle en klage og tillægge denne opsættende virkning, selv om klagen ikke er fremkommet rettidigt.
 Stk. 5. Afgørelser truffet af Arbejdsmiljøklagenævnet kan ikke indbringes for anden administrativ myndighed.
 Stk. 6. Klage over afgørelser truffet af Arbejdstilsynet i henhold til regler udstedt i medfør af § 68, stk. 7, og § 68 a, stk. 5, kan indbringes for beskæftigelsesministeren inden fire uger efter, at afgørelsen er meddelt den pågældende.
