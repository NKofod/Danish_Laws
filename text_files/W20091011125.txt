Forkert klagevejledning og påbud om brug af autoriseret arbejdsmiljørådgiver, når der er givet påbud om psykisk arbejdsmiljø [Adressat udeladt] Arbejdsmiljøklagenævnet har på møde den 25. august 2009 taget stilling til, om [navn udeladt] Kommunes klage over Arbejdstilsynets afgørelse af 9. december 2008 er modtaget rettidig og derfor har opsættende virkning.
 Nævnet har endvidere behandlet klagen over Arbejdstilsynets påbud af 9. december 2008 om, at [navn udeladt] Kommune skal bruge en autoriseret arbejdsmiljørådgiver ved løsning af Arbejdstilsynets påbud om at forebygge vold, trusler og traumatiske hændelser i autist-team ved [navn udeladt].
Nævnet traf følgende A F G Ø R E L S E R Arbejdsmiljøklagenævnet vil behandle klagen, og klagen har opsættende virkning.
 Arbejdsmiljøklagenævnet er enig med Arbejdstilsynet i, at [navn udeladt] Kommune skal bruge en autoriseret arbejdsmiljørådgiver ved løsning af Arbejdstilsynets påbud om at forebygge vold, trusler og traumatiske hændelser i autist-team ved [navn udeladt].
 Nævnets afgørelse skal efterkommes senest den 22. februar 2010.
 Kommunen skal senest den 12. oktober 2009 give besked til Arbejdstilsynet om, at der er indgået aftale om rådgivning.
 Arbejdsmiljøklagenævnet fastholder således Arbejdstilsynets afgørelse af 9. december 2008.
B E G R U N D E L S E Modtagelse af klage Der kan klages til Arbejdsmiljøklagenævnet over en afgørelse truffet af Arbejdstilsynet efter lov om arbejdsmiljø. Klagen skal indbringes for nævnet inden fire uger efter, at afgørelsen er meddelt den pågældende.
Det fremgår af § 81, stk. 1 i lov om arbejdsmiljø.
Når særlige grunde taler derfor, kan Arbejdsmiljøklagenævnet behandle en klage og tillægge denne opsættende virkning, selv om klagen ikke er fremkommet rettidigt.
Det fremgår af lovens § 81, stk. 4.
 Arbejdsmiljøklagenævnet har lagt vægt på, at Arbejdstilsynet traf afgørelse den 9. december 2008. Sidste frist for rettidig klage var derfor den 8. januar 2009. I afgørelsen har Arbejdstilsynet oplyst, at klagen skal sendes til Arbejdstilsynet senest den 22. januar 2009.
 Arbejdsmiljøklagenævnet har endvidere lagt vægt på, at klagen er sendt den 22. januar 2009 og modtaget af Arbejdstilsynet den 22. januar 2009. Klagen er således modtaget rettidigt ud fra de forudsætninger, der var angivet i Arbejdstilsynets afgørelse.
 Af samme årsag har klagen opsættende virkning, således at der fastsættes en ny frist for efterkommelse af påbuddet.
 Arbejdsmiljøklagenævnet skal bemærke, at Arbejdstilsynet ikke har hjemmel til at give en længere klagefrist end hvad loven angiver.
Påbud om brug af autoriseret arbejdsmiljørådgiver Arbejdstilsynet kan påbyde, at modtageren af påbud skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
Det fremgår af § 77 a, stk. 1 i lov om arbejdsmiljø.
Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet træffer afgørelse om overtrædelse af arbejdsmiljølovgivningen om et komplekst og alvorligt arbejdsmiljøproblem.
Overtrædelsen skal medføre risiko for sikkerhed og sundhed og skal være nævnt i kapitel 3 i bekendtgørelsen om brug af autoriserede arbejdsmiljørådgivere.
Overtrædelsen skal være konstateret fx ved et tilsynsforløb og konstateret i én produktionsenhed.
Det fremgår af § 6, stk. 1 i bekendtgørelsen om brug af autoriserede arbejdsmiljørådgivere.
Problemer i det psykiske arbejdsmiljø, der giver anledning til, at Arbejdstilsynet afgiver påbud om psykisk arbejdsmiljø er udtryk for et komplekst og alvorligt arbejdsmiljøproblem, der medfører risiko for sikkerhed og sundhed.
Det fremgår af § 36 i bekendtgørelsen.
 Arbejdsmiljøklagenævnet har lagt vægt på, at Arbejdstilsynet ved strakspåbud af 9. december 2008 efter et tilsynsforløb fra den 22. oktober 2008 til den 2. december 2008 har konstateret en overtrædelse af arbejdsmiljølovgivningen, som er nævnt i bekendtgørelsen om brug af autoriserede arbejdsmiljørådgivere.
 Nævnet har endvidere lagt vægt på, at Arbejdstilsynets strakspåbud om at forebygge vold, trusler og traumatiske hændelser er konstateret ved et tilsynsbesøg den 2. december 2008 i [navn udeladt]. [Navn udeladt] er en produktionsenhed og der er ikke klaget over strakspåbuddet.
Arbejdstilsynet kan ikke give påbud om brug af autoriseret arbejdsmiljørådgiver, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Det fremgår af bekendtgørelsens § 6, stk. 2.
 Arbejdsmiljøklagenævnet har lagt til grund for afgørelsen, at [navn udeladt] først fra skoleåret 2008/2009 har tilbudt uddannelse til elever med infantil autisme. [Navn udeladt] kan derfor ikke have løst et identisk arbejdsmiljøproblem inden for de seneste år.
R E G L E R Arbejdsmiljøklagenævnet henviser til  § 77 a og § 81, stk. 1 og stk. 4 i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007  § 6 og § 36 i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne Kopi til  [Adressat udeladt]  [Adressat udeladt]  Arbejdstilsynet, Tilsynscenter , Postboks 1228, 0900 København C.
J.nr.
 De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 Kapitel 13 Arbejdstilsynet § 77 a.
Arbejdstilsynet kan påbyde, at modtageren af påbud skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Kapitel 14 Klageadgang § 81. Klage over en afgørelse truffet af Arbejdstilsynet i henhold til denne lov, jf. dog stk. 6, kan indbringes for Arbejdsmiljøklagenævnet inden fire uger efter, at afgørelsen er meddelt den pågældende.
Stk. 2. Klagen sendes til Arbejdstilsynet.
Hvis Arbejdstilsynet fastholder afgørelsen, videresendes klagen til behandling i Arbejdsmiljøklagenævnet.
Stk. 3. Rettidig klage har opsættende virkning, indtil Arbejdsmiljøklagenævnets afgørelse foreligger, eller nævnet bestemmer andet.
Klager over afgørelser om forhold efter § 77, stk. 1, som skal bringes i orden straks, samt afgørelser efter § 77, stk. 2 og 3, har ikke opsættende virkning.
 Stk. 4. Når særlige grunde taler derfor, kan Arbejdsmiljøklagenævnet behandle en klage og tillægge denne opsættende virkning, selv om klagen ikke er fremkommet rettidigt.
 Stk. 5. Afgørelser truffet af Arbejdsmiljøklagenævnet kan ikke indbringes for anden administrativ myndighed.
 Stk. 6. Klage over afgørelser truffet af Arbejdstilsynet i henhold til regler udstedt i medfør af § 68, stk. 7, og § 68 a, stk. 5, kan indbringes for beskæftigelsesministeren inden fire uger efter, at afgørelsen er meddelt den pågældende.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det psykosociale område § 36. Problemer i det psykiske arbejdsmiljø, der giver anledning til, at Arbejdstilsynet afgiver påbud om psykisk arbejdsmiljø.
