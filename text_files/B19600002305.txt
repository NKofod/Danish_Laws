 I medfør af lov nr. 18 af 27. januar 1960 om hemmelige patenter fastsættes  

 herved følgende:
 § 1.  Indgives der af en i et fremmed land  

 hjemmehørende institution, person eller virksomhed ansøgning om patent på en  

 af § 1 i lov om hemmelige patenter omfattet opfindelse, på hvilken der  

 tidligere andetsteds er søgt patent, skal sagen behandles efter  

 bestemmelserne i lov om hemmelige patenter, såfremt ansøgningen behandles som  

 hemmeligt i det land, hvor den først er indgivet, og vedkommende lands  

 myndigheder fremsætter anmodning om, at den her indgivne ansøgning behandles  

 som hemmelig.
 Det samme gælder, når vedkommende udenlandske ansøger selv fremsætter  

 begæring om, at hans ansøgning må blive behandlet som hemmelig, såfremt han  

 dokumenterer, at hemmeligholdelse er påbudt af myndighederne i det land, i  

 hvilket han tidligere har indgivet ansøgning om patent, og at han har opnået  

 vedkommende myndigheders tilladelse til at indgive ansøgning om hemmeligt  

 patent i Danmark.
 Afgørelse af, om de i 1. og 2. stk. omhandlede ansøgninger vedrører  

 opfindelser, der kan henføres under § 1 i lov om hemmelige patenter, træffes  

 efter forhandling med forsvarsministeriet.
 § 2.  Bestemmelserne i § 1 finder alene anvendelse i  

 forhold til lande, der på tilsvarende måde sikrer hemmeligholdelse af  

 opfindelser, som her i landet er undergivet reglerne i lov om hemmelige  

 patenter, og på hvilke der søges patent i vedkommende fremmede land.
 Handelsministeriet den 30. januar 1960.
 Kjeld Philip.
 /Erik Tuxen.
