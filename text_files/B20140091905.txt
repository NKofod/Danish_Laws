Bekendtgørelse om tilskud til landskabs- og biotopforbedrende beplantninger I medfør af § 3, § 5, stk. 1, § 7, stk. 4, og § 11, stk. 4, i lov nr. 316 af 31. marts 2007 om udvikling af landdistrikterne (landdistriktsloven) og i medfør af tekstanmærkning nr. 162 ad § 24.23.03 på finansloven for finansåret 2014 fastsættes efter bemyndigelse:
Kapitel 1 Ordningens indhold og formål § 1. NaturErhvervstyrelsen kan inden for rammerne af de årlige finanslove give tilsagn om tilskud til etablering af landskabs- og biotopforbedrende beplantninger til følgende:
 1) Ejere og forpagtere af landbrugs- og naturarealer, der gennemfører projekter, hvor det enkelte projekt i sin helhed er beliggende på arealer, der er ejet eller forpagtet af den pågældende ansøger på tidspunktet for ansøgning om tilsagn om tilskud.
2) Foreninger og sammenslutninger, der gennemfører projekter, hvor det enkelte projekt på tidspunktet for ansøgning om tilsagn om tilskud er beliggende på landbrugs- og naturarealer med mindst 7 ejere eller forpagtere.
Der kan kun gives tilsagn om tilskud til foreninger og sammenslutninger, hvis formål omfatter et eller flere af de i stk. 3 nævnte formål, og hvor NaturErhvervstyrelsen har modtaget kopi af gældende vedtægter.
 Stk. 2. Tilsagn om tilskud kan ikke omfatte projekter, der på tidspunktet for ansøgning om tilsagn om tilskud helt eller delvis er beliggende på arealer, der er ejet af offentlige institutioner, offentlige virksomheder eller kommunale fællesskaber.
Stk. 3. Formålet med ordningen er at yde tilskud til landskabs- og biotopforbedrende beplantninger, der kan bidrage til i landdistrikterne at 1) bevare og fremme den biologiske mangfoldighed ved at skabe gode levevilkår for dyr og planter, 2) bevare og fremme miljø-, natur-, klima-, kultur- og landskabsværdier og de rekreative værdier og 3) etablere forbindelseslinjer i landskabet og at øge andelen af småbiotoper.
Kapitel 2 Definitioner § 2. Ved en anden ejendom forstås i § 11, stk. 1, nr. 8, en ejendom, der ikke omfatter arealer i projektområdet, og som ejes af en fysisk eller juridisk person, der på tidspunktet for ansøgning om tilsagn om tilskud ikke er ejer af en ejendom, der omfatter arealer i projektområdet.
 Stk. 2. Ved anvendelse af bestemmelserne i denne bekendtgørelse omfatter landbrugs- og naturarealer ikke arealer med skov eller beliggende i skov, vandløb, søer og lignende, samt arealer beliggende i tæt tilknytning til haver, beboelsesbygninger og driftsbygninger.
Kapitel 3 Administration Kontrol § 3. NaturErhvervstyrelsen forestår den fysiske kontrol og den administrative kontrol samt den efterfølgende regnskabskontrol af projekter, der har modtaget tilskud.
 Stk. 2. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktslovens § 12.
Ansøgning om tilsagn om tilskud § 4. Ansøgning om tilsagn om tilskud indgives til NaturErhvervstyrelsen på et særligt ansøgningsskema, der fås via NaturErhvervstyrelsens hjemmeside.
 Stk. 2. Ansøgningen skal indeholde de oplysninger og være vedlagt de bilag, som NaturErhvervstyrelsen forlanger til brug for sagsbehandlingen, herunder følgende:
1) Et kort, hvorpå placeringen af beplantningerne er vist.
For beplantninger, der forbedrer levesteder for hasselmus, skal kortet endvidere vise, hvorledes kravene i § 12, stk. 4, nr. 4, opfyldes.
 2) Mindst to bindende tilbud, som omfatter mindst 90 % af de anslående udgifter.
 3) De forpligtelser, der ønskes opfyldt for den enkelte beplantning, jf. § 12, stk. 2, skal fremgå af ansøgningen om tilsagn om tilskud.
 4) Beskrivelse af de beplantninger, projektet skal omfatte.
 5) Opgørelse af antal planter i projektet.
 6) En gennemsnitspris pr. plante for det samlede projekt.
 Stk. 3. NaturErhvervstyrelsen kan fastsætte ansøgningsperioder, der offentliggøres på NaturErhvervstyrelsens hjemmeside, senest fire uger før ansøgningsperiodens start.
 Stk. 4. Uanset stk. 3 kan ansøgninger dog i 2014 indsendes fra den 20. august og skal være modtaget i NaturErhvervstyrelsen seneste den 23. september.
 Stk. 5. NaturErhvervstyrelsen kvitterer for ansøgningens modtagelse.
Prioritering og afgørelse § 5. NaturErhvervstyrelsen prioriterer de ansøgte projekter med særskilt prioritering for hver af følgende kategorier:
 1) Ansøgninger fra ejere og forpagtere, jf. § 1, stk. 1, nr. 1.
 2) Ansøgninger fra foreninger og sammenslutninger, jf. § 1, stk. 1, nr. 2.
 Stk. 2. For de i stk. 1 anførte kategorier fastsætter NaturErhvervstyrelsen inden for den samlede økonomiske ramme indikative tilsagnsrammer.
 Stk. 3. Inden for de i stk. 1 anførte kategorier henføres de ansøgte projekter til en af følgende hovedgrupper, der er angivet i prioriteret rækkefølge:
 1) Projekter, der indeholder beplantninger, hvor de supplerende betingelser til at forbedre levestederne for hasselmus er valgt, jf. § 12, stk. 4.
 2) Projekter, der indeholder beplantninger, hvor den supplerende betingelse til forbedring af forholdene for bier og andre bestøvende insekter er valgt jf. § 12, stk. 3.
 3) Projekter, der indeholder beplantninger, hvor etablering, renholdelse og opretholdelse af beplantningen sker uden brug af plantebeskyttelsesmidler, bortset fra plantebeskyttelsesmidler, der er tilladt i økologisk jordbrugsproduktion i Danmark, jf. § 12, stk. 2, nr. 1.
 4) Øvrige projekter.
 Stk. 4. Inden for hver af hovedgrupperne prioriteres de ansøgte projekter efter nedenstående undergrupper, der er angivet i prioriteret rækkefølge.
 1) Mere omkostningseffektive projekter går forud for mindre omkostningseffektive projekter.
 2) Projekter med et stort antal planter går forud for projekter med et mindre antal planter.
§ 6. NaturErhvervstyrelsen kan træffe afgørelse om afslag eller delvist afslag for ansøgninger, hvis NaturErhvervstyrelsen vurderer, at 1) de samlede anslåede udgifter, eller enkeltstående udgifter, ikke er rimelige, 2) udgifterne ikke er tilskudsberettigede, jf. § 17, 3) ansøgningen ikke er tilstrækkeligt oplyst, 4) effekten af det ansøgte projekt ikke i tilstrækkeligt omfang bidrager til at opfylde formålet med ordningen, eller 5) effekten af det ansøgte projekt ikke står i rimeligt forhold til projektets samlede anslåede udgifter.
Kapitel 4 Tilsagnsberettigede projekter § 7. Tilsagn om tilskud til etablering af landskabs- og biotopforbedrende beplantninger kan omfatte projekter, som bidrager til at opfylde ordningens formål, jf. § 1, stk. 3.
 Stk. 2. Ved etablering af beplantningen skal der være en afstand til eksisterende bevoksning, så beplantningen fremstår som en selvstændig beplantning i den periode, hvor projektet skal opretholdes, jf. § 10, nr. 4. I den periode, hvor projektet skal opretholdes, må der ikke på arealer, ejet af samme ejer, som de arealer, hvor beplantningerne i projektet er etableret, etableres ny beplantning i tilknytning til beplantninger, omfattet af tilsagn om tilskud.
 Stk. 3. Stk. 2, 1.pkt. finder ikke anvendelse for beplantninger, der forbedrer levesteder for hasselmus, jf. § 12, stk. 4.
Stk. 4. Stk. 2, 1. pkt. finder ikke anvendelse i de situationer, hvor der etableres hegn i forbindelse med eksisterende udtjente hegn, der giver læ til det nye hegn.
Det udtjente hegn skal fjernes senest 1 år før projektets opretholdelsesperiode udløber.
Det skal kunne dokumenteres, at hegnet på ansøgningstidspunktet er udtjent.
 Stk. 5. Projekterne skal etableres med minimum 1.500 planter.
§ 8. Projekterne kan omfatte nyetablering og udskiftning af landskabs- og biotopforbedrende beplantninger.
De enkelte beplantninger skal være hegn eller småbeplantning, som omhandlet i § 11, og skal være med supplerende forpligtelser, jf. § 12.
 Stk. 2. Ansøgerne skal godtgøre, at beplantningerne bliver placeret således, at beplantningerne ikke hindrer den frie oversigt ved vejkryds, vejtilslutninger og vejsving.
Kapitel 5 Betingelser for tilsagn om tilskud § 9. Det er en betingelse for tilsagn om tilskud til et projekt, at 1) de nødvendige tilladelser fra offentlige myndigheder er opnået inden anmodning om første udbetaling, 2) tilsagnshaver er omfattet af en af de i § 1, stk. 1, nr. 1 og 2 nævnte kategorier, 3) tilsagnshaver indsender afsluttende udbetalingsanmodning, dokumentation for betaling, alle udgiftsbilag og projektrapport til NaturErhvervstyrelsen, jf. § 21, stk. 2, og 4) tilsagnshaver sikrer, at kontrolmyndigheden har adgang til at kontrollere projektet.
 Stk. 2. NaturErhvervstyrelsen kan i tilsagnet fastsætte yderligere betingelser for tilsagnet.
Kapitel 6 Forpligtelser for tilsagn om tilskud § 10. Tilsagnshaver er forpligtet til, 1) at gennemføre projektet i overensstemmelse med tilsagnet, 2) at afgive de oplysninger, NaturErhvervstyrelsen anmoder om til brug for sagsbehandlingen, 3) at afslutte projektet inden en dato, der fastsættes af NaturErhvervstyrelsen i tilsagnet, 4) at opretholde projektet i en periode på mindst fem år fra slutudbetaling af tilskud, 5) at holde udbetalingsanmodninger med tilhørende originale regnskabsbilag tilgængelig i mindst fem år regnet fra datoen for slutudbetaling af tilskud, 6) at sikre, at alle projektrelaterede udgifter og indtægter bogføres enten med en særlig kode eller på særskilt konto i tilsagnshavers regnskabssystem, i et separat regnskabssystem eller med anden bogføring i tilsagnshavers regnskabssystem, der sikrer entydig identifikation af alle transaktioner med tilknytning til projektet, 7) i ansøgningen om tilskud at oplyse, om projektet eller dele heraf er omfattet af EUs udbudsregler eller tilbudslovens regler og 8) at holde dokumentation, der dokumenterer, at EUs udbudsregler eller tilbudsloven er overholdt, tilgængelige i mindst fem år fra datoen for slutudbetaling, hvis projektet eller dele heraf er omfattet af EUs udbudsregler eller tilbudslovens regler.
§ 11. Tilsagnshaver er forpligtet til, at 1) anlægge de hegn, der er omfattet af projektet, som sammenhængende beplantninger af træer eller buske med 1-7 planterækker, 2) anlægge de småbeplantninger, der er omfattet af projektet, som bevoksninger på mindre end 0,5 ha, 3) anlægge hver enkelt af de hegn og småbeplantninger, der er omfattet af projektet, med mindst 75 pct. løvfældende planter, 4) anlægge de beplantninger, der er omfattet af projektet, med de i bilag 1 nævnte plantearter og med plantemateriale, der er i overensstemmelse med de i bilag 1 anførte krav til plantekvalitet, 5) anvende plantemateriale for plantearter hjemmehørende i dansk nærområde, der stammer fra frøkilder i dansk nærområde, som defineret i bilag 2, 6) etablere beplantningen med mindst 25 pct. planter fra en eller flere af plantearterne navr, spidsløn, ær, almindelig hvidtjørn, engriflet hvidtjørn, tørst, dunet gedeblad, vildæble, fuglekirsebær, mirabel, kræge, hæg, slåen, fjeldribs, øret pil, seljepil, gråpil, femhannet pil, røn, seljerøn, småbladet lind og storbladet lind, som er til gavn for bier og andre bestøvende insekter, jf. dog § 12, stk. 3, 7) anvende leverandører af planter til de beplantninger, der er omfattet af projektet, som er momsregistrerede og opfylder Fødevareministeriets bestemmelser om herkomst- og sundhedskontrol, jf.
NaturErhvervstyrelsens bekendtgørelse nr. 1479 af 12. december 2013 om skovfrø og planter og NaturErhvervstyrelsens bekendtgørelse nr. 451 af 16. maj 2011 om planter med senere ændringer, 8) placere beplantninger, der er omfattet af projektet, således, at der er en afstand på mindst 15 meter mellem den enkelte beplantning og arealer, der på tidspunktet for ansøgning om tilsagn om tilskud er udlagt som have på en anden ejendom, jf. § 2, stk. 1, og mellem den enkelte beplantning og bygninger, der er placeret på en anden ejendom, og som på tidspunktet for ansøgning om tilsagn om tilskud anvendes til beboelse, og 9) der ved etablering af beplantningen ikke pløjes dybere, end de lokale forhold tilsiger.
Fastsættelse heraf foretages af NaturErhvervstyrelsen på grundlag af en udtalelse fra det lokale museum.
Ansøgning om tilsagn om tilskud skal være vedlagt den nævnte udtalelse for de beplantninger, der etableres ved pløjning dybere end pløjning med almindelig plov.
 Stk. 2. NaturErhvervstyrelsen kan i særlige tilfælde, hvor kulturhistoriske eller landskabelige hensyn tilsiger det, i tilsagn om tilskud fastsætte anden forpligtelse om procentuel andel af løvfældende planter end den i stk. 1, nr. 3, anførte.
 Stk. 3. NaturErhvervstyrelsen kan i særlige tilfælde i tilsagn om tilskud godkende, at projektet etableres med mindre end 25 pct. planter til gavn for bier og andre bestøvende insekter, som nævnt i stk. 1, nr. 6.
 Stk. 4. NaturErhvervstyrelsen kan i tilfælde, hvor der er mangel på plantemateriale, der stammer fra frøkilder i dansk nærområde, dispensere fra det i stk. 1, nr. 5 anførte krav.
Stk. 5. De beplantninger, der er omfattet af projektet, kan placeres med en anden mindste afstand til have og bygninger, der anvendes til beboelse, end anført i stk. 1, nr. 8, når ansøgningen er vedlagt en skriftlig erklæring fra ejeren af den pågældende anden ejendom om accept af en anden mindste afstand, der skal fremgå af erklæringen.
Tilsagn om tilskud er betinget af, at beplantningerne placeres under overholdelse af de mindste afstande, der fremgår af de erklæringer, der er vedlagt ansøgningen.
 Stk. 6. Stk. 1, nr. 6 finder ikke anvendelse ved beplantninger, der forbedrer levesteder for hasselmus.
 § 12. Tilsagnshaver er forpligtet til for hver enkelt af de omfattede beplantninger at etablere beplantningen, så den opfylder en af følgende muligheder:
 1) Beplantninger med supplerende forpligtelser.
 2) Beplantninger der forbedrer forholdene for bier og andre bestøvende insekter.
 3) Beplantninger der forbedrer levesteder for hasselmus.
 Stk. 2. Hvis en beplantning etableres med supplerende forpligtelser, skal to af følgende supplerende forpligtelser vælges:
1) Ved etablering, renholdelse og opretholdelse af beplantningen, jf. § 10, nr. 4, må der ikke anvendes plantebeskyttelsesmidler, bortset fra plantebeskyttelsesmidler, der er tilladt i økologisk jordbrugsproduktion i Danmark.
Denne supplerende forpligtelse kan ikke anvendes for arealer, der i medfør af anden regulering ved projektperiodens begyndelse og med virkning inden for projektperioden foreligger forpligtelse til at undlade brug af kemiske plantebeskyttelsesmidler eller forpligtelser, der i hovedsagen svarer hertil.
2) I perioden for beplantningens opretholdelse skal der langs med og op til beplantningen være etableret en udyrket stribe jord, der er mindst 1,5 meter bred.
Den udyrkede stribe jord skal mindst en gang hvert andet år pløjes, harves, fræses eller lignende.
Den udyrkede stribe jord skal ligge 5 meter eller mere fra søer, åbne vandløb, kystlinier og fortidsminder, som er beskyttet i medfør af museumslovens § 29 e.
Hvis søer og vandløb er omfattet af randzoneloven, må der ikke foretages jordbehandling i randzonen.  Den udyrkede stribe jord kan efter behov plejes ved afgræsning og ved slåning.
Ved småbeplantninger skal den udyrkede stribe jord etableres langs mindst halvdelen af beplantningens kant.
3) På mark eller marker ved beplantningen skal der i tilknytning til beplantningen være etableret en insektvold, der ved etableringen er mindst 2 meter bred og 0,5 meter høj, og som skal fastholdes i perioden for beplantningens opretholdelse.
Insektvolden skal ved etableringen tilsås med tuedannende græsarter.
Plantedækket på insektvolden kan efter behov omlægges med tuedannende græsarter.
Insektvolden skal have mindst samme længde som beplantningen og kan placeres langs med den i nr. 2, nævnte udyrkede stribe jord.
Ved småbeplantninger skal insektvoldens længde svare til mindst halvdelen af beplantningens omkreds.
4) I perioden for beplantningens opretholdelse skal der langs med beplantningen være etableret en trampesti, hvorpå offentligheden kan færdes til fods fra kl. 6 til solnedgang, og hvortil der er lovlig adgang.
Trampestien må ikke etableres på den i nr. 2, nævnte udyrkede stribe jord eller på den i nr. 3, nævnte insektvold.
Trampestien skal være markeret med et lovligt skilt.
Hvis der på andet grundlag end nærværende bekendtgørelse og ifølge forholdene på tidspunktet for ansøgning om tilsagn om tilskud er eller vil blive tilvejebragt lovlig adgang for offentligheden langs beplantningen, eller der foreligger ansøgning om offentligt tilskud hertil, kan denne ikke anvendes som supplerende betingelse.
I forbindelse med afsluttende udbetaling skal tilsagnshaver dokumentere, at trampestien har forbindelse til offentlig vej eller sti.
 Stk. 3. Hvis en plantning etableres, så den forbedrer forholdene for bier og andre bestøvende insekter, skal følgende forpligtelser opfyldes:
 1) Beplantningen skal etableres med mindst 50 pct. planter fra en eller flere af plantearterne navr, spidsløn, ær, almindelig hvidtjørn, engriflet hvidtjørn, tørst, dunet gedeblad, vildæble, fuglekirsebær, mirabel, kræge, hæg, slåen, fjeldribs, øret pil, seljepil, gråpil, femhannet pil, røn, seljerøn, småbladet lind og storbladet lind.
2) I perioden for beplantningens opretholdelse skal der langs med og op til beplantningen være etableret en udyrket stribe jord, der er mindst 1,5 meter bred.
Den udyrkede stribe jord skal mindst en gang hvert andet år pløjes, harves, fræses eller lignende.
Den udyrkede stribe jord skal ved etableringen tilsås på mindst 75 pct. af arealet og jævnt fordelt på arealet med en eller flere 1- eller 2-årige plantearter til gavn for bier og andre bestøvende insekter.
Den udyrkede stribe jord skal ligge 5 meter eller mere fra søer, åbne vandløb, kystlinier og fortidsminder, som er beskyttet i medfør af museumslovens § 29 e.
Hvis søer og vandløb er omfattet af randzoneloven, må der ikke foretages jordbehandling i randzonen.
Den udyrkede stribe jord kan efter behov plejes ved afgræsning og ved slåning efter afblomstring.
Ved småbeplantninger skal den udyrkede stribe jord etableres langs mindst halvdelen af beplantningens kant.
 Stk. 4. Hvis en plantning etableres, så den forbedrer leveforholdene for hasselmus, skal følgende forpligtelser opfyldes:
 1) Beplantningen skal i dens helhed være beliggende i Ringsted, Faxe, Slagelse, Næstved, Sorø, Lejre, Langeland, Svendborg, Fåborg-Midtfyn, Vejle, Sønderborg eller Aabenraa kommune.
 2) Beplantningen skal være hegn med 3-7 planterækker eller småbeplantning, der på det smalleste sted er mindst 10 meter.
3) Beplantningen skal etableres med mindst 80 pct. planter fra 3 eller flere af plantearterne hassel, kvalkved, rød kornel, benved, tørst, dunet gedeblad, vrietorn og æblerose.
De resterende planter i beplantningen skal være en eller flere af plantearterne ask, slåen, almindelig hvidtjørn, engriflet hvidtjørn, hyld, røn, navr, spidsløn, ær, vintereg og stilkeg.
4) Beplantningen skal placeres således, at der ifølge NaturErhvervstyrelsens vurdering er mulighed for passage for hasselmusen mellem beplantningen og et areal, der er pålagt fredskovspligt og bevokset, eller hvorpå der er levende hegn.
Passagen kan etableres som et hegn mellem en småbeplantning eller øvrige hegn i projektet og det pågældende fredskovspligtige areal eller det pågældende levende hegn.
Beplantningen skal endvidere placeres således, at beplantningen i forhold til fredskovspligtige arealer ifølge NaturErhvervstyrelsens vurdering fremtræder som en selvstændig beplantning.
 § 13. NaturErhvervstyrelsen fastsætter i tilsagnet tilsagnshavers forpligtelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
 Stk. 2. NaturErhvervstyrelsen kan i tilsagnet fastsætte yderligere forpligtelser for tilsagnet, herunder forpligtelser vedrørende pløjning, plantearter og lignende forhold af betydning for anlæg af beplantningen.
Kapitel 7 Ændring af projektet og overdragelse af tilsagn § 14. Ændring af et projekt, herunder den i medfør af § 10, nr. 3, fastsatte frist for projektets afslutning, kan godkendes af NaturErhvervstyrelsen på betingelse af, at ændringen efter NaturErhvervstyrelsens vurdering er i overensstemmelse med projektets formål.
Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
Stk. 3. Anmodning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
Anmodning om ændring af projektets slutdato skal være modtaget i NaturErhvervstyrelsen senest den dato, hvor projektet i henhold til tilsagnet senest skal være afsluttet.
 Stk. 4. Fristen for projektets afslutning kan ikke forlænges ud over den 1. maj 2023.
§ 15. NaturErhvervstyrelsen kan efter ansøgning tillade, at en anden, der ifølge § 1, stk. 1, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
 Stk. 2. Ansøgning efter stk. 1 skal indgives på et særligt skema, der fås via NaturErhvervstyrelsens hjemmeside.
Kapitel 8 Tilskudsberettigede projektudgifter § 16. De tilskudsberettigede projektudgifter kan omfatte 1) udgifter til projektering og undersøgelser, der er nødvendige for projektets gennemførelse, 2) udgifter til rydning af gamle beplantninger, 3) udgifter til jordbearbejdning, 4) udgifter til planter og frø, 5) udgifter til plantning og såning, 6) udgifter til efterplantning og renholdelse i perioden frem til projektets afslutning, 7) udgifter til løn til personale, der er beskæftiget med projektet, for så vidt disse udgifter ikke normalt finansieres af offentlige institutioner, offentlige virksomheder eller kommunale fællesskaber og 8) udgifter til konsulentbistand.
Stk. 2. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at udgifterne er af væsentlig betydning for projektets gennemførelse.
§ 17. De tilskudsberettigede projektudgifter kan ikke omfatte 1) udgifter, som tilsagnshaver har afholdt inden tilsagnshavers modtagelse af tilsagnet, 2) udgifter vedrørende aktiviteter, som tilsagnshaver eller en ejer eller forpagter af arealer i projektområdet ved ansøgningsperiodens udløb, jf. § 4, stk. 3, er forpligtet til at gennemføre i medfør af anden lovgivning, 3) udgifter, hvortil der ydes offentlig støtte eller støtte i medfør af anden lovgivning, 4) finansierings- og pengeinstitutomkostninger, 5) moms, medmindre denne endeligt bæres af tilsagnshaver, 6) udgifter til forskning og teknologisk udvikling, 7) udgifter til køb, leje og leasing af udstyr og materiel, 8) udgifter i form af naturalydelser, som omhandlet i artikel 69 i Europa-Parlamentets og Rådets forordning (EU) Nr. 1303/2013 af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning (EF) nr. 1083/2006, 9) almindelige driftsomkostninger, 10) udgifter til varetagelse af sædvanlige myndighedsopgaver og 11) udgifter, hvortil der gives andre EU-tilskud.
Kapitel 9 Beregning af tilskud § 18. Tilskud kan ydes med op til 60 pct. af de tilskudsberettigede udgifter.
De tilskudsberettigede udgifter kan kun omfatte udgifter, der er nødvendige for gennemførelse af projektet.
Tilsagn om tilskud kan maksimalt udgøre et tilsagnsbeløb, som fastsættes af NaturErhvervstyrelsen i tilsagn om tilskud.
§ 19. NaturErhvervstyrelsen kan nedsætte den samlede værdi af de tilskudsberettigede udgifter for et projekt, hvis styrelsen vurderer, at EU's udbudsregler eller reglerne i tilbudsloven ikke er overholdt.
Tilskuddet vil blive nedsat ud fra en vurdering af art og grovhed af overtrædelsen samt ud fra en vurdering af det økonomiske tab for Den Europæiske Landbrugsfond for Udvikling af Landdistrikterne (ELFUL), der vurderes at være forbundet hermed.
Kapitel 10 Udbetaling af tilskud § 20. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indgives på et særligt skema og vedlægges alle udgiftsbilag samt dokumentation for betaling.
Skema til udbetalingsanmodning findes på NaturErhvervstyrelsens hjemmeside.
§ 21. Tilskud kan udbetales i to rater.
Den enkelte rate skal udgøre mindst 20 pct. af det samlede tilsagnsbeløb.
Stk. 2. Afsluttende udbetaling af tilskud er betinget af, at afsluttende udbetalingsanmodning er modtaget i NaturErhvervstyrelsen senest 3 måneder efter datoen, hvor projektet senest skal være afsluttet.
Afsluttende udbetalingsanmodning skal være vedlagt en projektrapport.
NaturErhvervstyrelsen kan i særlige tilfælde meddele dispensation fra denne frist.
 Stk. 3. Tilskuddet overføres til tilsagnshavers NemKonto.
Kapitel 11 Underretningspligt § 22. Tilsagnshaver skal i hele perioden, hvor betingelserne for tilsagn om tilskud skal opfyldes, på forlangende afgive erklæring til NaturErhvervstyrelsen om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give NaturErhvervstyrelsen meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 23.
Kapitel 12 Helt eller delvist bortfald af tilsagn og tilbagebetaling af tilskud § 23. Tilsagn om tilskud bortfalder helt eller delvist, hvis 1) betingelserne eller forpligtelserne for tilsagn om tilskud ikke er opfyldt, 2) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 3) tilsagnshaver tilsidesætter sine pligter efter landdistriktslovens § 11, stk. 2, 4) tilsagnshaver ikke opfylder sin underretningspligt efter § 22 eller 5) projektet ikke gennemføres i overensstemmelse med tilsagnet.
 Stk. 2. I de i stk. 1 nævnte tilfælde træffer NaturErhvervstyrelsen afgørelse om tilbagebetaling af tilskud.
 Stk. 3. Uanset stk. 1 kan NaturErhvervstyrelsen opretholde tilsagnet, selvom forpligtelsen i § 10, nr. 8, ikke er opfyldt, hvis NaturErhvervstyrelsen vurderer, at den manglende opfyldelse af betingelsen ikke er væsentlig.
Kapitel 13 Ikrafttræden § 24. Bekendtgørelsen træder i kraft den 20. august 2014.
 Stk. 2. Bekendtgørelsen finder ikke anvendelse for ansøgninger om overdragelse af tilsagn m.m., som vedrører tilsagn, der ikke er givet i medfør af nærværende bekendtgørelse.
