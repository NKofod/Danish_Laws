Nr BTB 81 Betænkning over Forslag til folketingsbeslutning om ændring af lov om  

 elforsyning   

 Nr B 81 1991-92, 1. samling Afgivet af Det Energipolitiske Udvalg Afgivet: 19920430 Udvalget har behandlet beslutningsforslaget i nogle møder.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes og Det Radikale Venstres medlemmer af  

 udvalget) beslutningsforslaget til vedtagelse med det stillede  

 ændringsforslag, idet flertallet bemærker følgende:
I beslutningsforslaget omtales etablering og drift af kraftvarmeværker  

 m.v. i udlandet, og dette er i bemærkningerne til beslutningsforslaget  

 yderligere eksemplificeret.
Det skal i denne forbindelse understreges, at der  

 ikke hermed er tilsigtet nogen specifik afgrænsning af anlægstyper,  

 energiformer eller aktiviteter, idet det først og fremmest må være op til  

 Elsam og Elkraft at tage stilling til, i hvilke konkrete projekter de på et  

 kommercielt grundlag kan bringe dansk viden og energiteknologi i anvendelse.
 Et mindretal inden for flertallet (Socialistisk Folkepartis medlem af  

 udvalget) bemærker endvidere følgende:
 Der skal i forbindelse med eksport kunne investeres i elnet og  

 fjernvarmenet i tilknytning til både kraftvarmeværker, vindmøller og  

 biogasanlæg m.v. samt i energibesparende foranstaltninger.
 Elsektorens engagementer i udlandet skal naturligvis kunne ske i  

 samarbejde med (danske) fjernvarmerørproducenter, kabelproducenter,  

 kedelfabrikanter, vindmøllefabrikanter m.v. samt eksempelvis Danida.
 Et mindretal (Det Konservative Folkepartis, Venstres og  

 Fremskridtspartiets medlemmer af udvalget) indstiller beslutningsforslaget  

 til forkastelse og vil stemme imod det stillede ændringsforslag.
 Et mindretal inden for mindretallet (Fremskridtspartiets medlem af  

 udvalget) ønsker at bemærke følgende:
Fremskridtspartiet vil gerne give elværkerne frihed til at eksportere  

 strøm fra eksisterende og/eller nye kraftenheder.
Såfremt denne eksport kan  

 blive profitbærende, skal elværkerne have en udstrakt frihedsgrad.
Den eneste  

 begrænsning, der skal være på denne frihedsgrad, er hensynet til, at de  

 tvangstilsluttede danske elforbrugere ikke kommer til at hæfte for  

 fejldispositioner.
Netop ud fra dette hensyn skal elværkerne ikke ud og  

 foretage tvivlsomme investeringer i kraftenheder uden for landets grænser.
Danske elforbrugere har ingen mulighed for at slippe ud af  

 tvangstilslutningen og tvangsbetalingen, og dermed vil de også være  

 tvangsindlagte til at betale for de fadæser, der måtte oprinde.
Tidligere har  

 danske kreditforeninger tabt meget store beløb på tvivlsomme engagementer i  

 udlandet.
Sagesløse danske låntagere blev da tvunget til at betale for  

 eskapaderne på grund af den tvungne solidariske hæftelse.
Hvis et flertal i Folketinget vil give elforbrugerne frihed til at vælge  

 mellem frie private udbydere af el, må disse elproducenter efterfølgende  

 gerne entrere i udlandet.
Indtil da må Fremskridtspartiet afvise  

 beslutningsforslaget.
 Et andet mindretal (Kristeligt Folkepartis medlem af udvalget)  

 indstiller beslutningsforslaget til forkastelse , men kan stemme for  

 det stillede ændringsforslag.
 ÆndringsforslagAf et flertal (S, CD og RV), tiltrådt af et  

mindretal (SF og KRF):
 Til teksten 1) Efter den foreslåede tekst indsættes som nyt afsnit:
»Endvidere opfordres regeringen til i samme sammenhæng at skabe klar  

 lovmæssig hjemmel for, at elselskaberne kan tilbyde 3. parts finansiering som  

 et led i bestræbelserne på at gennemføre elbesparelser.« Bemærkninger Til nr. 1 Da der har været nogen uklarhed om grundlaget for den spirende  

 praksis på området, er det fundet hensigtsmæssigt også at lade  

 beslutningsforslaget omfatte spørgsmålet om elselskabernes adgang til at  

 indgå i arrangementer med såkaldt 3. parts finansiering af investeringer med  

 henblik på gennemførelsen af elbesparelser.
 Den nærmere udformning forudsættes at skulle ske på baggrund af drøftelser  

 mellem Energiministeriet og elselskaberne, idet dette passende kunne indgå  

 som et element i opfølgningen af den dagsorden (D 34), Folketinget vedtog den  

 10. marts 1992, og hvori det bl.a. hed: »at energiministeren med  

 udgangspunkt i målsætningen i Energi 2000 pålægger de enkelte elselskaber at  

 opstille konkrete målsætninger for elbesparelser, således at der løbende kan  

 foretages en bedømmelse af målopfyldelsen«.
