Bekendtgørelse om planteskadegørere1) I medfør af §§ 1-2, § 6, stk. 1 og 2, og § 13, stk. 3, i lov om planteskadegørere, jf. lovbekendtgørelse nr. 14 af 4. januar 2017, og § 1, stk. 1, i lov om frø, kartofler og planter, jf. lovbekendtgørelse nr. 12 af 4. januar 2017, fastsættes efter bemyndigelse i henhold til § 5, stk. 1, nr. 22 og nr. 24, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
Kapitel 1 Anvendelsesområde m.v.
Formål § 1. Bekendtgørelsens formål er at beskytte imod angreb og spredning af visse planteskadegørere.
Definitioner § 2. I denne bekendtgørelse forstås ved:
1) Planter: Levende planter og plantedele.
Levende planter omfatter blandt andet frø i botanisk betydning, der er bestemt til udsæd, rod- og stængelknolde, løg og jordstængler, afskårne blomster, grene og fældede træer med løv, plantevævskultur og frugt i botanisk forstand, dog ikke dybfrossen.
 2) Planter til plantning: Planter, der er plantet og skal forblive plantet eller skal genplantes, og planter, der ikke er plantet, men som skal plantes.
 3) Plantning: enhver anbringelse af planter eller plantedele i et voksemedium med det formål at sikre deres vækst eller formering.
 4) Træ:
a) træ, der helt eller delvist har bevaret den naturlige, runde overflade, med eller uden bark, eller i form af flis, spåner, savsmuld, træaffald eller skrot af træ, eller b) træ i form af garneringstræ, afstandsklodser, paller eller emballeringsmateriale, som anvendes ved transport af genstande af enhver art, hvis det udgør en plantesundhedsrisiko.
Kapitel 2 Forbud mod håndtering § 3. Planteskadegørere nævnt i bilag 1 må ikke fordeles eller på anden måde overdrages til andre.
 Stk. 2. Det er ikke tilladt at sælge planter nævnt i bilag 2, der er angrebet af planteskadegørere nævnt i bilaget.
 Stk. 3. Stk. 2 gælder tilsvarende for udbud til salg, fordeling, levering eller anden form for overdragelse.
 § 4. Planter, planteprodukter og træ, angrebet af planteskadegørere nævnt i bilag 1 og 2, må ikke flyttes uden Landbrugsstyrelsens skriftlige tilladelse.
Kapitel 3 Anmeldepligt § 5. Enhver, der får kendskab til tilstedeværelse af planteskadegørere nævnt i bilag 1 og 2, eller som har grund til mistanke om en sådan tilstedeværelse, skal straks underrette Landbrugsstyrelsen og, efter anmodning fra Landbrugsstyrelsen, forelægge de oplysninger om denne tilstedeværelse, som vedkommende er i besiddelse af.
Kapitel 4 Påbud om foranstaltninger § 6. Konstaterer Landbrugsstyrelsen, eller har styrelsen en begrundet formodning om, at planteskadegørere omfattet af § 3 er blevet spredt, eller at der er fare herfor, kan styrelsen påbyde foranstaltninger i overensstemmelse med § 2 i lov om planteskadegørere.
 Stk. 2.  Finder styrelsen, at der er overhængende fare for udbredelse af andre planteskadegørere end dem nævnt i bilag 1 og 2, eller skadegørere nævnt i bilag 2 på andre planter end dem nævnt i bilag 2, kan styrelsen påbyde foranstaltninger som nævnt i stk. 1.
 § 7. Tilintetgørelse af planter m.v. skal ske i overensstemmelse med reglerne i bekendtgørelse om affald.
 § 8. Landbrugsstyrelsen kan fastsætte en frist for gennemførelse af påbudte foranstaltninger.
 Stk. 2. Gennemføres påbudte foranstaltninger ikke inden for den fastsatte frist, kan styrelsen lade foranstaltningerne udføre for den pågældende ejers eller brugers regning.
Kapitel 5 Administrative bestemmelser § 9. Landbrugsstyrelsen kontrollerer, at bekendtgørelsen overholdes.
 Stk. 2.  Virksomheder skal, i det omfang det er muligt, på forlangende oplyse om planternes oprindelse og fremvise dokumentation for, hvor disse planter er købt.
 § 10. Landbrugsstyrelsen kan i medfør af § 5 i lov om planteskadegørere, vederlagsfrit udtage prøver af planter m.v. til undersøgelse af, om materialet er angrebet af planteskadegørere.
 Stk. 2. Planter m.v. omfattet af en undersøgelse i medfør af stk. 1, hvor der er en begrundet formodning om, at materialet er angrebet af planteskadegørere, må ikke fjernes uden styrelsens skriftlige tilladelse.
 § 11. Landbrugsstyrelsen kan, i medfør af bekendtgørelse om indførsel og om flytning af planteskadegørere m.m. til brug ved forsøg, forskning og planteforædling, tillade fravigelse af bestemmelserne i § 3, hvis fravigelsen ikke skaber risiko for spredning af planteskadegørere.
§ 12. Medmindre højere straf er forskyldt efter lovgivningen, straffes med bøde den, der 1) overtræder §§ 3-4, § 7, § 9, stk. 2, § 10, stk. 2, eller 2) undlader at efterkomme påbudte foranstaltninger i medfør af § 4-6 eller betingelser fastsat i medfør af § 11.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttræden m.v.
 § 13. Bekendtgørelsen træder i kraft den 1. januar 2018.
 Stk. 2. Bekendtgørelse nr. 1584 af 13. december 2016 om planteskadegørere ophæves.
Landbrugsstyrelsen, den 29. november 2017 Jette Petersen / Kristine Riskær Bilag 1 Planteskadegørere, der ikke må fordeles eller på anden måde overdrages til andre Bilag 2 Planteskadegørere, der ikke må forekomme på visse planter 1) Bekendtgørelsen indeholder bestemmelser, der gennemfører dele af Rådets direktiv 2000/29/EF af 8. maj 2000 om foranstaltninger mod indslæbning i Fællesskabet af skadegørere på planter eller planteprodukter og mod deres spredning inden for Fællesskabet, EF-Tidende 2000, nr.
L 169, side 1, som senest ændret ved Kommissionens gennemførelsesdirektiv (EU) 2017/1279 af 14. juli 2017 om ændring af bilag I-V i Rådets direktiv 2000/29/EF om foranstaltninger mod indslæbning i Fællesskabet af skadegørere på planter eller planteprodukter og mod deres spredning inden for Fællesskabet, EU-Tidende 2017, nr.
L 184, side 33, Kommissionens gennemførelsesafgørelse (EU) 2017/198 af 2. februar 2017 for så vidt angår foranstaltninger mod indslæbning og spredning i Unionen af Pseudomonas syringae pv. actinidiae Takikawa, Serizawa, Ichikawa, Tsuyumu & Goto, EU-Tidende 2017, nr.
L 31, side 29, Kommissionens gennemførelsesafgørelse 2012/270/EU af 16. maj 2012 om hasteforanstaltninger mod indslæbning og spredning i unionen af Epitrix cucumeris (Harris), Epitrix similaris (Gentner), Epitrix subcrinita (Lec.) og Epitrix tuberis (Gentner), EU-Tidende 2012, nr.
L 132, side 18, som senest ændret ved Kommissionens gennemførelsesafgørelse (EU) 2016/1359 af 8. august 2016 om ændring af gennemførelsesafgørelse 2012/270/EU om hasteforanstaltninger mod indslæbning og spredning i Unionen af Epitix cucumeris (Harris), Epitrix similaris (Gentner), Epitrix subcrinita (Lec.) og Epitrix tuberis (Gentner), EU-Tidende 2016, nr.
L 215, side 29, Kommissionens gennemførelsesafgørelse 2012/697/EU af 8. november 2012 om foranstaltninger mod indslæbning og spredning af slægten Pomacea (Perry) i Unionen, EU-Tidende 2012, nr.
L 311, side 14, og Kommissionens beslutning 2004/200/EF af 27. februar 2004 om foranstaltninger mod indslæbning og spredning i EF af pepinomosaikvirus, EF-Tidende 2004, nr.
L 64 side 43.
