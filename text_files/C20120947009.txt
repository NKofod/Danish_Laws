Cirkulære om returnering af animalske fødevarer1) Returnering fra tredjelande: I henhold til bekendtgørelse om veterinærkontrol ved indførsel af animalske fødevarer og om straffebestemmelser for overtrædelse af relaterede EU-retsakter (Veterinærkontrolbekendtgørelsen), må animalske fødevarer kun føres til veterinærkontrol med henblik på genindførsel efter forudgående tilladelse fra grænsedyrlægen ved det grænsekontrolsted, hvor fødevarerne ønskes genindført fra et tredjeland, Animalske fødevarer, som genindføres fra tredjelande, skal underkastes veterinærkontrol på et godkendt grænsekontrolsted, inden fødevarerne må videresendes til den navngivne modtagevirksomhed.
Returnering fra samhandelslande: I henhold til Veterinærkontrolbekendtgørelsen må animalske fødevarer, der er myndighedsafvist eller ønskes returneret af på grund af manglende overholdelse af gældende fødevaresikkerhedsmæssige krav, kun genindføres fra andre samhandelslande efter forudgående tilladelse fra den tilsynsmyndighed, i hvis område modtagevirksomheden er beliggende.
Fødevarerne må ikke tages i anvendelse eller overdrages, før tilsynsmyndigheden har givet tilladelse hertil.
Den ansvarlige for animalske fødevarer, som genindføres fra andre samhandelslande, skal underkaste fødevarerne en returvarekontrol på modtagevirksomheden.
 Returnering til samhandelslande: I henhold til Veterinærkontrolbekendtgørelsen skal animalske fødevarer, der i Danmark er modtaget ved samhandel, og som ikke opfylder gældende bestemmelser, påbydes returneret, oparbejdet til foder til selskabsdyr eller pelsdyr eller destrueret.
Kapitel 1 Definitioner og omfang § 1. Der anvendes samme definitioner, som i § 2 i Veterinærkontrolbekendtgørelsen.
Endvidere gælder følgende definition: Ved tilsynsmyndighed forstås Fødevarestyrelsen.
I praksis er det en af Fødevarestyrelsens fødevareafdelinger eller Kødkontrollen, der foretager tilsynet.
 § 2. Cirkulæret omfatter følgende former for returnering af animalske fødevarer:
1) Genindførsel af fødevarer, som afvises af myndighederne eller af modtageren i et tredjeland, 2) genindførsel af fødevarer, a) som afvises af myndighederne i et samhandelsland, og b) der som følge af manglende overholdelse af gældende fødevaresikkerhedsmæssige krav skulle have været anmeldt til tilsynsmyndigheden og afvist af samme myndighed, jf. litra a, men som returneres af modtager.
3) genindførsel af fødevarer, der er udført fra Danmark, og som hjemtages, 4) genudførsel af fødevarer, som er indført fra et samhandelsland, og som efter afvisning af myndighederne i Danmark returneres til en virksomhed i det pågældende samhandelsland.
 § 3. Fødevarer, der under transport i eller til et andet samhandelsland, føres tilbage til midlertidig oplagring i Danmark som følge af nedbrud af transportmidlet, er ikke omfattet af Veterinærkontrolbekendtgørelsen og dermed heller ikke af dette cirkulære.
 Stk. 2. Fødevarer, der hjemtages fra samhandelsområdet på grund af logistikfejl, er ikke omfattet af veterinærkontrolbekendtgørelsen og dermed heller ikke af dette cirkulære.
 § 4. Fødevarer, som afsendervirksomheden selv hjemtager under transporten til et tredjeland, inden de har forladt samhandelsområdet, samt fødevarer, som afsendervirksomheden hjemtager under transport til et samhandelsland, er ikke omfattet af Veterinærkontrolbekendtgørelsen og dermed heller ikke af dette cirkulære, medmindre fødevarernes hygiejnemæssige status er ændret i forhold til eksporttidspunktet.
 Stk. 2. Et parti kan betragtes som hjemtaget under transporten, indtil aflæsning fra transportmidlet er påbegyndt.
Kapitel 2 Genindførsel af fødevarer fra tredjelande og af fødevarer, som hjemtages, efter at de har forladt samhandelsområdet § 5. Grænsedyrlægen skal undersøge, om tredjelandet, hvor en returvare har været transporteret til eller opbevaret, er godkendt af EU i dyresundhedsmæssig henseende.
 Stk. 2. Hvis tredjelandet i stk. 1 er opført på EUs tredjelandslister for den pågældende fødevare, kan grænsedyrlægen meddele tilladelse til, at den pågældende returvare føres til veterinærkontrol under forudsætning af, at vilkårene i § 32, stk. 2, i Veterinærkontrolbekendtgørelsen er opfyldt.
 Stk. 3. Hvis tredjelandet i stk. 1 ikke er opført på EUs tredjelandsliste for den pågældende fødevare, skal grænsedyrlægen spørge Dyresundhed, før der træffes afgørelse om, hvorvidt returvaren må føres til veterinærkontrol.
Stk. 4. I henhold til § 34, stk. 5, i Veterinærkontrolbekendtgørelsen kan Fødevarestyrelsen (Dyresundhed) i visse tilfælde kræve, at der foretages udvendig desinfektion af fødevarernes emballage, inden de afsendes fra visse tredjelande.
Spørgsmål om dyresundhedsmæssige forhold skal rettes til »Dyresundhed«. Øvrige spørgsmål om kontrol af returvarer skal rettes til »International Handel«.
 Stk. 5. Af hensyn til tilrettelæggelsen af arbejdet på laboratorierne skal grænsedyrlægen orientere laboratoriet, straks efter at tilladelse til at føre en returvare til veterinærkontrol er givet, hvis der er tale om partier, hvor grænsedyrlægen forventer at ville udtage prøver til laboratorieundersøgelse.
§ 6. Grænsedyrlægen skal i de tilfælde, hvor Dyresundhed kræver udvendig desinfektion, jf. § 5, stk. 4, stille som vilkår for tilladelsen til returnering, at importøren fremskaffer dokumentation for, at desinfektionen er foretaget med et desinfektionsmiddel, der er godkendt til at inaktivere virus, som forårsager alvorlige husdyrsygdomme.
Dokumentationen skal indeholde oplysninger om, hvilket desinfektionsmiddel, der er anvendt, og hvilken koncentration, der er benyttet.
Stk. 2. Grænsedyrlægen skal evaluere den fremskaffede dokumentation for udvendig desinfektion.
I tvivlstilfælde kan grænsedyrlægen rådføre sig med Dyresundhed.
 Stk. 3. Vurderer grænsedyrlægen, at den fremsendte dokumentation for udvendig desinfektion, ikke giver tilstrækkelig garanti, skal grænsedyrlægen træffe afgørelse om partiet efter § 19 i Veterinærkontrolbekendtgørelsen, jf. dog stk. 4.
 Stk. 4. Såfremt fødevarerne endnu ikke er afsendt fra tredjelandet, kan grænsedyrlægen stille som vilkår for tilladelsen, at der foretages fornyet desinfektion og at dokumentation herfor fremsendes til grænsedyrlægen.
§ 7. Returvarekontrollen på grænsekontrolstedet skal omfatte dokument- og identitetskontrol.
Herudover skal fødevarerne underkastes fysisk kontrol og eventuelt laboratorieanalyser i henhold til bilag 1, medmindre den ansvarlige for partiet på forhånd skriftligt har meddelt, at partiet skal destrueres.
Stk. 2. Grænsekontrollen skal udfylde et prøveudtagningsskema i overensstemmelse med den i bilag 2 viste model.
En kopi af prøveudtagningsskemaet skal ledsage prøven til laboratoriet, mens originalen opbevares af grænsedyrlægen.
 Stk. 3. I tilfælde hvor en del af et parti er blevet transportskadet, kan grænsedyrlægen bedømme og træffe afgørelse om den transportskadede del og den resterende del af partiet hver for sig.
 Stk. 4. Grænsedyrlægen skal dokumentere enhver foretagen fysisk kontrol i overensstemmelse med bestemmelserne i § 23 i cirkulære om veterinærkontrol ved indførsel af animalske produkter m.v. fra tredjelande.
 Stk. 5. Grænsedyrlægen træffer på baggrund af den foretagne returvarekontrol på grænsekontrolstedet afgørelse om, hvorvidt genindførsel er mulig, eller om partiet skal returneres til et tredjeland, destrueres eller oparbejdes til foder til selskabs- eller pelsdyr.
Stk. 6. Grænsedyrlægen kan gøre tilladelsen til returnering betinget af, at importøren gennemfører en særlig returvarekontrol af fødevarerne på bestemmelsesvirksomheden og fremsender en rapport over den foretagne returvarekontrol til bestemmelsesvirksomhedens tilsynsmyndighed.
Dette gælder navnlig i følgende tilfælde:
 1) fødevarer, som under en del af transporten har været transporteret eller opbevaret ved for høj temperatur, men som ikke er afvist efter veterinærkontrollen.
 2) fødevarer, som ikke er afvist efter veterinærkontrollen, men som kræver lokal udrensning eller ompakning på grund af kontaminering af emballagen.
§ 8. Returvarekontrol på grænsekontrolstedet er mistankekontrol.
Partier med returvarer må ikke frigives, før alle resultater af kontrollen, herunder laboratorieanalyser, er modtaget og vurderet af grænsedyrlægen.
Stk. 2. Grænsekontrollen skal beslaglægge de i stk. 1 omhandlede partier.
Grænsekontrollen skal sikre, at beslaglagte partier opbevares på grænsekontrolstedet adskilt fra andre animalske fødevarer eller i særlige containere, under grænsedyrlægens kontrol.
Grænsekontrollen kan også beslaglægge fødevarerne på et af grænsekontrollen anvist lager i samme fødevareafdeling, som grænsekontrolstedet er beliggende, på betingelse af, at lageret er autoriseret eller registreret til oplagring af de pågældende produkter.
Det anviste lager må dog ikke være bestemmelseslageret.
Anvisningen af lageret og den faktiske beslaglæggelse aftales med den tilsynsførende ved lageret.
 § 9. Grænsedyrlægen skal efter endt returvarekontrol udstede et CVED, som skal følge partiet til modtagevirksomheden eller så længe partiet er under toldkontrol.
§ 10. Hvis returvarekontrollen ikke giver anledning til bemærkninger, træffer grænsedyrlægen afgørelse om, at partiet kan indføres til modtagevirksomheden.
CVEDet afkrydses i rubrik 33: »Genindførsel af EU-produkter (artikel 15)«, og rubrik 37: »Oplysninger om kontrollerede destinationer (33-35)« udfyldes med modtagevirksomhedens adresse og evt. aut. nr.
Stk. 2. Grænsekontrollen skal sikre, at partier med returvarer videresendes fra grænsekontrolstedet til den godkendte virksomhed under myndighedskontrol i transportmidler eller beholdere, som er forseglede af grænsekontrollen.
Grænsekontrollen skal i rubrik 42 i CVEDet anføre tolddokumentreferencen (T5-proceduren) for partiet.
Stk. 3. Grænsekontrollen skal via TRACES underrette tilsynsyndigheden ved modtagevirksomheden, når et parti returvarer videresendes fra grænsekontrolstedet.
Hvis fødevarerne transporteres til en virksomhed i et andet samhandelsland, skal underretningen ske til den kompetente myndighed i bestemmelseslandet, medmindre anden myndighed er anført i det skriftlige samtykke, jf. § 35, stk. 2, i Veterinærkontrolbekendtgørelsen.
 Stk. 4. Fødevareafdelingen eller den kompetente myndighed i bestemmelseslandet skal straks efter, at den har brudt forseglingen, orientere indgangsgrænsekontrolstedet om, at partiet er modtaget.
Stk. 5. Hvis grænsekontrollen ikke inden 15 dage fra partiets videresendelse til modtagevirksomheden har modtaget underretning fra tilsynsyndigheden ved modtagevirksomheden eller den kompetente myndighed i bestemmelseslandet om, at det pågældende parti er modtaget som kanaliseret import, skal grænsekontrollen straks forespørge den pågældende fødevareafdeling henholdsvis myndighed, om partiet er ankommet.
Hvis tilsynsyndigheden eller den kompetente myndighed i bestemmelseslandet oplyser, at partiet ikke er ankommet, skal grænsekontrollen straks anmode SKAT om at foretage de nødvendige undersøgelser for at fastslå, hvor partiet befinder sig.
 Stk. 6. Grænsekontrollen skal for hvert parti returvarer føre register over, om 15 dages tidsfristen i stk. 5 er overholdt, og hvilken opfølgning grænsekontrollen har foretaget i tilfælde, hvor tidsfristen er overskredet.
 § 11. Hvis det i forbindelse med returvarekontrollen konstateres, at partiet ikke opfylder gældende bestemmelser eller ikke kan godkendes til formålet efter gennemført veterinærkontrol, skal grænsedyrlægen træffe afgørelse om partiet efter § 19 i Veterinærkontrolbekendtgørelsen.
 Stk. 2. Hvis det i forbindelse med returvarekontrollen konstateres, at partiet kan udgøre en fare for menneskers eller dyrs sundhed, træffer grænsedyrlægen afgørelse om partiet efter § 20 i Veterinærkontrolbekendtgørelsen.
Stk. 3. I de i stk. 1 og 2 nævnte tilfælde skal grænsedyrlægen udstede et CVED, hvoraf det fremgår, at partiet er afvist.
CVEDet og afgørelsen efter § 19 eller § 20 i Veterinærkontrolbekendtgørelsen skal indeholde en beskrivelse af den/de konstaterede fejl og en tidsfrist for partiets endelige bestemmelse.
Tidsfristen for returnering er 60 dage.
Ved fastsættelse af en kortere tidsfrist skal det begrundes i afgørelsen.
Hvis tidsfristen ikke overholdes, destrueres partiet, medmindre grænsedyrlægen har meddelt forlængelse af tidsfristen.
 Stk. 4. I de tilfælde hvor det vil være relevant at oparbejde de i stk. 1 nævnte fødevarer, så partiet bliver egnet til menneskeføde, skal grænsedyrlægen vejlede den ansvarlige for partiet om, at der er mulighed for at søge dispensation fra § 20 i Veterinærkontrolbekendtgørelsen med henblik på, at partiet oparbejdes på en navngiven virksomhed i samhandelsområdet.
 § 12. Hvis myndighederne ved et grænsekontrolsted i et andet samhandelsland afslår at underkaste et parti med returvarer bestemt til Danmark returvarekontrol, fordi fødevarerne ikke er afvist af myndighederne i et tredjeland, skal tilsynsmyndigheden vejlede den ansvarlige for partiet om, at der er mulighed for at søge dispensation fra § 11, stk. 2, i Veterinærkontrolbekendtgørelsen, med henblik på at partiet vil kunne præsenteres på et dansk grænsekontrolsted til returvarekontrol.
Kapitel 3 Genindførsel af fødevarer fra andre samhandelslande, som er myndighedsafvist i samhandelsområdet § 13. Tilladelse til genindførsel af fødevarer, der er afvist af myndighederne i et samhandelsland, meddeles af tilsynsmyndigheden ved modtagevirksomheden.
 Stk. 2. Hvis lageret, hvortil fødevaren ønskes returneret, er beliggende i en anden tilsynsmyndigheds område end importørens, skal modtagelagerets tilsynsmyndighed høre importørens tilsynsmyndighed, om der er særlige forhold, der skal tages i betragtning, før tilladelse gives, eller særlige vilkår som skal stilles i returvaretilladelsen.
Stk. 3. Tilsynsmyndighedens tilladelse skal indeholde navn og adresse på den modtagevirksomhed, hvor fødevarerne skal føres til.
I tilladelsen skal mindst følgende vilkår stilles:
 1) Den ansvarlige for partiet skal sikre, at partiet på modtagevirksomheden underkastes returvarekontrol, at der udarbejdes en rapport over den foretagne returvarekontrol, og at denne rapport fremsendes til tilsynsmyndigheden i det område, hvor modtagevirksomheden er beliggende.
2) fødevarerne må ikke tages i anvendelse eller overdrages, før modtagevirksomhedens tilsynsmyndighed har meddelt tilladelse hertil, og 3) modtages et parti ikke som forventet, skal den ansvarlige for partiet underrette den tilsynsmyndighed, som har meddelt tilladelsen.
 Stk. 4. Hvis der er tale om et parti, som er myndighedsforseglet, skal tilsynsmyndigheden ved modtagevirksomheden bryde forseglingen.
 Stk. 5. Hvis den ansvarlige for et parti meddeler, at partiet ikke er modtaget som forventet, skal tilsynsmyndigheden, som har meddelt tilladelsen, straks efterlyse partiet hos den lokale kompetente myndighed i samhandelslandet.
§ 14. Modtagevirksomhedens tilsynsmyndighed skal bedømme rapporten over returvarekontrollen af de returnerede fødevarer.
Tilsynsmyndigheden orienterer den ansvarlige for partiet om resultatet af bedømmelsen.
 § 15. Hvis modtagevirksomhedens rapport over returvarekontrollen ikke giver anledning til bemærkninger, kan modtagevirksomhedens tilsynsmyndighed frigive partiet.
 § 16. Hvis tilsynsmyndigheden konstaterer, at modtagevirksomhedens returvarekontrol er mangelfuld, kan den påbyde, at returvarekontrollen suppleres med yderligere undersøgelser.
 § 17. Hvis modtagevirksomhedens rapport over returvarekontrollen viser, at partiet ikke opfylder gældende bestemmelser, skal tilsynsmyndigheden træffe afgørelse om partiet efter § 8 i Veterinærkontrolbekendtgørelsen.
 Stk. 2. Hvis et parti kan udgøre en umiddelbar fare for menneskers eller dyrs sundhed, skal tilsynsmyndigheden træffe afgørelse om partiet efter § 9 i Veterinærkontrolbekendtgørelsen.
 Stk. 3. Tilsynsmyndighedens afgørelse skal indeholde en beskrivelse af de konstaterede fejl og en tidsfrist for partiets endelige bestemmelse.
 Stk. 4. I de tilfælde, hvor det vil være relevant at oparbejde de i stk. 1 nævnte fødevarer, så partiet bliver egnet til menneskeføde, skal tilsynsmyndigheden vejlede den ansvarlige for partiet om, at der er mulighed for at søge dispensation fra § 9 i Veterinærkontrolbekendtgørelsen med henblik på, at partiet oparbejdes på en navngiven virksomhed i samhandelsområdet.
Kapitel 4 Genudførsel af fødevarer til et andet samhandelsland § 18. Tilladelse til genudførsel af fødevarer, som er modtaget ved samhandel fra et andet samhandelsland, og som afvises af myndighederne i Danmark, meddeles af importørens tilsynsmyndighed.
 Stk. 2. Tilladelse kan gives, hvis der ikke er folke- eller dyresundhedsmæssige forhold, som forhindrer returnering.
 Stk. 3. Tilladelsen gives på vilkår af, at de kompetente myndigheder i oprindelseslandet skriftligt accepterer at ville modtage partiet og erklærer sig bekendt med afvisningsårsagen, jf. § 8, stk. 4, i Veterinærkontrolbekendtgørelsen.
Stk. 4. Hvis accept fra de kompetente myndigheder i oprindelseslandet forudsætter henvendelse fra de danske myndigheder, kan importørens tilsynsmyndighed sende oplysninger til de tilsynsførende myndigheder ved oprindelsesvirksomheden.
Oplysningerne skal indeholde fuld identifikation af partiet og afvisningsårsag samt en henvisning til artikel 7, stk. 1, litra b), i direktiv 89/662/EØF.
Eventuelle henvendelser til de centrale kompetente myndigheder i oprindelseslandet foretages af International Handel.
Stk. 5. Når accepten fra de kompetente myndigheder er modtaget, skal tilsynsmyndigheden forsegle partiet, hvorefter partiet returneres til det anførte bestemmelsessted under forsegling.
Når partiet afsendes, skal tilsynsmyndigheden underrette den myndighed, der er anført i accepten.
Stk. 6. Hvis importøren og lageret, hvorfra partiet genudføres, ligger i forskellige tilsynsmyndigheders område, skal importørens tilsynsmyndighed underrette lagerets tilsynsmyndighed, om den modtagne accept fra de kompetente myndigheder i oprindelseslandet.
Lagerets tilsynsmyndighed forestår forsegling, returnering og underretning som anført i stk. 5.
§ 19. Myndighederne i et andet samhandelsland kan anmode om en tilladelse til genudførsel af fødevarer, som er modtaget i Danmark ved samhandel, og som afvises af modtageren i Danmark.
I denne type sager skal importørens tilsynsmyndighed give returvaretilladelse.
Stk. 2. Tilladelse kan ikke gives efter denne paragraf, hvis der er folke- eller dyresundhedsmæssige problemer.
I disse tilfælde skal partiet myndighedsafvises og følge kravene i § 18.
Kapitel 5 Orienteringspligt § 20.  Grænsekontrollen eller tilsynsmyndigheden skal sende kopi af tilladelser givet iht. dette cirkulære til importørens og modtagevirksomhedens tilsynsmyndighed, straks efter at tilladelsen er sendt til ansøgeren.
Kapitel 6 Ikrafttrædelsesbestemmelser m.m.
 § 21. Cirkulæret træder i kraft den 8. oktober 2012.
 Stk. 2. Samtidig ophæves cirkulære nr. 9098 af 4. februar 2005 om returnering af animalske fødevarer.
Fødevarestyrelsen, den 1. oktober 2012 Tina Lund Lodahl +++Bilag+++Bilag 1 Fysisk kontrol af returnerede fødevarer +++Bilag+++Bilag 2 Model af prøveudtagningsskema for returvarer 1) Cirkulæret indeholder bestemmelser, der helt eller delvist gennemfører følgende EU-retsakter med eventuelle senere ændringer: Rådets direktiv 89/662/EF af 11. december 1989 om veterinærkontrol i samhandlen i Fællesskabet, med henblik på gennemførslen af det indre marked, EF-Tidende 1989, nr.
L 395, side 13, senest ændret ved direktiv 2004/41/EF af 21. april 2004, EF-Tidende 2004, nr.
L157, side 33 og Rådets direktiv 97/78/EF af 18. december 1997 om fastsættelse af principperne for tilrettelæggelse af veterinærkontrollen for tredjelandsprodukter der føres ind i fællesskabet, EF-Tidende 1998, nr.
L 24, side 9, senest ændret ved direktiv 2006/104/EF, EF-Tidende 2006, nr.
L 363, side 352.
