 Et medlem indbetalte ikke oktoberkontingent inden sidste rettidige  

 betalingsdag den 25. november 1991, da han den 27. oktober 1991 fik en  

 blodprop i hjernestammen og i tiden fra den 27. oktober til den 1.
december 1991 var hospitalsindlagt.
Medlemmet havde søgt at få en  

 veninde til at ordne indbetalingen, men aftalen blev misforstået.
 Ankenævnet ophævede kontingentrestanceslettelsen, idet nævnet lagde  

 vægt på, at medlemmets sygdom havde påvirket ham i en sådan grad, at  

 medlemmet måtte antages ikke at have været i stand til at varetage sine  

 interesser i tiden indtil betalingsfristens udløb, og at sygdommen således  

 var årsag til, at kontingentet ikke blev betalt rettidigt.
 Et medlem betalte ikke kontingent for oktober kvartal 1991. Kassen sendte  

 derfor den 1. november 1991 og atter den 15. november 1991 medlemmet en  

 erindringsskrivelse, hvoraf det fremgik, at medlemskabet ville blive slettet,  

 såfremt det skyldige kontingent ikke blev indbetalt senest den 25. november  

 1991.
 Medlemmet betalte ikke inden fristens udløb, hvorfor han blev slettet med  

 virkning fra den 1. oktober 1991.
I klagen oplyste medlemmet bl.a., at han sidst på sommeren var overgået  

 til sygedagpenge, idet han, grundet forkalkning af en hovedpulsåre, ikke  

 længere var i stand til at gå ret langt.
Den 27. oktober 1991 havde han  

 pludselig fået en blodprop i hjernestammen og var blevet indlagt på  

 hospitalet, hvorfra han blev udskrevet den 1. december 1991.
Blodproppen havde bevirket, at medlemmet mistede »styringen« og  

 til dels følelsen i hele venstre side, ligesom han i en uge stort set kun  

 sov.
Da han efter denne første uge var kommet nogenlunde til sig selv, fik  

 han fortalt en veninde, at han bl.a. skulle betale kontingent til kassen,  

 hvilket hun havde lovet at ordne.
Ved en fejltagelse havde nævnte veninde i stedet for at sende  

 giroopkrævningen til medlemmets bank, hvor der var dækning for beløbet, sendt  

 giroopkrævningen til betaling via en postgirokonto, hvorpå der først var  

 penge til disposition sidst på måneden.
Postgirokontoret havde derfor ikke  

 betalt kontingentet med det samme, men havde skrevet til medlemmets adresse,  

 at kontingentet ville blive betalt, når der kom penge på kontoen.
Dette brev  

 var medlemmet først blevet opmærksom på den 6. december 1991 ved gennemgangen  

 af 6 ugers uåbnet post.
Medlemmet oplyste endelig, at han ikke kunne sværge på, at han havde  

 fortalt sin veninde helt korrekt, hvorledes de forskellige regninger skulle  

 betales, men han mente dog, at dette var tilfældet.
Ifølge medlemmets veninde  

 havde hun sendt indbetalingen til kassen i god tid før sidste rettidige  

 indbetalingsdato, og medlemmet havde skrevet under herpå.
Medlemmet havde dog  

 ingen erindring herom.
 Direktoratet for Arbejdsløshedsforsikringen var enig med kassen i, at  

 medlemmet skulle slettes som medlem af kassen på grund af kontingentrestance  

 med virkning fra den 1. oktober 1991.
Direktoratet lagde vægt på, at kassen havde fulgt den foreskrevne  

 fremgangsmåde.
Da sidste rettidige indbetalingsdag for oktober kvartal 1991  

 var den 25. november 1991, og da det skyldige beløb først var blevet betalt  

 efter denne dato, fandt direktoratet, at medlemmet med rette var blevet  

 slettet af kassen.
 Direktoratet udtalte i øvrigt, under henvisning til  

 arbejdsløshedsforsikringslovens § 78, stk. 5, at der ikke i  

 arbejdsløshedsforsikringsloven er hjemmel til at ophæve en korrekt foretaget  

 restanceslettelse på grund af sådanne omstændigheder, som medlemmet havde  

 anført i sin klage.
 Direktoratet lagde vægt på, at medlemmet i den relevante periode havde  

 modtaget sygedagpenge.
 Direktoratet gjorde herudover opmærksom på, at det altid er medlemmet  

 selv, der har ansvaret for, at kontingentet indbetales rettidigt, og at dette  

 også gælder, hvor indbetalingen er overladt til tredjemand, i dette tilfælde  

 medlemmets veninde.
 Direktoratet henviste til arbejdsløshedsforsikringslovens § 78, stk. 1, 2,  

 3 og 5.
I klagen oplyste medlemmet bl.a., at blodproppen havde påvirket hans  

 hukommelse og især hans evne til at koncentrere sig, ligesom hans søvnbehov  

 var øget væsentligt.
Han havde derfor ikke haft kontrol med noget som helst i  

 omhandlede periode.
Medlemmet oplyste herudover, at han boede alene med sin 11-årige søn, og  

 at ingen andre havde indsigt i, hvilke af hans regninger, der skulle betales  

 samt hvornår.
Kontingentet var blevet indbetalt af en veninde, der havde  

 besøgt ham på hospitalet, og som ikke havde nogen forpligtelser over for ham.
Direktoratet bemærkede, at man havde stor forståelse for medlemmets  

 situation.
Direktoratet fandt dog fortsat, under henvisning til at medlemmet  

 havde overladt indbetalingen af kontingentet til en veninde, uanset at der  

 ikke var tale om medlemmets samlever, at måtte fastholde, at det altid var  

 medlemmet selv, der havde ansvaret for, at kontingentet betaltes rettidigt.
 Medlemmet måtte således efter direktoratets opfattelse selv bære ansvaret  

 for, at kontingentet ikke blev betalt rettidigt.
 Arbejdsmarkedets Ankenævn lagde til grund, at medlemmet var indlagt på  

 hospitalet fra den 27. oktober til den 1. december 1991 på grund af en  

 blodprop i hjernestammen, og at hans sygdom havde påvirket ham i en sådan  

 grad, at han måtte antages ikke at have været i stand til at varetage sine  

 interesser i tiden indtil betalingsfristens udløb den 25. november 1991.
 Ankenævnet fandt på baggrund heraf, at medlemmets sygdom var årsag til, at  

 hans kontingent ikke blev betalt rettidigt.
 Ankenævnet ophævede derfor medlemmets slettelse af arbejdsløshedskassen på  

 grund af kontingentrestance.
 Ankenævnet ændrede således Direktoratet for Arbejdsløshedsforsikringens  

 afgørelse.
