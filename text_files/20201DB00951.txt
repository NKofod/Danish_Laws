Betænkning afgivet af Sundhedsudvalget den 13. april 2021 Betænkning over Forslag til folketingsbeslutning om en forebyggelsesplan for unges alkoholforbrug [af Pernille Skipper (EL) og Peder Hvelplund (EL)]:
1. Indstillinger Et flertal i udvalget (S, RV, EL, KF og Susanne Zimmer (UFG)) indstiller beslutningsforslaget til vedtagelse uændret.
 Et mindretal i udvalget (V) vil stemme hverken for eller imod beslutningsforslaget.
 Et andet mindretal i udvalget (DF og LA) indstiller beslutningsforslaget til forkastelse.
 Et tredje mindretal i udvalget (SF) vil redegøre for sin indstilling til beslutningsforslaget ved 1. (eneste) behandling.
 Et fjerde mindretal i udvalget (NB) vil redegøre for sin indstilling til beslutningsforslaget ved 1. (eneste) behandling.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Radikale Venstre, Enhedslisten og Susanne Zimmer (UFG) Socialdemokratiets, Radikale Venstres, Enhedslistens medlemmer af udvalget og Susanne Zimmer (UFG) er enige i beslutningsforslagets intention om at sænke unges alkoholforbrug og rusdrikkeri.
Dette skal blandt andet ske ved at ændre børn og unges beruselseskultur.
En forebyggelsesplan bør indeholde en bred vifte af strukturelle og rådgivende tiltag, der hver især og tilsammen kan medvirke til, at børn og unge drikker mindre og starter med at drikke i en senere alder.
Det skal ske, da unges høje forbrug har store konsekvenser, både på kort sigt i form af mistrivsel som følge af ulykker og fortrudte handlinger relateret til vold, konflikter og uønsket sex, men også på længere sigt i form af helbredsmæssige konsekvenser.
 S, RV, EL og Susanne Zimmer (UFG) noterer sig, at regeringen allerede har overvejelser over en forebyggelsesplan rettet mod børn og unges alkoholforbrug.
 S, RV, EL og Susanne Zimmer (UFG) bakker op om, at regeringen vil arbejde for at fremlægge forslag til en forebyggelsesplan for unges forbrug af alkohol snarest og senest i andet halvår af 2021.
 S, RV, EL og Susanne Zimmer (UFG) er på den baggrund enige om at vedtage beslutningsforslaget.
Venstre Venstres medlemmer af udvalget er enige i intentionerne i forslaget om at nedbringe unges alkoholforbrug, men undlader at stemme til beslutningsforslaget.
Dels er det usikkert, hvad der i betænkningsbidraget fra bl.a. forslagsstillernes side menes med »en bred vifte af strukturelle og rådgivende tiltag«, dels bør spørgsmålet om forebyggelse af unges alkoholforbrug indgå i en bredere forebyggelsesindsats, som efter Venstres mening skal håndteres i forbindelse med en sundhedsaftale.
Dansk Folkeparti Dansk Folkepartis medlemmer af udvalget kan ikke stemme for en forebyggelsesplan for unges alkoholforbrug, da vi mener, at det vigtigste i forhold til at nedbringe unges brug af alkohol fordrer, at vi ændrer kulturen omkring alkohol i hele samfundet.
Vi har i dag en aldersgrænse på 16 år for øl og spiritus på maksimalt 16,4 pct. alkohol samt en grænse på 18 år for at købe drikke med en højere alkoholprocent, og disse grænser synes vi ligger et fint sted.
Vi ser heldigvis flere og flere bryggerier m.v., som producerer alkoholfri vin og øl, så man sikrer et alkoholfrit alternativ.
Desværre ser vi ofte, at man ved forebyggelsesplaner rammer andre end dem, den er tiltænkt, og derfor støtter Dansk Folkeparti ikke dette forslag.
3. Udvalgsarbejdet Beslutningsforslaget blev fremsat den 9. marts 2021 og blev herefter henvist direkte til behandling i Sundhedsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 2 bilag på beslutningsforslaget.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Lotte Rod (RV) Kirsten Normann Andersen (SF) Trine Torp (SF) Peder Hvelplund (EL) Pernille Skipper (EL) Susanne Zimmer (UFG) Jane Heitmann (V) fmd.
Ellen Trane Nørby (V) Britt Bager (KF) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Karina Adsbøl (DF) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
