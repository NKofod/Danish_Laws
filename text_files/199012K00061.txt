Nr LSF 61 Forslag til Lov om ændring af lov om Københavns Fondbørs Fremsat af industriministeren (Anne Birgitte Lundholt) den 7. november 1990 § 1 I lov om Københavns Fondbørs, jf. lovbekendtgørelse nr. 536 af 8.  

 september 1988, foretages følgende ændringer:
 1. I § 3 indsættes som stk. 2:
 »Stk. 2. Fondsbørsbestyrelsen kan dispensere fra bestemmelsen i stk.  

 1 for værdipapirer med en oprindelig løbetid på et år eller derunder.  

 Dispensationen kan gøres betinget.«.
 2. I § 43, stk. 1, indsættes som 3. pkt.:
 »Afgørelser truffet i henhold til § 3, stk. 2, kan ikke indbringes  

 for nogen administrativ myndighed.«.
§ 2 Loven træder i kraft dagen efter bekendtgørelse i Lovtidende.
Bemærkninger til lovforslaget Almindelige bemærkninger 1. Baggrund Ifølge § 3 i lov om Københavns Fonsbørs, jf. lovbekendtgørelse nr. 536 af  

 8. september 1988, er Københavns Fondsbørs eneberettiget til i Danmark at  

 drive den i § 1, nr. 1, 2 og 3, nævnte virksomhed, det vil sige, at  

 Fondsbørsen er eneberettiget til at sammenføre købs- og salgstilbud i  

 børsnoterede værdipapirer til offentlig handel og kursnotering samt til at  

 offentliggøre officielle oversigter over kurser og omsætning.
 Det nuværende regelsæt giver således ikke mulighed for at tillade, at  

 visse børsnoterede værdipapirer tillige handles ved sammenføring af købs- og  

 salgstilbud på et andet marked.
Formålet med lovforslaget er at give mulighed for en sådan alternativ  

 sammenføring af købere og sælgere.
Dette sker ved at give  

 Fondsbørsbestyrelsen adgang til at dispensere fra bestemmelsen i § 3, stk. 1.
 Forslaget er begrundet i, at det ved introduktionen af Statens  

 skatkammerbeviser i marts 1990 viste sig, at der var behov for at  

 skatkammerbeviserne noteres og handles over såvel Københavns Fondbørs som  

 gennem sædvanlige mellemhandlere på pengemarkedet (pengemarkedsbrokere) i  

 Danmark.
En del af omsætningen med skatkammerbeviser på pengemarkedet foregår i dag  

 gennem mellemhandlere i Helsingsfors og i London, fordi tilsvarende aktivitet  

 i København ikke er tilladt som følge af Københavns Fondsbørs eneret.
Det er  

 et mål i sig selv, at handel med og notering af danske indenlandske  

 statspapirer ikke flyttes til udlandet som følge af uhensigtsmæssige  

 institutionelle forhold.
Skatkammmerbeviserne er meget korte gældsbeviser med løbetider på indtil  

 videre 3 og 6 måneder.
Beviserne bærer ingen nominel rente, idet de er  

 såkaldte nul-kuponpapirer, som sælges under pari og indfries til pari på  

 udløbstidspunktet.
Skatkammerbeviserne har en stykstørrelse på 1 mio. kr. og  

 sælges hovedsagelig på auktion hvert kvartal modsat andre statspapirer, der  

 dagligt sælges via Nationalbanken.
Skatkammerbevisernes egenskaber gør det muligt at omsætte dem med minimale  

 omkostninger på to ellers ret adskilte markeder, nemlig både det for  

 obligationer og det for pengeinstitutindskud, specielt  

 interbankpengemarkedet.
Beviserne har herved mulighed for at blive de mest  

 omsatte på det korte finansielle marked i Danmark.
 Skatkammerbeviserne vil generelt kunne understøtte det korte finansielle  

 marked i Danmark, der hidtil har været noget tyndt og uigennemsigtigt.
2. Høring Forslaget har været forelagt Finansministeriet og Økonomiministeriet.
 Samtidig med fremsættelsen af forslaget er det forelagt: Danmarks  

 Nationalbank, Københavns Fondsbørs, Foreningen af Danske Børsmæglerselskaber,  

 Finansrådet, Realkreditrådet, Pensionskasserådet, Assurandør-Societetet,  

 Lønmodtagernes Dyrtidsfond, Arbejdsmarkedets Tillægspension, Danske  

 Investeringsforeningers Fællesrepræsentation, Foreningen af  

 Firmapensionskasser, Industrirådet, Danmarks Rederiforening, Det Danske  

 Handelskammer, Arbejderbevægelsens Erhvervsråd og Forbrugerrådet.
3. Administrative og statsfinansielle konsekvenser Forslaget skønnes ikke at få administrative eller statsfinansielle  

 konsekvenser.
Bemærkninger til lovforslagets enkelte bestemmelser Til § 1 Til nr. 1 Det foreslås, at Fondsbørsbestyrelsen gives mulighed for at tillade, at  

 visse børsnoterede værdipapirer tillige kan handles ved sammenføring af købs-  

 og salgstilbud på et andet marked end Københavns Fondsbørs, samt at der kan  

 offentliggøres kurser og omsætninger for dette marked.
Af hensyn til Københavns Fondsbørs' rolle som formidler af børsnoterede  

 værdipapirer, er dispensationsadgangen begrænset til at angå værdipapirer med  

 en oprindelig løbetid på et år eller derunder.
Det er således kun  

 pengemarkedspapirer, der kan meddeles dispensation for.
Fondsbørsbestyrelsen kan gøre dispensationen betinget.  

 Fondsbørsbestyrelsen vil således f.eks. kunne kræve, at andre end de, der er  

 indberetningspligtige efter Fondsbørslovens § 34, skal påtage sig at  

 indberette aftaler om overdragelse af det pågældende værdipapir.
Opfyldes  

 sådanne betingelser ikke, vil Fondsbørsbestyrelsen kunne tilbagekalde  

 dispensationen.
Til nr. 2 Forslaget er en konsekvens af nr. 1. Da Fondsbørsen er tillagt en eneret  

 og gives mulighed for at dispensere herfra, bør det alene være  

 Fondsbørsbestyrelsen, der har kompentence til at afgøre, hvorvidt der skal  

 dispenseres fra eneretten.
 Det foreslås derfor, at Fondsbørsbestyrelsens afgørelser efter § 3, stk.  

 2, ikke kan indbringes for nogen administrative myndighed.
