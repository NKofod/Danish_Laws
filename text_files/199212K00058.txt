Nr LSF 58 Forslag til Lov om ændring af borgerlig straffelov (Minimumsstraf i  

 voldssager) Fremsat af Sonja Albrink (CD) Duetoft (CD) Svend Aage Jensen (CD) den 27. oktober 1992 § 1 I borgerlig straffelov, jf. lovbekendtgørelse nr. 607 af 6. september  

 1986, som senest ændret ved § 1 i lov nr. 282 af 29. april 1992, foretages  

 følgende ændringer:
 1. I § 244 ændres ordene »med bøde, hæfte eller  

 fængsel indtil 1 år og 6 måneder« til: »med hæfte ikke under 21  

 dage eller fængsel indtil 1 år og 6 måneder, under formildende omstændigheder  

 med bøde eller hæfte«.
 2. I § 245, stk. 1, indsættes efter »fængsel«:  

 »fra 2 måneder«.
 3. I § 246 udgår ordene »i 8 år«, og i stedet  

 indsættes: »fra 1 år indtil 8 år«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Op gennem 1980'erne og begyndelsen af 1990'erne har der været en stigning  

 i antallet af anmeldte voldsforbrydelser på op mod 50 pct., samtidig med at  

 domspraksis har vist en tendens til at indsnævre det område af  

 strafferammerne, inden for hvilke samtlige voldsstraffe sanktioneres.
Hertil  

 kommer, at afsoningen udskydes, således at sanktionen ikke længere opfattes  

 som en følge af den begåede forbrydelse.
I takt med denne udvikling er den  

 almindelige retsfølelse i stigende grad blevet krænket og tilliden til  

 retssystemet svindende.
I 1989 vedtog Folketinget en ny formulering af straffelovens bestemmelser  

 om voldsstraffe (lov nr. 272 af 3. maj 1989) og tilkendegav samtidig i  

 bemærkningerne, at det var ønskeligt, at domstolene fremover anvendte  

 strafferammerne i deres fulde udstrækning.
Det er dog fortsat den nederste  

 del af strafferammerne, der anvendes, og det er ofte blot en enkelt måneds  

 fængsel, der adskiller straffen for den grove vold fra den mindre grove.
 Som udløber af de forhøjede strafminima vil der blive udvidet adgang til  

 at anvende varetægtsfængsling i voldssager, idet det efter retsplejelovens §  

 762, stk. 2, er en af betingelserne for at kunne anvende varetægtsfængslingen  

 i voldssager, at forholdet må antages at blive sanktioneret med fængsel i  

 mindst 60 dage, en situation som med de foreliggende strafminima oftere må  

 antages at være opfyldt.
Bemærkninger til forslagets enkelte bestemmelser Til nr. 1 Med det foreliggende lovforslag indføres minimumsgrænser for domstolenes  

 sanktioner over for voldsforbrydere.
Med de hidtil gældende regler har der  

 for simpel vold, jf. straffelovens § 244, ikke været nogen nedre grænse for  

 sanktionens størrelse, og såvel bøde som hæfte ned til 7 dage, jf.  

 straffelovens § 44, kan bringes i anvendelse.
 Ved at placere bøde- og hæftebestemmelse i sidste komma under de  

 »formildende omstændigheder« bliver domstolene nødsaget til nøje at  

 begrunde anvendelsen af andet end en fængselssanktion over for en  

 voldsforbrydelse.
Til nr. 2 Såfremt forholdet falder ind under straffelovens § 245, er den nedre  

 grænse efter den gældende formulering begrænset af de almindelige regler,  

 hvorefter fængsel idømmes for tidsrum ikke kortere end 30 dage.
I 1990 blev  

 ca. 30 pct. af de voldsforbrydelser, som blev bedømt til at falde ind under §  

 245, sanktioneret med under 60 dages fængsel, uanset bestemmelsen ifølge sin  

 ordlyd netop skal anvendes, når der foreligger særligt kvalificerende  

 omstændigheder og forholdene derfor må antages at være af en betydelig  

 grovhed.
 Der er i ændringsforslaget ikke indsat nogen sidebestemmelse, der gælder  

 »under formildende omstændigheder«, men de almindelige  

 strafnedsættelsesgrunde i lovens § 84 f. er fortsat gældende og vil kunne  

 anvendes til at fastsætte en straf, der ligger under forslagets strafminimum,  

 men anvendelsen af disse bestemmelser forudsætter en særlig stillingtagen og  

 tilkendegivelse fra domstolens side.
Til nr. 3 Den gældende § 246 i straffeloven anvendes i meget begrænset omfang og kun  

 i de allergroveste sager, hvilket også er afspejlet i, at kun en enkelt dom  

 afsagt efter § 246 i 1990 anvendte en sanktion på under 18 måneders fængsel,  

 mens der i hovedparten af de resterende 17 sager blev fastsat fængselsstraffe  

 på typisk 2-3 år.
 Ligesom ændringsforslaget ikke indebærer nogen ændring i domstolenes  

 mulighed for at anvende de almindelige strafnedsættelsesbestemmelser,  

 indebærer det heller ikke nogen ændring i domstolenes mulighed for at anvende  

 betingede domme, jf. straffelovens kapitel 7.
