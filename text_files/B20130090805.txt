Bekendtgørelse om udsendelse af digitalt genererede skrivelser uden underskrift I medfør af § 35, stk. 3, i skatteforvaltningsloven, jf. lovbekendtgørelse nr. 175 af 23. februar 2011, fastsættes efter bemyndigelse:
 § 1. Nedenstående digitalt genererede skrivelser kan udsendes uden underskrift og vil i retlig henseende være sidestillet med et dokument med personlig underskrift:
1) Årsopgørelser, 2) underretninger om ændring af årsopgørelsen efter skatteforvaltningslovens § 20, 3) forskudsopgørelser for fysiske og juridiske personer, 4) underretninger om ændring af forskudsopgørelsen efter skatteforvaltningslovens § 19, 5) meddelelser om ejendomsvurdering, 6) afgørelser om værdifastsættelse af motorkøretøjer, 7) afgørelser om registreringsforhold for køretøjer i Køretøjsregistret, herunder om afgiftsbetaling og afgiftsfritagelse, 8) afgørelser om nummerplader, herunder om betaling for samt udlevering og inddragelse af nummerplader, 9) afgørelser om registrering, ændring af registreringsforhold, ophør af registrering og afmeldelse fra registrering for afgifter og skatter, 10) afgørelser om pålæg af rykkergebyr efter opkrævningslovens § 6, 11) afgørelser om fastsættelse af foreløbigt tilsvar efter opkrævningslovens § 4, stk. 1, og gebyr for fastsættelse af foreløbigt tilsvar efter opkrævningslovens § 4, stk. 2, 12) afgørelser om pålæg af morarenter efter opkrævningslovens § 7, 13) afgørelser om nye afregningsfrister for A-skat, arbejdsmarkedsbidrag og moms, 14) afgørelser om opkrævning af told og afgifter ved import, 15) afgørelser om nedsættelse af ordinære acontoskatterater, der modtages i TastSelv Erhverv, 16) afgørelser om modregning, der vises ved åbning af én skattekonto, 17) afgørelser om afdragsordninger og 18) afgørelser til medhæfter med oplysning om, at primær hæfter er blevet rykket for manglende betaling.
 § 2. Bekendtgørelsen træder i kraft den 1. august 2013.
 Stk. 2. Bekendtgørelse nr. 1106 af 30. november 2012 om udsendelse af digitalt genererede skrivelser uden underskrift ophæves samtidig.
