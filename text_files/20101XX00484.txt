Skriftlig fremsættelse (8. februar 2011) Transportministeren (Hans Christian Schmidt) Herved tillader jeg mig for Folketinget at fremsætte:
Forslag til lov om ændring af lov om offentlige veje og lov om private fælles-veje (Valgplakater på vejareal) (Lovforslag nr.
L 120) Lovforslaget tilgodeser et ønske om, at de opstillingsberettigede partier og deres kandidater får ret til at ophænge valgplakater på offentlige veje og på private fællesveje i byerne uden at skulle søge om en forudgående tilladelse til ophængning af valgplakater.
Der må på offentlige veje idag ikke ophænges valgplakater uden vejbestyrelsens tilladelse.
Det fremgår af lov om offentlige veje.
Med den foreslåede bestemmelse gives der partier og kandidater en umiddelbar ret til at ophænge valgplakater i forbindelse med folketingsvalg, kommunale og regionale valg, valg til Europa-Parlamentet, folkeafstemninger og andre valg, der afholdes på offentligretligt grundlag.
Bestemmelsen medfører desuden en udvidelse i forhold til tidligere praksis af det tidsrum i hvilket valgplakater kan ophænges.
Spørgsmålet om hvor valgplakater må ophænges er også reguleret i lovforslaget.
Det foreslås, at valgplakater på offentlige veje må ophænges på master til vejbelysningen, vejtræer, hegn, master til brug for elforsyning samt indretninger fæstnet i jorden, der har til formål at fremvise valgplakater.
 Det foreslås endvidere, at der i visse konkrete situationer ikke må ophænges valgplakater ud fra bl.a. et trafiksikkerhedsmæssigt hensyn, men også ud fra et hensyn til at sikre hensigtsmæssige oversigtsforhold på vejene.
Lovforslaget omhandler endvidere ophængning af valgplakater på private fællesveje i byer og bymæssige områder.
Hensynet til, at der i de to lovgivninger opereres med så ensartede regler som muligt taler for, at der indføres lignende parallelle bestemmelser i lov om private fællesveje.
Som ordningen er nu, må der ikke ophænges valgplakater på private fællesveje i byer og bymæssige områder uden kommunalbestyrelsens offentligretlige tilladelse.
Den, der får kommunens tilladelse, vil kun kunne udnytte denne og hænge valgplakater op, hvis vedkommende har ret hertil i henhold til aftale med vejens ejer.
Med lovforslaget foreslås det, at der ikke længere skal søges om godkendelse hos kommunalbestyrelsen, og ophængningen vil heller ikke kræve aftale med grundejerne.
Af hensyn til grundejernes interesser foreslås det, at der alene må ophænges valgplakater på master til vejbelysningen og master til brug for elforsyning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
