Cirkulæreskrivelse om ændring af  

 adoptionsloven og navneloven (Til samtlige personregisterførere i  

 Sønderjylland) Den 1. november 1997 træder lov nr. 233 af 2. april  

 1997 om ændring af adoptionsloven, indfødsretsloven og  

 navneloven i kraft.
 Ændringen af adoptionsloven medfører bl.a.,  

 at der i loven indsættes § 28, stk. 2, hvorefter justitsministeren  

 eller den, ministeren bemyndiger hertil, kan bestemme, at en adoption kan  

 bevilges i et andet land, når adoptionen er gennemført i  

 overensstemmelse med Haager-konventionen af 29. maj 1993 om beskyttelse af  

 børn og om samarbejde med hensyn til internationale adoptioner.
 Ændringen af navneloven indebærer i den  

 forbindelse, at navnelovens § 3, stk. 1, 1. og 2. pkt., og § 12, 1. og 2.  

 pkt., også gælder, hvis barnet er adopteret ved en udenlandsk  

 afgørelse.
 Det betyder, at myndighederne i barnets oprindelsesland i  

 det omfang en udenlandsk afgørelse anerkendes i henhold til  

 adoptionslovens § 28, stk. 2, kan træffe afgørelse om adoption  

 med den virkning, at barnet ved adoptionen i samme omfang som ved en adoption  

 bevilget i Danmark kan tillægges navn(e) efter dansk ret.
 Efter adoptionsbekendtgørelse med de  

 ændringer, der ligeledes træder i kraft den 1. november 1997, §  

 24 d skal adoptanterne anmelde den udenlandske adoption til statsamtet.  

 Statsamtet sender, hvis betingelserne for at anerkende adoptionen er opfyldt,  

 meddelelse om adoptionen til de relevante myndigheder m.v. for, at  

 adoptionsafgørelsen kan registreres som gældende i Danmark.  

 Meddelelse om adoptionen kan gives på en særlig blanket, der er  

 godkendt af Civilretsdirektoratet.
Det er forudsat, at statsamtet inden meddelelse om  

 adoptionen har påset, om det navn, som barnet eventuelt er blevet  

 tillagt ved den udenlandske adoptionsafgørelse, er i overensstemmelse  

 med dansk navneret.
Hvis barnet ved den udenlandske adoptionsafgørelse  

 er tillagt et eller flere navne, som ikke kan opnås efter dansk ret,  

 må statsamtet i forbindelse med meddelelse om adoptionen til de  

 relevante myndigheder angive barnets oprindelige fornavn samt det efternavn,  

 som følger af navnelovens § 3, jf. § 1.
 Det fremgår af § 12 i Justitsministeriets  

 cirkulære nr. 29 af 1. marts 1982 om førelse af personregistrene  

 i de sønderjyske landsdele, at tilførsler til eller rettelser i  

 personregistrene på grundlag af udenlandske dokumenter kun må ske  

 efter tilladelse fra statsamtet.
Det fremgår endvidere af cirkulærets § 26, at  

 når et i udlandet født barn adopteres her i landet, kan barnet  

 på begæring af adoptanterne indføres i  

 fødselsregistret, når der forevises en særlig anmeldelse  

 fra adoptionsmyndigheden.
På grundlag heraf kan  

 personregisterføreren udstede en dansk navneattest.
 Fra den 1. november 1997 vil tilførsel til  

 personregistret efter cirkulærets § 26 med deraf følgende  

 mulighed for at udstede navneattest endvidere kunne ske på grundlag af  

 den meddelelse om den udenlandske adoption, som statsamtet har givet i  

 medfør af § 24 d i adoptionsbekendtgørelsen.
 Der foretages derfor følgende ændringer  af §  

 26, 1. pkt., i Justitsministeriets cirkulære nr. 29 af 1. marts 1982 om  

 førelse af personregistrene i de sønderjyske landsdele:
 1. Efter »her i landet« indsættes: »eller adopteres ved en  

 afgørelse, der anerkendes efter adoptionslovens § 28, stk. 2,«.
 2. »adoptionsmyndigheden« ændres til: »statsamtet«.
