Nr LSF 330 Forslag til Lov om ændring af lov om hovedstadsområdets kollektive  

 persontrafik Fremsat af trafikministeren (Helge Mortensen) den 26. maj 1993 § 1 I lov nr 274 af 3. maj 1989 om hovedstadsområdets kollektive persontrafik,  

 som ændret ved lov nr. 293 af 29. april 1992, foretages følgende ændring:
 § 3 affattes således:
» § 3. Selskabet foretager løbende offentligt udbud af den i  

 §1 nævnte buskørsel.
Trafikministeren fastsætter retningslinjer vedrørende  

 selskabets egen tilbudsgivning på den udbudte kørsel m.v.
Stk. 2. Kontrakter om kørsel indgås for et tidsrum af højst 8  

 år.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget 1. Den gældende ordning.
Efter den gældende lov skal HT kun udbyde en del af den almindelige  

 rutekørsel med bus, der udføres i hovedstadsområdet.
Medmindre  

 trafikministeren tillader andet, skal den del af selskabets samlede kørsel,  

 der på grundlag af udbud udføres for selskabet af andre således udgøre mindst  

 30% efter 1. april 1992 og mindst 45% efter 1. april 1994.
 Der er i forarbejderne til den gældende lov (lovbemærkningerne) bl.a.  

 anført:
 »Et virksomt middel til at sikre en økonomisk og effektiv drift er at  

 foretage løbende offentligt udbud af den almindelige rutekørsel.
 Formålet er gennem den derved skabte mulighed for konkurrence mellem  

 busvirksomhederne om kørslen dels at mindske omkostningerne, dels at opnå, at  

 en større del af trafikken gradvist kan udføres af andre end  

 Hovedstadsområdets Trafikselskab selv.
Trafikselskabet er ikke bundet til at antage det laveste tilbud eller  

 overhovedet nogen af de indkomne tilbud.
Dette svarer til ordningen i henhold  

 til licitationsloven.
Trafikselskabets bestyrelse er således frit stillet,  

 idet den kan afveje kravene til økonomi og effektivitet over for andre  

 hensyn, som f.eks. service- og driftsmæssige.« Det fremgår af forarbejderne, at hverken HT, DSB eller andre offentlige  

 virksomheder kan byde på den kørsel, der udbydes.
Det fremgår endvidere, at  

 ministeren ikke kan udnytte sin dispensationsbeføjelse til at fravige  

 princippet om, at de angivne mindsteandele af HT's rutekørsel skal udføres af  

 andre.
2. Baggrunden for lovforslaget.
HT's organisation og opdeling.
HT har, i overensstemmelse med den i loven fastsatte tidsplan, foretaget  

 offentligt udbud af den almindelige rutekørsel, således at der i dag er  

 udliciteret lidt over 30% af HT's samlede kørsel.
HT har netop iværksat en  

 udbudsrunde med henblik på, at den kørsel, der udføres af private, mindst vil  

 udgøre 45% af HT's samlede kørsel fra den 1. april 1994.
Med vedtagelsen i 1989 af den gældende lov indførtes der en ny  

 ledelsesform for HT med henblik på at give HT større frihed til rationel  

 virksomhedsledelse.
Det var samtidig forudsat, at den øgede konkurrence ved  

 gennemførelse af offentlig licitation ville påvirke HT's produktivitet og  

 omkostningsniveauet gunstigt for den del af buskørslen, der fortsat ville  

 blive drevet af selskabet med egne busser.
 HT har i 1990 foretaget en organisatorisk opdeling af sine aktiviteter i  

 en Administrationsdivision, der tager sig af udbud og indgåelse af kontrakter  

 om buskørsel, planlægning, takster mm., og en Busdivision, der varetager HT's  

 egen buskørsel.
 Busdivisionen, der er blevet fysisk udskilt fra Administrationsdivisionen,  

 drives som en privat buskørselsvirksomhed efter forretningsmæssige principper  

 i overensstemmelse med aktieselskabs- og årsregnskabslovens bestemmelser og  

 har i perioden fra 1990 gennemgået en vidtgående rationalisering og  

 effektivisering, der har gjort divisionen konkurrencedygtig med de private  

 vognmænd.
 Busdivisionens incitament til fortsat at rationalisere og effektivisere  

 busdriften reduceres imidlertid i takt med, at selskabet må afgive en stadig  

 større andel af kørslen til private vognmænd.
Det har derfor været naturligt at overveje, hvorledes HT's incitament kan  

 bibeholdes samtidig med, at fordelene ved offentligt tilbud bevares.
En  

 umiddelbar løsning på dette problem vil kunne opnås ved at give HT mulighed  

 for selv at byde på den kørsel, der skal udbydes offentligt.
 Det kræver imidlertid, at de tilbud, som HT's Busdivision afgiver,  

 vurderes af HT's Administrationsdivision ud fra objektive kriterier i lighed  

 med den vurdering, der foretages af de tilbud på kørsler, der er fremsat af  

 andre virksomheder.
 3. Retningslinjer vedrørende udbud.
 Finansministeriets cirkulære af 21. januar 1992 indeholder regler om  

 udlicitering af statslige drifts- og anlægsopgaver.
Cirkulæret vedrører som nævnt kun statslige drifts- og anlægsarbejder og  

 finder derfor ikke anvendelse på de af HT foretagne udbud af buskørsel.  

 Cirkulæret indeholder imidlertid en række principper vedrørende en  

 institutions tilbud på opgaver, institutionen selv udbyder, samt  

 retningslinjer for kalkulation af omkostninger ved sådanne tilbud.
Det vil  

 derfor være hensigtsmæssigt at anvende disse principper og retningslinjer i  

 de tilfælde, HT selv fremsætter tilbud på den rutekørsel, selskabet udbyder.
 De retningslinjer, der vil blive fastsat for HT's tilbudsgivning, skal  

 suppleres med de EF-regler vedrørende offentlig tilbudsgivning, der forventes  

 at træde ikraft i 1994, jf. pkt. 5 nedenfor.
Det udbudsmateriale, som HT udleverer, bør indeholde en nærmere konkret  

 specifikation af den eller de udbudte opgaver, således at udbudsforretningen  

 kan gennemføres under størst mulig og gennemsigtig konkurrence, og således at  

 tilbudsgivere har en realistisk mulighed for at afgive tilbud.  

 Specifikationen bør derfor udformes således, at tilbudsgivere får mulighed  

 for at afgive sammenlignelige tilbud.
Samtidig skal det fremgå, om HT selv  

 agter at byde på opgaven.
 HT må ikke udforme specifikationen således, at den vil indebære en  

 konkurrenceforvridende fortrinsstilling til et eventuelt tilbud fra HT selv  

 eller fra en eller flere bestemte mulige tilbudsgivere i forhold til mulige  

 tilbud fra andre.
 Ved afgørelsen af med hvilke tilbudsgivere, HT vil indgå en kontrakt om  

 den udbudte opgave, vil HT skulle anvende det af nedenstående to  

 udvælgelseskriterier, som er anført i offentliggørelsen af  

 udbudsforretningen:
1. Indgåelsen af kontrakt med den tilbudsgiver, hvis tilbud indeholder den  

 laveste pris eller 2. Indgåelsen af kontrakt med den tilbudsgiver, der har afgivet det  

 økonomisk mest fordelagtige tilbud.
HT bør i sin afgørelse efter pkt. 2 af hvilket tilbud, der er det  

 økonomisk mest fordelagtige, vælge det bedste og billigste tilbud, idet HT  

 herved kan lægge vægt på prisen og forskellige andre kriterier, der varierer  

 efter kontrakten, for eksempel kvalitet, teknisk værdi, funktionsmæssig  

 værdi, teknisk bistand og service.
Der må dog ikke lægges vægt på kriterier,  

 der ikke er oplyst i forbindelse med offentliggørelsen af udbudsforretningen.
 I de tilfælde, hvor HT's Busdivision selv vil byde på den udbudte opgave,  

 skal HT senest samtidig med fristen for aflevering af tilbud have foretaget  

 en kalkulation af de samlede omkostninger ved selv at udføre opgaven.  

 Kalkulationen foretages efter nærmere retningslinier, der fastsættes af  

 trafikministeren.
 Trafikministeren lægger »Retningslinjer for kalkulation ved  

 udlicitering«, som er optaget som bilag til Finansministeriets cirkulære  

 af 21. januar 1992, til grund ved udarbejdelse af retningslinjer i henhold  

 til nærværende lovgivning.
Inden HT træffer afgørelse, skal HT i de tilfælde, hvor HT selv byder på  

 den udbudte opgave, sammenholde ovennævnte kalkulation med en kalkulation af  

 omkostningerne ved at få opgaven udført af den eksterne tilbudsgiver, der har  

 afgivet det laveste eller det mest økonomisk fordelagtige bud.
Kalkulationen  

 bør foretages efter de af trafikministeren fastsatte retningslinier.
Viser kalkulationen, at det indenfor en i forhold til opgavens karakter og  

 art rimelig tid vil være henholdsvis billigere eller mere økonomisk  

 fordelagtigt for HT at få opgaven udført af den eksterne tilbudsgiver frem  

 for at udføre den selv, skal HT efter retningslinjerne vælge tilbuddet fra  

 den eksterne tilbudsgiver.
Viser kalkulationen derimod, at det vil være  

 henholdsvis billigere eller mere økonomisk fordelagtigt for HT at udføre  

 opgaven selv, udarbejder HT en intern samarbejdsaftale om udførelse af  

 opgaven i eget regi i overensstemmelse med HT's tilbud.
 4. Udliciteringsråd.
I henhold til Finansministeriets cirkulære af 21. januar 1992 om  

 udlicitering af statslige drifts- og anlægsopgaver nedsættes et  

 Udliciteringsråd, der 1. rådgiver om forhold vedrørende udlicitering af offentlige drifts- og  

 anlægsopgaver, herunder hvilke opgaver, der er egnede til udbud, 2. vejleder om kalkulationsregler, udbudsformer mv. og 3. udtaler sig om klager over overtrædelser af bestemmelserne i  

 cirkulæret.
 Da Udliciteringsrådet særligt har til opgave at udtale sig over klager  

 vedrørende institutioners tilbud på opgaver, som udbydes af samme  

 institution, vil det være hensigtsmæssigt at udvide Udliciteringsrådets  

 opgaver til også at omfatte udtalelser vedrørende klager over HT's  

 (Busdivisionens) egne tilbud på den af HT udbudte rutekørsel.
 5. EF-retsregler vedrørende tilbudsgivning inden for kollektiv  

 transport.
 I EF behandles et forslag til ændring af Rådets direktiv af 17. september  

 1990 om fremgangsmåderne ved tilbudsgivning inden for vand- og  

 energiforsyning samt transport og telekommunikation (90/531/EØF). Ved  

 gennemførelse af denne ændring vil bestemmelsen om, at indkøbs- og  

 anlægskontrakter inden for kollektiv bustransport skal i offentligt udbud  

 inden for EF, blive udvidet til også at omfatte tjenesteydelser, når værdien  

 udgør mindst 400.000 ECU.
Direktivforslaget, der indeholder en række nærmere regler vedrørende  

 fremgangsmåderne ved foretagelse af offentligt udbud i EF samt vurdering og  

 antagelse af indkomne bud, er endnu ikke vedtaget.
Forslaget forventes at  

 blive vedtaget med henblik på ikrafttræden den 1. juli 1994.
Der er vedtaget et EF-kontroldirektiv (92/13/EØF), hvorefter  

 medlemsstaterne skal sikre, at der hurtigt og effektivt skal kunne indgives  

 klage over beslutning om udbud.
I Danmark er oprettet et Klagenævn for Udbud  

 (lov nr. 344 af 6. juni 1991 som ændret ved lov nr. 1006 af 19. december  

 1992), der kan behandle klager vedrørende EF's regler om udbud af bygge- og  

 anlægsarbejder samt indkøb.
 Når ovennævnte forslag til EF-direktiv om udbud af tjenesteydelser er  

 trådt i kraft, vil Klagenævnets kompetence blive udvidet til også at omfatte  

 Fællesskabsregler om tjenesteydelser, herunder de EF-retlige spørgsmål  

 vedrørende HT's udbud af rutekørsel.
Klagenævnet kan imidlertid ikke behandle klager, der vedrører  

 ikke-EF-retlige regler, herunder de af trafikministeren fastsatte  

 retningslinjer vedrørende HT's egen tilbudsgivning på den udbudte kørsel.
Der  

 vil derfor også efter ikrafttræden af det nævnte EF-direktiv være behov for  

 en instans - Udliciteringsrådet - der kan udtale sig i disse spørgsmål.
6. Forslag til ændret udbudsordning for HT's almindelige rutekørsel.
 Såfremt der i overensstemmelse med lovforslaget gives HT adgang til at  

 byde på den rutekørsel, der skal udbydes af selskabet, vil HT skulle anvende  

 de principper og retningslinjer for offentligt udbud, der er nævnt under  

 punkt 3.
Klager over det af HT foretagne offentlige udbud i henhold til § 3, stk.  

 1, kan forelægges Udliciteringsrådet, der får adgang til også at udtale sig i  

 disse sager.
Udliciteringsrådet skal afgive udtalelser i klagesagerne på  

 grundlag af de af trafikministeren fastsatte retningslinjer, jf. pkt. 3  

 foran.
 For så vidt angår klager over overtrædelse af Fællesskabsretten behandles  

 disse efter vedtagelse og ikrafttræden af ovennævnte forslag til EF-direktiv  

 om ændring af EF- direktiv 90/531/EØF om fremgangsmåderne ved tilbudsgivning  

 inden for vand- og energiforsyning samt transport og telekommunikation, af  

 Klagenævnet for Udbud, jf. lov nr. 344 af 6. juni 1991 som ændret ved lov nr.  

 1006 af 19. december 1992.
 Uanset at der ikke er sket en fuldstændig organisatorisk adskillelse  

 mellem HT's Administrationsdivision og Busdivision, men alene en fysisk og  

 regnskabsmæssig adskillelse mellem de to divisioner, er der grundlag for, at  

 HT's Administrationsdivision ved anvendelse af de under pkt. 3 nævnte  

 principper (suppleret med de kommende EF-regler vedrørende udbud af  

 tjenesteydelser) vil kunne foretage en objektiv vurdering af tilbud fra HT's  

 Busdivision i lighed med tilbud fra andre tilbudsgivere.
Gives der HT adgang til at byde på den rutekørsel, der udbydes af  

 selskabet, er der ingen saglig begrundelse for at udelukke andre offentlige  

 virksomheder, herunder DSB og privatbanerne, fra at byde.
Disse virksomheder  

 skal således have samme adgang som HT og andre virksomheder for at byde på  

 den udbudte kørsel.
En anden naturlig konsekvens af, at der gives HT adgang til selv at byde  

 på den kørsel, der udbydes, er at ophæve de nuværende mindsteangivelser for  

 den del af HT's rutekørsel, der skal udliciteres.
Det vil således skabe  

 sundere konkurrencevilkår, såfremt hele den almindelige rutekørsel i  

 hovedstadsområdet bliver omfattet af obligatorisk offentligt udbud.
 Af hensyn til den praktiske tilrettelæggelse af HT's udbud af rutekørslen  

 er det forudsat, at målet om, at 100% af kørslen skal have været udbudt,  

 senest skal være opfyldt den 1. juli 1997, således at andelen af den udbudte  

 kørsel forøges med ca. 15% årligt fra de ca. 45%, der i den nuværende lov  

 forudsættes at være opnået den 1. april 1994.
 Lovændringen finder også anvendelse på den andel af rutekørslen, som HT i  

 henhold til gældende lov skal udbyde med henblik på iværksættelse af kørslen  

 den 1. april 1994.
7. Statsfinansielle konsekvenser m.v.
Høring.
 Lovforslaget har ikke finansielle eller administrative konsekvenser for  

 staten, når bortses fra eventuelle klagesager, som forelægges  

 Udliciteringsrådet og Klagenævnet for Udbud.
 Lovforslaget er sendt til høring hos berørte myndigheder og  

 organisationer.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget I lov nr 274 af 3. maj 1989 om hovedstadsområdets kollektive persontrafik,  

 som ændret ved lov nr. 293 af 29. april 1992, foretages følgende ændring:
 § 3 affattes således:
» § 3. Selskabet foretager løbende offentligt udbud af den i  

 §1 nævnte buskørsel.
Trafikministeren fastsætter retningslinjer vedrørende  

 selskabets egen tilbudsgivning på den udbudte kørsel m.v.
Stk. 2. Kontrakter om kørsel indgås for et tidsrum af højst 8  

 år.« § 3. Selskabet foretages løbende offentligt udbud af en del af den  

 i § 1 nævnte buskørsel.
Medmindre trafikministeren tillader andet, skal den  

 del af selskabets samlede kørsel, der på grundlag af ubud udføres for  

 selskabet af andre, altid mindst udgøre:
1) 15 pct. efter 1. april 1991 2) 30 pct. efter 1. april 1992 3) 45 pct. efter 1. april 1994.
 Stk. 2. Kontrakter om kørsel indgås for et tidsrum af højst 8 år.
