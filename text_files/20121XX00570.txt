Skriftlig fremsættelse (27. februar 2013) Transportministeren (Henrik Dam Kristensen):
 Herved tillader jeg mig for Folketinget at fremsætte:
Forslag til lov om elektrificering af jernbanen (Lovforslag nr.
L 156) Lovforslaget udmønter en del af transportaftalen af 7. februar 2012 om elektrificering af jernbanen mv. mellem regeringen (Socialdemokraterne, Det Radikale Venstre og Socialistisk Folkeparti) og Venstre, Dansk Folkeparti, Liberal Alliance og Det Konservative Folkeparti og finanslovsaftalen af 11. november 2012 mellem regeringen og Enhedslisten om finansloven for 2013 bl.a. om elektrificering af strækningen mellem Køge Nord-Næstved.
Lovforslaget indebærer, at transportministeren bemyndiges til at undersøge, projektere og etablere de nødvendige anlæg med henblik på elektrificering af statslige jernbanestrækninger.
Bemyndigelsen vil først blive anvendt på strækningen Esbjerg-Lunderskov, derefter Køge Nord-Næstved og på et senere tidspunkt  når der foreligger det politiske grundlag og bevillingsmæssige grundlag herfor  på andre statslige jernbanestrækninger helt eller delvist.
 Transportministerens beføjelser til projekterings- og anlægsarbejdet i forbindelse med elektrificeringen forventes delegeret til Banedanmark.
Lovforslaget er en kombineret projekterings- og anlægslov og indeholder således bestemmelser, der tager sigte på dels projekteringsfasen dels anlægs- og driftsfasen.
Herudover indeholder lovforslaget sædvanlige regler i projekterings- og anlægslove på jernbaneområdet, f.eks. om forlods overtagelse og ekspropriation.
 Statens udgift til elektrificering af jernbanestrækningerne Esbjerg-Lunderskov og Køge Nord-Næstved skønnes at udgøre ca. 1,9 mia. kr. (2013-priser).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
