Betænkning afgivet af Retsudvalget den 4. marts 2021 Betænkning over Forslag til lov om ændring af konkursloven, lov om Lønmodtagernes Garantifond og lov om lønmodtageres retsstilling ved virksomhedsoverdragelse (Værneting ved gældssanering og ændringer i rekonstruktionsreglerne som følge af covid-19) [af justitsministeren (Nick Hækkerup)]:
1. Ændringsforslag Der er stillet 3 ændringsforslag til lovforslaget.
Socialistisk Folkepartis medlemmer af udvalget har stillet ændringsforslag nr. 1, og justitsministeren har stillet ændringsforslag nr. 2 og 3 til lovforslaget.
2. Indstillinger Et flertal i udvalget (S, V, NB, SIU, JF, Jens Rohde (UFG) og Inger Støjberg (UFG)) indstiller lovforslaget til vedtagelse med de af justitsministeren stillede ændringsforslag.
Flertallet vil stemme imod det af Socialistisk Folkeparti stillede ændringsforslag.
 Et mindretal i udvalget (DF, SF, EL, KF, RV, IA, Simon Emil Ammitzbøll-Bille (UFG) og Sikandar Siddique (UFG)) indstiller lovforslaget til vedtagelse med de stillede ændringsforslag.
 Liberal Alliance, Alternativet og Sambandsflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Dansk Folkeparti og Socialistisk Folkeparti Dansk Folkepartis og Socialistisk Folkepartis medlemmer af udvalget mener, at regnskabskyndige tillidsmænd fortsat bør være obligatoriske i forbindelse med rekonstruktioner.
SF har derfor stillet ændringsforslag herom.
Det er DFs og SFs opfattelse, at rekonstruktioner med obligatoriske regnskabskyndige tillidsmænd, der skal vurdere regnskabers kvalitet og finde forsøg på skattesnyd er nødvendige både i dag og fremover, hvis der skal sikres gode rekonstruktioner.
Ydermere sikrer den obligatoriske regnskabskyndige tillidsmand en uvildig vurdering af, om virksomheden er levedygtig efter en rekonstruktion.
Det er også vigtigt for DF og SF.
 Såfremt SFs ændringsforslag nedstemmes, opfordrer DF og SF ministeren til at bede Konkursrådet om at oversende en evaluering af de nye regler som følge af vedtagelsen af L 65 til Folketinget i løbet af folketingsåret 2022-23. DF og SF vil fortsat stemme for lovforslaget, selv hvis ændringsforslaget forkastes.
4. Ændringsforslag med bemærkninger Ændringsforslag Til § 1 Af et mindretal (SF), tiltrådt af et mindretal (DF, EL, KF, RV, IA, Simon Emil Ammitzbøll-Bille (UFG) og Sikandar Siddique (UFG)):
 1) Nr. 4-7, 9-11, 13, 16, 18, 20 og 30 udgår.
[Forslaget om gøre beskikkelse af en regnskabskyndig tillidsmand valgfri udgår] Af justitsministeren, tiltrådt af udvalget:
 2) I det under nr. 13 foreslåede § 11 e, stk. 6, indsættes efter 1. pkt. som nyt punktum:
»§ 13 d, stk. 2 og 3, finder tilsvarende anvendelse.« [Præcisering] Til § 5 3) I stk. 3 ændres »afvigelser« til: »ændringer«, og »særlige« udgår.
[Sproglig ændring] Bemærkninger Til nr. 1 Med ændringsforslaget foreslås det, at lovforslagets § 1, nr. 4-7, 9-11, 13, 16, 18, 20 og 30 udgår.
 Ændringsforslaget indebærer, at forslaget om, at beskikkelse af en regnskabskyndig tillidsmand ved en rekonstruktionsbehandling fremover ikke skal være obligatorisk, men være op til skyldneren, rekonstruktøren og fordringshaverne i den enkelte rekonstruktion, udgår af lovforslaget.
 Med ændringsforslaget opretholdes den gældende retstilstand, hvorefter beskikkelse af en regnskabskyndig tillidsmand er obligatorisk ved enhver rekonstruktionsbehandling, uden ændringer.
Til nr. 2 Med lovforslagets § 1, nr. 13, foreslås det at indsætte et nyt § 11 e, stk. 6, i konkursloven, hvorefter bl.a. fordringshavere, der repræsenterer mindst 25 pct. af det samlede kendte beløb, der ved repræsentation ville give stemmeret, kan anmode om, at skifteretten beskikker en regnskabskyndig tillidsmand, hvis der ikke allerede er beskikket en sådan.
 Med ændringsforslaget foreslås det præciseret, at konkurslovens § 13 d, stk. 2 og 3, finder tilsvarende anvendelse på en afstemning efter det foreslåede § 11 e, stk. 6.
 Det betyder bl.a., at der stemmes efter fordringernes beløb, jf. konkurslovens § 13 d, stk. 2, 1. pkt., og at fordringer, der tilhører skyldnerens nærtstående, ikke giver stemmeret, jf. konkurslovens § 13 d, stk. 3.
Til nr. 3 Der foreslås en sproglig ændring af den foreslåede bestemmelse om, at lovens § 2 om ændring af lov om Lønmodtagernes Garantifond ved kongelig anordning kan sættes i kraft for Grønland.
5. Udvalgsarbejdet Lovforslaget blev fremsat den 21. oktober 2020 og var til 1. behandling den 10. november 2020. Lovforslaget blev efter 1. behandling henvist til behandling i Retsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 4 møder.
Høringssvar Den 22. oktober 2020 sendte justitsministeren høringssvarene og et høringsnotat til udvalget.
Bilag Under udvalgsarbejdet er der omdelt 12 bilag på lovforslaget.
Skriftlige henvendelser Udvalget har under udvalgsarbejdet modtaget 3 skriftlige henvendelser om lovforslaget.
Deputationer Udvalget har under udvalgsarbejdet modtaget 2 deputationer, der mundtligt har redegjort for deres holdning til lovforslaget.
Spørgsmål Udvalget har under udvalgsarbejdet stillet 19 spørgsmål til justitsministeren til skriftlig besvarelse, som ministeren har besvaret.
Leif Lahn Jensen (S) Jeppe Bruus (S) Julie Skovsby (S) Kasper Roug (S) Rasmus Stoklund (S) Annette Lind (S) Kristian Hegaard (RV) nfmd.
Jens Rohde (UFG) Karina Lorentzen Dehnhardt (SF) Theresa Berg Andersen (SF) Rosa Lund (EL) Søren Søndergaard (EL) Sikandar Siddique (UFG) Aaja Chemnitz Larsen (IA) Aki-Matilda Høegh-Dam (SIU) Sjúrður Skaale (JF) Preben Bang Henriksen (V) Jan E.
Jørgensen (V) Britt Bager (V) Inger Støjberg (UFG) Morten Dahlin (V) fmd.
Michael Aastrup Jensen (V) Kristian Pihl Lorentzen (V) Peter Skaarup (DF) Simon Emil Ammitzbøll-Bille (UFG) Karina Adsbøl (DF) Naser Khader (KF) Marcus Knuth (KF) Pernille Vermund (NB) Liberal Alliance, Alternativet og Sambandsflokkurin havde ikke medlemmer i udvalget.
