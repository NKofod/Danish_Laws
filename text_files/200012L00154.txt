Fremsat den 1. februar 2001 af  

 miljø- og energiministeren (Svend Auken) Forslag til Lov om ændring af lov om udnyttelse  

 af vedvarende energikilder m.v.
(Solvarmepligt i nybyggeri uden for  

 fjernvarmeområderne m.v.) § 1 I lov om udnyttelse af vedvarende energikilder m.v., jf.  

 lovbekendtgørelse nr. 692 af 25. august 1999, foretages  

 følgende ændringer:
 1. § 3, stk. 7, 1. pkt., affattes således:
» 2. Efter kapitel 2 indsættes:
» Installation af solvarmeanlæg § 10 f.
Miljø- og energiministeren kan fastsætte  

 regler om, at ejere af de i stk. 2 nævnte bygninger skal installere  

 solvarmeanlæg til forsyning med varmt brugsvand ved opførelse af  

 nye bygninger, tilbygning til bygninger eller væsentlige  

 ændringer af varmeinstallationerne i bygninger, forudsat at  

 installationen og driften af solvarmeanlægget må anses for  

 brugerøkonomisk fordelagtig.
 Stk. 2. Bestemmelserne i stk. 1 gælder for  

 følgende bygninger beliggende i områder uden  

 fjernvarmeforsyning:
1)	bygninger til brug for den kommunale forvaltning eller de i stk. 4  

 nævnte selskaber, institutioner, foreninger m.v., 2)	bygninger til erhvervsmæssig brug og 3)	sommerhuse med væsentligt samlet etageareal eller  

 væsentlige energiforbrugende installationer.
Stk. 3. Miljø- og energiministeren kan  

 fastsætte regler om gennemførelsen og administrationen af  

 bestemmelserne i stk. 1 og 2, herunder regler om 1)	hvilke kategorier af bygninger, der omfattes af bestemmelserne, 2)	solvarmeanlæggenes konstruktion, installation og kapacitet  

 og 3)	beregning af brugerøkonomiske forhold.
 Stk. 4. Med selskaber m.v. som nævnt i stk. 1, nr.  

 1, menes i denne lov selskaber, institutioner, foreninger m.v., såfremt  

 udgifterne ved deres virksomhed overvejende dækkes af statslige eller  

 kommunale midler, eller såfremt de ved eller i henhold til lov har  

 fået tillagt beføjelse til at træffe afgørelse  

 på statens eller en kommunes vegne.
§ 10 g.
Kommunalbestyrelsen påser overholdelsen af  

 bestemmelserne i § 10 f og regler, der er fastsat i henhold til denne  

 bestemmelse.
Stk. 2. Kommunalbestyrelsen kan give påbud til den  

 til enhver tid værende ejer af en ejendom om at berigtige et ulovligt  

 forhold.
Kommunalbestyrelsen kan tinglyse påbudet for ejerens regning.  

 Når forholdet er berigtiget, skal kommunalbestyrelsen på ejerens  

 anmodning lade påbudet aflyse fra tingbogen.
 Stk. 3. Miljø- og energiministeren kan  

 fastsætte regler om kommunalbestyrelsens administration af  

 bestemmelserne i § 10 f og regler udstedt i henhold til denne bestemmelse,  

 herunder om kommunalbestyrelsens adgang til at give dispensation fra  

 bestemmelserne, når nærmere angivne hensyn taler herfor.
§ 10 h.
Energiklagenævnet behandler klager over  

 afgørelser truffet af kommunalbestyrelsen efter denne lov og regler  

 udstedt i henhold til loven.
Kommunalbestyrelsens afgørelser kan ikke  

 indbringes for domstolene, før den endelige administrative  

 afgørelse foreligger.
 Stk. 2. Klage skal være indgivet skriftligt inden 4  

 uger efter, at afgørelsen er meddelt.
 Stk. 3. Energiklagenævnets formand kan efter aftale  

 med nævnet træffe afgørelse på nævnets vegne i  

 sager, som nævnet behandler efter denne lov og regler udstedt i henhold  

 til loven.
Stk. 4. Miljø- og energiministeren kan  

 fastsætte regler om 1)	at visse afgørelser ikke skal kunne indbringes for  

 Energiklagenævnet, 2)	betaling af gebyr til dækning af omkostningerne ved behandling  

 af en klage for Energiklagenævnet og 3)	Energiklagenævnets sammensætning ved behandlingen af  

 afgørelser efter denne lov og regler udstedt i henhold til loven.« 3. I § 11 a indsættes:
» 4. § 11 b, stk. 1, affattes således:
» 1)	afgiver urigtige eller vildledende oplysninger i forbindelse med  

 ansøgning om tilsagn om tilskud eller om udbetaling af tilskud eller  

 undlader at give oplysninger efter § 11 a, stk. 1, 2)	afgiver urigtige eller vildledende oplysninger til  

 kommunalbestyrelsen eller Energiklagenævnet eller undlader at give  

 oplysninger som nævnt i § 11 a, stk. 4, eller 3)	tilsidesætter kommunalbestyrelsens påbud efter § 10 g,  

 stk. 2, om at berigtige et ulovligt forhold.« § 2 Miljø- og energiministeren fastsætter tidspunktet for lovens  

 ikrafttræden.
Ministeren kan fastsætte, at dele af loven  

 træder i kraft før andre dele af loven.
Bemærkninger til lovforslaget Almindelige bemærkninger 1. Lovforslagets baggrund og formål Lovforslaget fremsættes som en opfølgning  

 på den plan for solvarmeområdet, som miljø- og  

 energiministeren i samarbejde med by- og boligministeren har udarbejdet i  

 efteråret 2000.
Hovedanbefalingen i solvarmeplanen er indførelse af  

 en forpligtelse til at installere solvarmeanlæg i nybyggeri, som er  

 beliggende uden for fjernvarmeområder, inden for statsligt og kommunalt  

 byggeri, det støttede byggeri, erhvervsbyggeri og visse større  

 sommerhuse.
Hertil kommer andre anbefalinger, herunder om  

 smidiggørelse af administrationen af tilskud til solvarme, som  

 også indgår i nærværende forslag, og endvidere blandt  

 andet forslag om nye solvarmekampagner og fornyet samarbejde med  

 forsyningsvirksomheder om udbredelse af solvarme.
 Solvarmeplanen er udarbejdet på grundlag af den  

 beretning, som Folketingets Energipolitiske Udvalg har afgivet den 21. juni  

 2000 over et forslag til folketingsbeslutning om solvarme i nybyggeri udenfor  

 de eksisterende fjernvarmeområder (1999/1 BF 33, FT 1999 A 2489, FF  

 4797, B 1429).
Solvarmeplanen skal ses på baggrund af, at der er  

 behov for at sikre en fortsat udbygning med solvarmeanlæg, herunder  

 ikke mindst små og mellemstore anlæg.
I en opgangsperiode fra  

 1987 til 1996 steg antallet af årligt installerede solvarmeanlæg  

 som følge af kvalitetssikring, kampagner og samarbejde med  

 forsyningsselskaberne fra ca. 250 til 4000, men antallet faldt i årene  

 herefter til ca. 1700. Nedgangsperioden har skabt store vanskeligheder for  

 solvarmebranchen og udskudt det tidspunkt, hvor solvarmeanlæg vil kunne  

 klare sig kommercielt uden standardtilskud fra Energistyrelsen, på  

 ubestemt tid.
Et øget marked for solvarme indebærer også  

 en større serieproduktion, hvorved omkostningerne kan reduceres.
Solvarmen i Danmark har siden fremkomsten efter  

 oliekriserne gennemgået en 25-årig teknologisk udvikling og  

 repræsenterer i dag et kommercielt velfungerende og pålideligt  

 produkt.
Videreudvikling er dog stadig mulig og forventes gradvist at kunne  

 forbedre forholdet mellem pris og ydelse væsentligt.
En fortsat  

 udvikling er derfor ønskelig af økonomiske grunde, men  

 udvikling af bygningsintegrerede anlæg vil desuden indebære  

 arkitektonisk mere tilfredsstillende løsninger og derigennem sikre en  

 større folkelig accept og udbredelse.
Solvarmen forventes ikke på kort sigt at komme til  

 at spille en afgørende rolle i den samlede energiforsyning, men  

 på længere sigt kan den yde et vigtigt bidrag.
Det skal blandt  

 andet ses i sammenhæng med, at en stor del af installationerne finder  

 sted som små standardanlæg i de enkelte husstande, hvorved det  

 folkelige engagement styrkes i omstillingen fra fossile brændsler til  

 vedvarende og miljøvenlig energi generelt, og at de større  

 anlæg er blevet selskabsøkonomisk interessante.
Således  

 producerer de store solvarmeanlæg tilsluttet fjernvarmeværkerne  

 på Ærø varmt vand til brugerøkonomisk fordelagtige  

 priser, som er meget tæt ved at være konkurrencedygtige med  

 alternative brændsler.
Formålet med nærværende lovforslag er at  

 sikre, at lovgivningen bliver bragt i overensstemmelse med anbefalingerne i  

 solvarmeplanen.
Der er allerede hjemmel til at indføre en pligt til at  

 installere solvarmeanlæg i statsligt byggeri i medfør af lov om  

 statens byggeri og i nybyggeri af støttede boliger (almene boliger og  

 støttede private andelsboliger) i medfør af lov om almene  

 boliger samt støttede private andelsboliger m.v.
Disse love  

 henhører under By- og Boligministeriet.
By- og boligministeren vil  

 træffe foranstaltninger til at gennemføre tilsvarende  

 forpligtelser som i nærværende lovforslag i statsligt byggeri og  

 støttet boligbyggeri.
Dette påregnes at ske med virkning fra den  

 1. januar 2002. Det forudsættes, at der vil gælde samme kriterier  

 for installation af solvarmeanlæg i støttet byggeri som på  

 de områder, der omfattes af nærværende lovforslag.
Lovforslaget skal derfor skabe adgang til at  

 indføre pligt til at installere solvarmeanlæg i nybyggeri uden  

 for fjernvarmeområder i de øvrige kategorier, som er omfattet af  

 solvarmeplanen: Kommuner, selvejende institutioner, erhvervsvirksomheder og  

 visse større sommerhuse.
I overensstemmelse med solvarmeplanen  

 omfattes privat boligbyggeri ikke af lovforslagets bestemmelser om pligt til  

 at installere solvarmeanlæg.
 Forpligtelsen til at installere solvarmeanlæg efter  

 ovenstående kriterier inklusive det støttede boligbyggeri  

 vurderes årligt at medføre installation af 1200 nye  

 solvarmeanlæg i standardstørrelse, som ellers ikke ville blive  

 installeret.
Ved lovforslaget tages der tillige hensyn til  

 anbefalingerne i solvarmeplanen om at smidiggøre administrationen af  

 tilskud til solvarmeanlæg, idet der er behov for forbedrede  

 vilkår for etablering af store solvarmeanlæg i tilknytning til  

 fjernvarmeanlæg.
Disse anlæg har vist sig mere økonomiske  

 end små anlæg.
Anlæggene behøver fortsat tilskud,  

 men de forventes inden for overskuelig tid at kunne blive konkurrencedygtige  

 med anden varmeproduktion.
Derfor foreslås det gældende  

 tilskudsloft til solvarmeanlæg på 1 mio. kr. ophævet, da  

 det nedsætter incitamentet for fjernvarmeværkerne til at etablere  

 større solvarmeanlæg eller fører til  

 uhensigtsmæssige opdelinger af solvarmeanlægget i etaper.
2. Lovforslagets indhold Lovforslaget skaber hjemmel til at kræve, at der  

 skal installeres solvarmeanlæg i nybyggeri i kommunale og selvejende  

 institutioner, erhvervsbygninger og visse større sommerhuse beliggende  

 uden for fjernvarmeområderne.
Endvidere foreslås den  

 gældende maksimumgrænse for tilskud til solvarmeanlæg  

 på  1 mio. kr. ophævet.
 Forpligtelsen til at installere solvarmeanlæg  

 gælder kun, såfremt anlægget er brugerøkonomisk  

 fordelagtigt, dvs. at værdien af energibesparelserne som følge  

 af anlægget er mindst lige så store som de gennemsnitlige  

 omkostninger til finansiering og vedligeholdelse over en 20-årig  

 periode.
Bestemmelserne om installation af solvarmeanlæg  

 foreslås administreret af kommunerne.
Overholdelsen af bestemmelserne  

 kan påses i forbindelse med den almindelige byggesagsbehandling af  

 nybyggeri.
3. Økonomiske og administrative konsekvenser for staten, amter  

 og kommuner De økonomiske og administrative konsekvenser i  

 Miljø- og Energiministeriet og i By- og Boligministeriet (udarbejdelse  

 af regler, vejledning m.v.) forventes afholdt inden for de bestående  

 personalemæssige og økonomiske rammer.
Da der kun skal installeres solvarmeanlæg, hvor det  

 er brugerøkonomisk fordelagtigt, vil installationsarbejder være  

 udgiftsneutrale for amter og kommuner som bygherrer.
Dette gælder dog  

 ikke for kommunalt og amtskommunalt ejede almene ældreboliger, jf.  

 nedenfor om støttet boligbyggeri.
 Ifølge Indenrigsministeriets bestemmelser om  

 kommunernes låntagning kan kommuner optage lån til udgiften til  

 installation af solvarmeanlæg i ejendomme til sociale, kulturelle og  

 undervisningsmæssige formål.
En væsentlig del af de solvarmeanlæg, som skal  

 installeres som opfølgning på solvarmeplanen, vil blive  

 installeret i forbindelse med nyt støttet boligbyggeri (almene boliger  

 og støttede private andelsboliger), skønsmæssigt svarende  

 til ca. 750 standardanlæg årligt.
Som nævnt i pkt. 1 om  

 lovforslagets baggrund og formål vil forpligtelsen til at installere  

 solvarmeanlæg blive fastlagt med hjemmel i By- og Boligministeriets  

 lovgivning, for så vidt angår dette byggeri.
Omfanget af  

 merudgifterne i forbindelse med gennemførelsen af  

 solvarmehandlingsplanen for dette byggeri, jf. nf., vil bero på  

 udstedelsen af regler i medfør af den nævnte lovgivning.
Det skønnes med betydelig usikkerhed, at  

 merinvesteringerne som følge af installation af solvarmeanlæg  

 ved etablering af nye støttede boliger udgør ca. 15 mio. kr.  

 årligt.
Som følge heraf vil der være offentlige  

 merudgifter til kommunal grundkapital til almene boliger,  

 ydelsesstøtte til almene boliger og andelsboliger samt til individuel  

 boligstøtte.
De årlige merudgifter til kommunal grundkapital  

 skønnes med virkning fra 2002 at udgøre 1,7 mio. kr. om  

 året (2001-prisniveau). Som følge af kommunale merudgifter til  

 ydelsesstøtte og boligstøtte vil de samlede kommunale  

 merudgifter være svagt stigende og udgøre 1,8 mio. kr. i  

 2004.
 De statslige merudgifter til ydelsesstøtte til  

 almene boliger og andelsboliger skønnes med virkning fra 2002 at  

 udgøre ca. 3,5 mio. kr. om året (opgjort i nutidsværdi)  

 med de forudsætninger om rentefod og inflation, som er anvendt i  

 finansloven for 2001. Som følge af de statslige merudgifter til  

 boligstøtte vil de samlede statslige merudgifter være svagt  

 stigende og udgøre ca. 3,7 mio. kr. i 2004. De statslige merudgifter  

 afholdes ved overførsel fra Miljø- og Energiministeriets ramme  

 til By- og Boligministeriet.
Det vurderes, at kommunernes kontrol med overholdelsen af  

 bestemmelserne, som forudsættes koordineret med sagsbehandlingen af  

 byggetilladelser, kun vil indebære et beskedent ressourceforbrug pr.  

 sag.
Det anslås, at den samlede årlige forøgelse af  

 kommunernes opgaver årligt vil udgøre omkring et halvt  

 årsværk (ca. 200.000 kr.).
 De kommunaløkonomiske konsekvenser vil blive  

 forhandlet med parterne.
De økonomiske konsekvenser af ophævelsen af  

 tilskudsloftet på 1 mio. kr. for store solvarmeanlæg kan ikke  

 på nuværende tidspunkt kvantificeres.
Større incitamenter  

 for fjernvarmeværkerne til at etablere solvarmeanlæg må  

 ventes at føre til, at der etableres flere sådanne anlæg  

 og dermed føre til et større tilskudsbehov, men på den  

 anden side forventes en sådan udvikling også at resultere i  

 prisreduktioner, der vil muliggøre lavere tilskudssatser.
4. Miljømæssige konsekvenser Forpligtelsen til at installere solvarmeanlæg,  

 inklusive de støttede boliger, forventes årligt at  

 medføre 1200 nye solvarmeanlæg i standardstørrelse  

 svarende til en CO2-besparelse på ca. 800 tons.
Akkumuleret  

 over de kommende 20 år for de nye anlæg, der etableres i denne  

 periode, vil besparelsen være ca. 160.000 tons CO2.
Tilsvarende skønnes reduktionen i  

 NOx-belastningen at være ca. 1,2 tons årligt,  

 akkumuleret over en 20-årig periode ca. 240 tons.
Reduktionen i  

 SO2-belastningen skønnes at være ca. 0,7 tons  

 årligt, akkumuleret over en 20-årig periode ca. 140 tons.
5. Administrative og økonomiske konsekvenser for  

 erhvervslivet Lovforslaget skønnes ikke at have større  

 økonomiske eller administrative konsekvenser for erhvervslivet  

 generelt.
Lovforslaget omfatter nybyggeri i erhvervsvirksomheder  

 uden for fjernvarmeområderne.
Der vil kun være pligt til at  

 installere solvarmeanlæg i det omfang, det vil være  

 brugerøkonomisk fordelagtigt efter nærmere angivne kriterier,  

 jf. bemærkningerne til § 10 f, stk. 1. Det skønnes, at kun et  

 lille antal nybyggerier i erhvervsvirksomheder har tilstrækkeligt stort  

 varmtvandsforbrug til at falde ind under bestemmelserne,  

 skønsmæssigt 10-30 nybyggerier årligt.
Den samlede  

 merinvestering årligt (incl. projektering) vurderes til ca. 4 mio.kr.,  

 som vil blive modsvaret af energibesparelser, da der som nævnt kun skal  

 installeres solvarme, hvis det er brugerøkonomisk fordelagtigt.
 Det forventes, at erhvervslivets merforbrug af ressourcer  

 ved byggesagsforberedelse o.l. som følge af lovforslaget vil  

 være ubetydeligt.
 Derudover vil lovforslaget have en positiv virkning  

 på brancher, der har tilknytning til solvarmeområdet.
6. Forholdet til EU-retten Bestemmelserne om pligt til installation af  

 solvarmeanlæg vurderes ikke at indeholde EU-retlige aspekter.
 Det er hensigten, at bygningsejere, som forpligtes til at  

 installere solvarmeanlæg, ikke skal kunne få tilskud efter lovens  

 bestemmelser om tilskud til vedvarende energianlæg.
 Ophævelsen af det hidtidige maksimum for tilskud til  

 solvarmeanlæg på 1 mio. kr. forventes at ligge inden for rammerne  

 af Europa-Kommissionens oprindelige godkendelse af støtteordningen.  

 Tilskud kan ifølge loven ikke overstige 30% af de godkendte udgifter,  

 således at ophævelsen af tilskudsloftet ikke påvirker  

 støtteintensiteten.
 Bestemmelser, som fastsættes med hjemmel i  

 lovforslagets § 10 f, stk. 3, nr. 2, vil blive notificeret i medfør af  

 informationsprocedure-direktivet (Europa-Parlamentets og Rådets  

 direktiv 98/34/EF som ændret senest ved direktiv 98/48/EF), i det  

 omfang de indeholder forskrifter, der er omfattet af direktivet.
7. Høring Solvarmeplanen, som er grundlaget for lovforslaget, er  

 blevet sendt i høring i oktober 2000 til nedennævnte  

 berørte parter: Kommunernes Landsforening, Amtsrådsforeningen,  

 Dansk Industri, Lejernes Landsorganisation, Boligselskabernes Landsforening,  

 Andels Boligforeningernes Fællesrepræsentation, Danmarks  

 Lejerforening, By- og Boligministeriet, Forsvarets Bygningstjeneste, Dansk  

 VVS, Dansk Smedemesterforening, Naturgas Midt-Nord, NESA,  

 Solfangerfabrikantforeningen, SolenergiCentret, Solenergiudvalget og  

 Solvarmegruppen.
 Under hensyn til, at nærværende lovforslag er  

 udarbejdet på grundlag af solvarmeplanen, er lovforslaget ikke sendt i  

 høring til den nævnte kreds.
 Lovforslaget er sendt i høring til  

 Statsministeriet, Finansministeriet, Justitsministeriet, Erhvervsministeriet,  

 By- og Boligministeriet, Indenrigsministeriet og Energiklagenævnet.  

 Lovforslaget er sendt i høring til Kommunernes Landsforening,  

 Amtsrådsforeningen og Københavns og Frederiksberg Kommuner med  

 hensyn til de administrative og økonomiske konsekvenser for  

 kommunerne.
Vurdering af konsekvenserne af lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og amtskommuner 1. Det vurderes, at installation af solvarmeanlæg i kommunalt  

 byggeri, der omfattes af nærværende lovforslag, ikke vil  

 medføre merudgifter, idet der kun skal installeres solvarme, hvor det  

 er brugerøkonomisk fordelagtigt.
Kommunale udgifter til grundkapital,  

 ydelsesstøtte og boligstøtte i støttet byggeri ventes at  

 udgøre ca. 1,7 mio. kr. i 2002 og derefter stige til ca. 1,8 mio. i  

 2004.
 Statslige merudgifter til ydelsesstøtte og boligstøtte i  

 støttet byggeri, som er omfattet af By- og Boligministeriets  

 lovgivning, ventes at udgøre ca. 3,5 mio. kr. i 2002 og derefter stige  

 til ca. 3,7 mio. kr. i 2004.
 2. Det er uvist, hvorvidt lovforslagets ophævelse af tilskudsloftet  

 på 1 mio. kr. vil føre til forøgede udbetalinger af  

 tilskud.
Administrative konsekvenser for stat, kommuner og amtskommuner Opgaverne i Miljø- og Energiministeriet og By- og Boligministeriet  

 ventes afholdt inden for bestående rammer.
 De administrative opgaver i kommunerne anslås til ca. ½  

 årsværk (200.000 kr.) årligt i alt.
Økonomiske konsekvenser for erhvervslivet Forslaget ventes at have en positiv virkning på brancher med  

 tilknytning til solvarmeområdet.
Merinvesteringer som følge af forslaget skønnes til 10-30  

 anlæg årligt svarende til ca. 4 mio.kr.
Investeringerne vil blive  

 modsvaret af energibesparelser, da der kun skal installeres solvarme, hvor  

 det er brugerøkonomisk fordelagtigt.
Administrative konsekvenser for erhvervslivet Der kan forventes et ubetydeligt merforbrug af ressourcer i  

 byggesager.
Miljømæssige konsekvenser Der forventes installeret 1.200 standardsolvarmeanlæg årligt,  

 svarende til en årlig CO2-besparelse på 800 tons.
Den  

 akkumulerede besparelse over 20 år for de nye anlæg, der  

 etableres i denne periode, anslås til ca. 160.000 tons.
Administrative konsekvenser for borgerne Forholdet til EF-retten Pligten til at installere solvarmeanlæg vurderes ikke at indeholde  

 EU-retlige aspekter.
 Ophævelsen af tilskudsloftet, 1 mio. kr., vurderes ikke at have  

 EU-retlige konsekvenser, da støtteintensiteten ikke  

 forøges.
 Hvis der fastsættes tekniske standarder og forskrifter i  

 medfør af lovforslagets bestemmelser, vil disse om fornødent  

 blive notificeret efter Europa-Parlamentets og Rådets direktiv 98/34/EF  

 som ændret ved direktiv 98/48/EF om en informationsprocedure med hensyn  

 til tekniske standarder og forskrifter, inden de træder i kraft.
Bemærkninger til lovforslagets enkelte  

 bestemmelser Til § 1 Til nr. 1 Det følger af bestemmelsen, at det hidtidige  

 maksimum for tilskud på 1 mio. kr. til installation af anlæg, som  

 anvender vedvarende energi, ophæves for solvarmeanlæggenes  

 vedkommende.
Formålet er at fremme udbygningen af store  

 solvarmeanlæg bl.a. i forbindelse med biomassebaserede  

 fjernvarmeanlæg.
Ophævelsen af maksimum for tilskudsbeløb  

 indebærer ikke, at der til store solvarmeanlæg skal ydes 30 % af  

 omkostningerne i tilskud, hvilket er lovens maksimum.
Tilskuddets  

 størrelse vil bero på antallet af ansøgninger om tilskud  

 i forhold til de til rådighed stående tilskudsmidler, og det kan  

 således blive aktuelt at nedsætte den for tiden gældende  

 tilskudssats til store solvarmeanlæg på 4 kr. pr. kWh beregnet af  

 årsydelsen til f.eks. 2-3 kr. pr. kWh.
Til nr. 2 Forslagets kapitel 2 a indeholder bestemmelser om  

 installation af solvarmeanlæg i nybyggeri i områder uden  

 fjernvarmeforsyning.
Til § 10 f Miljø- og energiministeren kan i medfør af  

stk. 1 fastsætte regler om, at der skal installeres  

 solvarmeanlæg i forskellige kategorier af bygninger som nævnt i  

 stk. 2. Forpligtelsen til at installere solvarmeanlæg påhviler  

 ejeren af bygningen, og forpligtelsen gælder for nybyggeri uden for  

 fjernvarmeområder.
 I stk. 1 fastsættes de overordnede betingelser for,  

 hvornår bygningsejeren er forpligtet til at installere  

 solvarmeanlæg.
Solvarmeanlæggene skal installeres ved  

 opførelse af nye bygninger, tilbygning til bygninger eller  

 væsentlige ændringer af varmeinstallationerne i bygninger.
Der  

 vil i praksis være tale om anlægsarbejder, som kræver  

 kommunal byggetilladelse, jf. bemærkningerne til § 10 g.
Under hensyn til, at bestemmelserne om installation af  

 solvarmeanlæg skal kunne påses af kommunerne i forbindelse med  

 byggesagsbehandlingen, er det hensigten med hjemmel i stk. 3 at  

 fastsætte regler om, at bestemmelserne ikke gælder ved  

 byggearbejder, som ifølge byggelovgivningen ikke skal anmeldes til  

 kommunalbestyrelsen.
Efter omstændighederne vil byggearbejder, som  

 efter byggelovgivningen alene skal anmeldes, men ikke kræver  

 byggetilladelse, tillige kunne undtages.
Det er en betingelse for, at der er pligt til at  

 installere solvarmeanlæg, at installationen og driften af  

 anlægget må anses for brugerøkonomisk fordelagtig.
Ved  

 vurderingen af, om solvarmeanlægget vil være  

 brugerøkonomisk fordelagtigt, skal den årlige værdi af  

 energibesparelserne som følge af anlægget sammenholdes med de  

 udjævnede eller gennemsnitlige omkostninger til finansiering og  

 vedligeholdelse (efter fradrag af eventuelle offentlige tilskud) i en levetid  

 på 20 år.
Det er kommunalbestyrelsen, der vurderer, hvorvidt de  

 brugerøkonomiske betingelser er opfyldt, jf. bemærkningerne til  

 § 10 g.
Der vil med hjemmel i stk. 3 blive fastsat regler om  

 beregningsprincipperne.
Energistyrelsen vil i samarbejde med By- og  

 Boligministeriet til brug for kommuner, bygherrer og rådgivere  

 udarbejde vejledende materiale med beregninger af solvarmeøkonomien  

 for typiske bygningskategorier.
Derved vil det i typiske situationer kunne  

 afgøres på grundlag af eksemplerne, om bygningen er omfattet af  

 bestemmelserne, således at egentlige individuelle beregninger af  

 brugerøkonomien kun vil være nødvendige i konkrete  

 tvivlstilfælde.
Kravet om brugerøkonomi vil sædvanligvis  

 føre til, at bygninger med ringe forbrug af varmt vand ikke vil blive  

 omfattet af pligten til at installere solvarmeanlæg.
Ved bygninger,  

 hvor der installeres et særligt energieffektivt naturgas- eller  

 oliebaseret kedelanlæg, vil en brugerøkonomisk beregning ofte  

 føre til, at der ikke kan stilles krav om installation af  

 solvarmeanlæg.
Hvis bygningens forsyning med varmt brugsvand i forvejen  

 dækkes ved andre vedvarende energikilder eller for erhvervsbygningers  

 vedkommende ved udnyttelse af procesvarme, vil en pligt til at installere  

 solvarmeanlæg sædvanligvis være uhensigtsmæssig, da  

 brugerøkonomien må antages at tale imod.
Det er derfor hensigten  

 at fastsætte regler i medfør af stk. 3 om, at bygninger med  

 disse opvarmningsformer undtages fra forpligtelsen.
Der skal ifølge stk. 1 opsættes  

 solvarmeanlæg til forsyning med varmt brugsvand.
Det tilsigtes, at  

 solvarmen delvis skal kunne dække behovet for varmt brugsvand i en  

 bygning, idet et solvarmeanlæg ikke forventes at have kapacitet til  

 fuldt ud at kunne dække dette behov.
Dækningsgraden i dag for  

 solvarmeanlæg er for små anlæg 50-60 % af  

 varmtvandsforbruget og for større anlæg 25-40 %. Det er  

 hensigten, at der skal fastsættes regler i medfør af stk. 3 om  

 anlæggenes dimensionering eller dækningsgrad.
 De bygningskategorier, hvor der skal installeres  

 solvarmeanlæg, fremgår af stk. 2.
 Pligten til at installere solvarmeanlæg er betinget  

 af, at bygningen er beliggende i et område uden fjernvarmeforsyning.  

 Hermed sigtes til områder, hvor der ikke er etableret  

 fjernvarmeforsyning, eller hvor der ikke i henhold til lov om varmeforsyning  

 er godkendt et projekt for fjernvarmeforsyning.
 Bygninger til brug for den kommunale forvaltning (nr.  

 1) omfatter bygninger til brug for de kommunale forvaltningsmyndigheder i  

 bred forstand, herunder administration, undervisning, sygehusvæsen m.v.  

 Med kommuner forstås primærkommuner og amtskommuner.
Det fremgår videre af nr. 1, jf. stk.  

 4, at nærmere angivne selskaber, institutioner, foreninger m.v.  

 også omfattes af bestemmelserne, hvis udgifterne til deres virksomhed  

 overvejende dækkes af statslige eller kommunale midler, eller de ved  

 eller i henhold til lov har fået tillagt beføjelse til at  

 træffe afgørelse på statens eller en kommunes vegne.  

 Bestemmelserne svarer til bestemmelserne i § 1, stk. 3, i offentlighedsloven  

 og § 1, stk. 2, i forvaltningsloven, hvorefter vedkommende minister kan  

 bestemme, at de nævnte institutioner omfattes af bestemmelserne i disse  

 love.
Der vil være tale om institutioner, der er oprettet på  

 privatretligt grundlag.
 Selvejende boliginstitutioner, som er opført i  

 medfør af By- og Boligministeriets tidligere lovgivning, er ikke  

 omfattet af dette lovforslag.
 Bygninger til erhvervsmæssig brug (nr. 2)  

 omfatter bygninger, der anvendes til erhvervsvirksomhed af enhver art.  

 Solvarmeanlægget skal også her være beregnet til bygningens  

 forsyning med varmt brugsvand, og det kræves således ikke, at  

 anlægget skal kunne forsyne med varmt vand til procesbrug  

 (maskinvaskeanlæg m.v.).
 Med sommerhuse med et væsentligt samlet etageareal  

 eller væsentlige energiforbrugende installationer (nr. 3) sigtes  

 til sommerhuse, som er væsentligt større end gennemsnitlige  

 sommerhuse eller er forsynet med installationer, som ikke er almindeligt  

 forekommende og er særligt energikrævende (f.eks.  

 indendørs badebassiner).
 Vedrørende installation af solvarmeanlæg i  

 statens bygninger og almene boliger henvises til de almindelige  

 bemærkninger under pkt. 1. Pligten til at opstille solvarmeanlæg  

 gælder ikke for private boliger (en- og tofamilieshuse, private  

 udlejningsejendomme og ejerlejligheder), for foreningsbygninger m.v., som  

 ikke omfattes af definitionen i stk. 4, eller for sommerhuse, som ikke  

 omfattes af nr. 3.
Der kan med hjemmel i stk. 3 fastsættes regler, der  

 præciserer, hvilke bygningskategorier, der omfattes af bestemmelserne.  

 Det er hensigten at undtage uopvarmede bygninger.
Endvidere er det hensigten  

 at fastsætte regler om, at nybyggeri til forskellig benyttelse (f.eks.  

 blandet erhvervs- og privat brug), skal forsynes med solvarmeanlæg,  

 hvis en nærmere angivet væsentlig del af bygningsarealet anvendes  

 til et af de formål, som er nævnt i nr. 1-3.
Miljø- og energiministeren kan ifølge  

stk. 3 fastsætte regler om gennemførelsen og  

 administrationen af bestemmelserne i stk. 1 og 2. Der kan således  

 fastsættes regler om afgrænsning af bygninger, der omfattes af  

 lovens bestemmelser.
Endvidere kan der fastsættes regler om  

 solvarmeanlæggenes konstruktion, installation og kapacitet og regler om  

 beregning af brugerøkonomiske forhold.
Det er hensigten at etablere en kvalitetssikring af  

 solvarmeanlæg, som skal opstilles i medfør af § 10 f.
Der findes  

 tilsvarende kvalitetssikring som led i typegodkendelserne for  

 solvarmeanlæg, som kan få statstilskud efter denne lov.
 Det er hensigten at fastsætte regler i henhold til  

 lovens § 1, stk. 3, om, at der ikke kan ydes statstilskud efter denne lov til  

 installation af solvarmeanlæg, når bygningsejeren har pligt til  

 at foretage installationen i medfør af nærværende  

 bestemmelser.
 Om udmøntningen af de forskellige bemyndigelser  

 henvises i øvrigt til bemærkningerne til stk. 1 og 2.
Til § 10 g Ifølge stk. 1 skal kommunalbestyrelsen  

 påse overholdelsen af bestemmelserne i § 10 f og regler, der er fastsat  

 i henhold til denne bestemmelse.
Administrationen af bestemmelserne om  

 installation af solvarmeanlæg forudsættes koordineret med  

 kommunernes behandling af byggesager efter byggeloven, således at  

 kommunen påser, at bestemmelserne er overholdt, i forbindelse med  

 ansøgninger om byggetilladelser eller anmeldelser af  

 byggearbejder.
Kommunen skal herunder kontrollere, om den enkelte bygning  

 falder ind under de kategorier, som er omfattet af pligten til at installere  

 solvarme.
Endvidere skal kommunen på grundlag af standardberegninger  

 eller individuelle beregninger, jf. bemærkningerne til § 10 f, stk. 1,  

 træffe afgørelse om, hvorvidt installationen er  

 brugerøkonomisk fordelagtig, og i givet fald påse, at  

 anlæggets dimensionering m.v. opfylder de krav, der bliver stillet.  

 Spørgsmålet, om der skal installeres solvarme i relation til de  

 brugerøkonomiske kriterier, vil som udgangspunkt kunne afgøres  

 på grundlag af de nævnte standardberegninger, således at  

 kommunerne kun i tvivlstilfælde skal tage stilling til særlige  

 økonomiberegninger.
 Om undtagelse fra bestemmelserne, for så vidt  

 angår byggearbejder, der ikke skal anmeldes, eller som ikke  

 kræver byggetilladelse, henvises til bemærkningerne til § 10 f,  

 stk. 1. Om kommunens adgang til at kræve oplysninger til brug for  

 sagsbehandlingen henvises til bemærkningerne til § 1, nr. 3,  

 vedrørende lovens § 11 a, stk. 4.
Kommunalbestyrelsen kan ifølge stk. 2 give  

 påbud til den til enhver tid værende ejer af en ejendom om at  

 berigtige et ulovligt forhold.
Påbudet påhviler den til enhver  

 tid værende ejer og påhviler således ejendommen.  

 Påbudet skal indeholde en rimelig frist for gennemførelsen.  

 Påbudet skal imidlertid rettes til den enkelte ejer, og ved ejerskifte  

 skal påbudet gentages overfor den nye ejer.
For at sikre, at  

 håndhævelsen af bestemmelserne ikke sinkes urimeligt i  

 forbindelse med ejerskifte, kan kommunalbestyrelsen beslutte at tinglyse  

 påbudet om lovliggørelse på ejendommen.
Tinglysningen er  

 af oplysende karakter og er ikke nogen betingelse for påbudets  

 gyldighed.
Miljø- og energiministeren kan ifølge  

stk. 3 fastsætte regler om kommunernes administration af  

 bestemmelserne om installation af solvarmeanlæg.
Der kan herunder  

 blandt andet fastsættes regler om, hvilke forhold der skal påses  

 i sagsbehandlingen.
Endvidere kan der fastsættes regler om, at  

 kommunalbestyrelsen kan give dispensation fra pligten til at installere  

 solvarmeanlæg, når nærmere angivne hensyn taler herfor.
Det  

 er hensigten, at der skal kunne gives dispensation, når  

 væsentlige hensyn til bygningens anvendelse eller indretning,  

 fredningsmæssige interesser og lignende taler for det.
Til § 10 h Det følger af stk. 1, at  

 kommunalbestyrelsens afgørelser om pligten til at installere  

 solvarmeanlæg kan påklages til Energiklagenævnet.
Dette  

 nævn er uafhængigt af miljø- og energiministeren og er  

 nedsat i henhold til § 5, stk. 2, i lov om statstilskud til dækning af  

 udgifter til kuldioxidafgift i visse virksomheder med et stort energiforbrug.  

 Under hensyn til den energimæssige sagkundskab i nævnet findes  

 det mest hensigtsmæssigt at afskære muligheden for at indbringe  

 en sag for domstolene, før den endelige administrative  

 afgørelse foreligger.
Ved stk. 2 fastsættes en klagefrist til  

 klagenævnet på 4 uger efter, at afgørelsen er meddelt.  

 Klagefristen regnes fra det tidspunkt, hvor meddelelsen om afgørelsen  

 er nået frem.
Klagen skal være kommet frem til nævnet inden  

 udløbet af klagefristen.
Fristen udløber samme ugedag, som  

 meddelelsen er nået frem, 4 uger senere.
Når klagefristens sidste  

 dag falder på en lørdag eller helligdag, forlænges fristen  

 til den påfølgende hverdag.
Ifølge stk. 3 kan Energiklagenævnets  

 formand efter aftale med nævnet træffe afgørelse på  

 nævnets vegne i sager, som nævnet behandler efter denne lov og  

 regler udstedt i henhold til loven.
Hensigten er at muliggøre en enkel  

 sagsbehandling i sager eller typer af sager, der ikke nødvendigvis  

 kræver en stillingtagen fra det samlede nævn.
Miljø- og energiministeren bemyndiges i stk.  

 4 til at fastsætte regler om, at visse afgørelser ikke skal  

 kunne indbringes for Energiklagenævnet.
Det er hensigten, at  

 klageadgangen skal begrænses til sagskategorier, der forudsætter  

 en væsentlig individuel vurdering.
Eksempelvis kan det  

 fastsættes, at kommunen træffer endelig afgørelse i  

 spørgsmål om, hvorvidt en bygning ligger i et  

 fjernvarmeområde og eventuelt i sager, hvor beregningen af  

 brugerøkonomien, må anses for at være enkel.
Endvidere kan der fastsættes regler om betaling af  

 gebyr til dækning af omkostningerne ved behandling af en klage for  

 Energiklagenævnet.
Gebyret ventes at udgøre 500 kr. ligesom ved  

 klager i medfør af en række andre love på  

 energiområdet.
Miljø- og energiministeren kan tillige  

 fastsætte regler om Energiklagenævnets sammensætning ved  

 nævnets behandling af afgørelser efter denne lov og regler  

 udstedt i henhold til loven.
Det er hensigten, at nævnet i disse sager  

 skal have den fornødne økonomiske og tekniske sagkundskab om  

 energibesparelsesforhold ligesom ved klagesager i henhold til lov om fremme  

 af besparelser i energiforbruget og lov om fremme af energi- og  

 vandbesparelser i bygninger.
Til nr. 3 Bestemmelsen i § 11 a, stk, 4, hvorefter  

 kommunalbestyrelsen og Energiklagenævnet kan pålægge  

 bygningsejere og installatører at meddele alle sådanne  

 oplysninger, som er nødvendige til behandling af sager om installation  

 af solvarmeanlæg, skal sikre, at kommunen og nævnet effektivt kan  

 tilvejebringe de fornødne oplysninger til deres sagsbehandling.
Til nr. 4 Den ændrede formulering af § 11 b, stk. 1,  

 indebærer, at der kan pålægges straf af bøde eller  

 hæfte for at meddele urigtige eller vildledende oplysninger eller  

 undlade at meddele oplysninger i forhold, der vedrører installation af  

 solvarmeanlæg, ligesom det er tilfældet ved tilskudssager efter  

 loven.
Endvidere kan der pålægges straf af bøde eller  

 hæfte for at tilsidesætte kommunalbestyrelsens påbud om at  

 berigtige et ulovligt forhold, jf. § 10 g, stk. 2. Bestemmelsen svarer til  

 tilsvarende bestemmelser om håndhævelse af påbud om  

 lovliggørelse i anden lovgivning.
Til § 2 Det er hensigten, at lovforslagets bestemmelser skal  

 sættes i kraft den 1. oktober 2001. Bestemmelsen giver en fleksibilitet  

 med hensyn til ikrafttrædelsen, hvis forholdene taler for det.
