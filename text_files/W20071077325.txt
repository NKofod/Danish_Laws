Klage over operation for brok hvor testikel efterfølgende måtte fjernes Nævnet fandt grundlag for at kritisere operatøren, da han ikke sikrede, at testiklen lå korrekt i pungen.
Nævnet lagde vægt på, at man i forbindelse med en brokoperation bør sikre, at testiklen ikke ligger højt optrukket i pungen som en konsekvens af træk og mobilisation af sædstrengen under den forudgående del af operationen.
Hvis ikke man sikrer, at sædstregen ligger strakt, og testiklen ligger på plads nede i pungen, vil testiklen vedblive at sidde højt i pungen.
Den postoperative væskeansamling i sædstrengen og senere bindevæv mellem prolenenettet og sædstrengen vil forhindre, at testiklen kan komme ned på sin normale plads i pungen.
 Nævnet fandt ikke grundlag for at kritisere de to læger, der havde udført den efterfølgende operation.
 Nævnet lagde herved vægt på, at indgrebet var vanskeligt på grund af bindevæv.
