 Ved skrivelse af 14. marts 1978 meddelte undervisningsministeriet de  

 højere uddannelsesinstitutioner, at der med finansudvalgets tilslutning -  

 efter nærmere angivne retningslinier - i visse tilfælde kunne udbetales  

 vederlag til formænd for og medlemmer af eksamensankekommissioner.
 Efter modtagelsen af ovennævnte skrivelse har flere institutioner udbedt  

 sig ministeriets stillingtagen til forskellige tvivlsspørgsmål vedrørende  

 betalingsordningen, ligesom Akademikernes Centralorganisation har gjort  

 gældende, at der efter forudsætningerne ved de forudgående forhandlinger med  

 finansministeriet må foretages en snævrere afgrænsning af den personkreds,  

 for hvem medvirken i ankekommissionerne må anses for tjenstligt arbejde.
 Under henvisning hertil skal man efter stedfunden drøftelse og  

 brevveksling med Akademikernes Centralorganisation og finansministeriet  

 meddele følgende:
1. Medvirken i ankekommissioner må anses for  

 tjenstligt arbejde, der ikke berettiger til særligt vederlag, for  

 tjenestemands- og overenskomstansatte lærere og lærere med lignende  

 ansættelsesforhold ved statens undervisningsinstitutioner, f.eks. lærere ved  

 højere uddannelsesinstitutioner, statsseminarier og statens gymnasieskoler.  

 Under denne personkreds vil også kunne falde lærere ved statsinstitutioner  

 uden for undervisningsministeriets område.
Det forudsættes dog herved, at det  

 drejer sig om lærere med ansættelse efter overenskomster med foreninger under  

 Akademikernes Centralorganisation eller ansættelse i tilsvarende eller højere  

 placerede tjenestemandsstillinger eller lignende stillinger.
Der vil i den  

 forbindelse kunne være tale om institutionsledere med  

 undervisningsforpligtelse.
På tilsvarende måde vil det som led i  

 tilskudsbetingelserne ligeledes som tjenstligt arbejde påhvile lærere ved  

 ikke-statslige institutioner, der modtager statstilskud på 50 pct. og derover  

 af driftsudgifterne, at medvirke i ankekommissioner, d.v.s. bl.a. lærere ved  

 handelshøjskoler og handelshøjskoleafdelinger, private seminarier, teknika,  

 sociale højskoler og private gymnasieskoler.
 Som personer, for hvem der ikke vil være tale om tjenstligt arbejde i  

 medfør af deres ansættelsesforhold, og som herefter vil være berettigede til  

 særligt vederlag i henhold til ministeriets skrivelse af 14. marts 1978 for  

 medvirken i ankekommissioner, kan henvises til lærere ved (amts) kommunale  

 gymnasieskoler og lærere i folkeskolen såvel som ansatte i andre stillinger  

 end lærerstillinger inden for staten eller en (amts) kommune, (dommere,  

 administrativt personale, hospitalsansatte læger, incl. læger ved  

 Rigshospitalet, ansatte ved diverse forskningsinstitutioner uden tilknyttede  

 undervisningsopgaver), selvom de pågældende samtidig har ansættelse som  

 undervisningsassistenter eller eksterne lektorer, og pensionerede  

 tjenestemænd (herunder pensionerede fra stillinger, hvor medvirken i  

 ankekommissioner anses for tjenstligt arbejde). Ansatte i private erhverv vil  

 selvsagt ligeledes være berettigede til særligt vederlag:
 2. Såfremt personer, for hvem medvirken i  

 ankekommissioner må betragtes som tjenstligt arbejde, d.v.s. en tjenstlig  

 forpligtelse, måtte vægre sig ved at medvirke, vil der i tilfælde af, at  

 vægringen opretholdes, kunne rettes henvendelse til tjeneste- eller  

 ansættelsesstedet eller i sidste instans ministeriet eller, såfremt  

 ansættelsestedet ikke måtte henhøre under undervisningsministeriet,  

 vedkommende ressortministerium.
3. Til de ankekommissionsmedlemmer,, der er  

 berettigede til særligt vederlag, skal der ydes betaling efter censorreglerne  

 i alle tilfælde, hvor der er tale om en egentlig omcensur og i forbindelse  

 hermed træffes bestemmelse om, hvorvidt den givne karakter skal ændres eller  

 fastholdes.
Udgangspunktet må her være det for censur ved den pågældende  

 eksamen fastsatte tidsforbrug, men hvor dette ikke fører til et rimeligt  

 resultat, fordi det samtidig vil være nødvendigt at gennemgå andre  

 opgavebevarelser, bemyndiges institutionen til at godkende et højere  

 tidsforbrug.
 Foretager ankekommissionen ikke en egentlig omcensur med vurdering af den  

 enkelte præsentation, idet der foreskrives omeksamination eller omvurdering  

 ved andre censorer, eller sker afvisning af klagen af formelle grunde, ydes  

 særligt vederlag i form af betaling efter arbejdstimesatsen for eksterne  

 lektorer efter et af institutionen godkendt tidsforbrug.
 4. Betaling ydes på grundlag af de satser, der var  

 gældende på det tidspunkt, da arbejdet blev udført.
5. Det tilføjes, at der efter meddelelse fra  

 finansministeriet vil være mulighed for at yde merarbejdsbetaling efter  

 regler svarende til ovenstående til lærere, for hvem medvirken i  

 ankekommissioner er tjenstligt arbejde, såfremt der for de pågældende er  

 fastsat et pligtigt undervisningstimetal i deres hovedstilling.
Ministeriet  

 vil snarest vende tilbage til spørgsmålet om de nærmere retningslinier for  

 merarbejdsbetaling i disse tilfælde og skal anmode om, at der på det  

 foreliggende grundlag må blive foretaget endelig afregning af vederlag til  

 ankekommissionsmedlemmer, for hvem der ikke er tale om tjenstligt arbejde, og  

 som derfor er berettiget til særligt vederlag.
 P.M.V.
 E.B.
