Ankestyrelsens principafgørelse 20-10 om arbejdsløshedsdagpenge - generhvervelse - beskæftigelseskrav - forlængelse - optjeningsperiode - arbejdsprøvning - revalidering - sygdom Resume:
 Der var grundlag for at forlænge optjeningsperioden for arbejdsløshedsdagpenge med 2 år, idet medlemmet udover sygeperioden fra 1. august 2006 til 31. januar 2007 også havde været uarbejdsdygtig iperioden 1. februar 2007 til 1. juli 2009, hvor hun havde været under arbejdsprøvning/revalidering, som var bevilget på grund af helbredsmæssige årsager.
 Medlemmet havde tidligere været indplaceret i en dagpengeperiode, hvor dagpengeretten udløb den 24. april 2005. Medlemmet var fuldtidsforsikret.
 Love:
Lov om arbejdsløshedsforsikring - lovbekendtgørelse nr. 975 af 26. september 2008 - § 53, stk. 6, pkt. a, § 53, stk. 7 og § 53, stk. 9 Bekendtgørelser:
Arbejdsdirektoratets bekendtgørelse nr. 616 af 13. december 2006 om beskæftigelseskrav og dagpengeperiode - § 1, stk. 3 og § 1, stk. 6 Afgørelse:
Ankestyrelsens Beskæftigelsesudvalg har i møde truffet afgørelse i din sag om dagpenge Resultatet er:
  Du har ret til dagpenge den 1. juli 2009.
 Vi ændrer således Arbejdsdirektoratets afgørelse.
Begrundelsen for afgørelsen Du har ret til dagpenge den 1. juli 2009, fordi du opfylder kravet om, at du som fuldtidsforsikret medlem skal have været beskæftiget i et omfang, som sammenlagt svarer til arbejde i fagets fulde, sædvanlige arbejdstid i mindst 26 uger (962 timer) inden for de seneste 5 år.
For et medlem, hvis ret til dagpenge er bortfaldet som følge af, at perioderne efter lovens § 55, stk. 1, er udløbet, er generhvervelsen af retten til dagpenge betinget af, at et fuldtidsforsikret medlem har haft arbejde som lønmodtager i en tid, som sammenlagt svarer til fagets fulde sædvanlige arbejdstid i mindst 26 uger inden for de sidste 3 år.
Dette følger af arbejdsløshedsforsikringslovens § 53 a, stk.6, litra a.
Den periode på 3 år, inden for hvilken beskæftigelseskravet skal være opfyldt, kan forlænges med sammenlagt op til 2 år, hvis der bl.a. forekommer sygdom eller uarbejdsdygtighed af mere end 4 ugers varighed.
Dette følger af arbejdsløshedsforsikringslovens § 53 a, stk.7.
 Vi har på baggrund af sagens oplysninger vurderet, at der er grundlag for at forlænge optjeningsperioden med 2 år, således at optjeningsperioden er 5 år.
 Vi har herved lagt vægt på, at du i perioden i perioden 1. august 2006 til 31. januar 2007 har modtaget sygedagpenge.
 Vi har endvidere lagt vægt på, at du i perioden 1. februar 2007 og frem til 30. juni 2009 har været uarbejdsdygtig, idet du i denne periode har været under arbejdsprøvning/revalidering på grund af helbredsmæssige årsager.
 Dine løntimer skal derfor opgøres inden for perioden 1. juli 2004 til 1. juli 2009.
 På baggrund af de i sagen foreliggende lønsedler, finder vi, at du opfylder kravet om, at du som fuldtidsforsikret medlem skal have været beskæftiget i et omfang, som sammenlagt svarer til arbejde i fagets fulde, sædvanlige arbejdstid i mindst 26 uger (962 timer) inden for de seneste 5 år.
 Vi har ved afgørelsen lagt til grund, at du er medlem af a-kassen og at du er fuldtidsforsikret samt at du meldte dig ledig den 1. juli 2009.
 Vi har videre lagt til grund, at du tidligere har været indplaceret i en dagpengeperiode, hvor dagpengeretten udløb den 24. april 2005.
 Vi har endvidere lagt til grund, at du ifølge lønoplysninger har været ansat som kontorassistent 30 timer om ugen på Klinikken for Rygmarvsskader i Hornbæk fra 1. maj 2005 og frem til den 31. juli 2006.
 Vi har desuden lagt til grund, at du den 29. november 2005 blev sygemeldt på grund af psykiske problemer, og at du under sygeperioden fra den 29. november 2005 og frem til arbejdsophør den 31. juli 2006 modtog løn fra din arbejdsgiver.
 Vi har herudover lagt til grund, du i perioden 1. august 2006 til 31. januar 2007 har fået udbetalt sygedagpenge fra kommunen på fuld tid.
 Vi har endelig lagt til grund, at du i perioden fra den 1. februar 2007 og frem til den 30. juni 2009 har været i arbejdsprøvning /revalidering, og at du i denne periode dels har modtaget sygedagpenge og revalideringsydelse.
Oplysninger i sagen Vi har afgjort sagen på grundlag af:
  De oplysninger, som forelå da Arbejdsdirektoratet traf afgørelse i sagen.
  Arbejdsdirektoratets afgørelse af 16. november 2009.
  Klagen til Ankestyrelsens Beskæftigelsesudvalg af 30. november 2009.
  Arbejdsdirektoratets genvurdering.
