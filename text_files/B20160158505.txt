Bekendtgørelse om prøver i de maritime uddannelser1) I medfør af § 12, § 23, stk. 1, og § 24 i lov om maritime uddannelser, jf. lovbekendtgørelse nr. 660 af 16. maj 2015, som ændret ved lov nr. 411 af 11. maj 2016, fastsættes efter bemyndigelse:
Kapitel 1 Formål og anvendelsesområde § 1. Bekendtgørelsen finder anvendelse for prøver ved maritime uddannelser, som efter bekendtgørelsen eller studieordningen for den enkelte uddannelse dokumenteres ved prøve- eller eksamensbevis, medmindre andet er fastsat i bekendtgørelsen for uddannelsen.
 § 2. Formålet med prøver er at dokumentere, i hvilken grad eleven eller den studerende opfylder de faglige mål, der er fastsat for uddannelsen og dens elementer.
 Stk. 2. Det følger af bekendtgørelsen eller studieordningen for den enkelte uddannelse, hvilke prøver og eksamener der indgår i uddannelsen, i hvilket omfang prøveresultater skal vægtes i deres indbyrdes forhold, og hvilke krav der stilles for udstedelse af bevis for afsluttet uddannelse.
Kapitel 2 Tilrettelæggelse og planlægning § 3. Prøverne skal tilrettelægges med henblik på at dokumentere graden af målopfyldelse i forhold til væsentlige mål og krav.
Stk. 2. Opgaverne til en prøve stilles af uddannelsesinstitutionen, medmindre andet er bestemt i bekendtgørelsen for den enkelte uddannelse.
Institutioner, der udbyder samme uddannelse, kan stille opgaver, der er fælles for institutionerne.
 § 4. Det påhviler uddannelsesinstitutionen at gøre eleverne og de studerende bekendt med, hvilke mål og krav der er væsentlige for prøverne.
 Stk. 2. Institutionen fastsætter inden for denne bekendtgørelses rammer og i overensstemmelse med bekendtgørelsen for den enkelte uddannelse nærmere i studieordningen eller lignende om følgende:
 1) Hvilke prøver, herunder delprøver, der indgår i uddannelsen og vægtningen af de karakterer, der gives i de enkelte prøver, jf. § 2, stk. 2.
 2) Placering af prøverne i uddannelsesforløbet.
3) Afmelding til prøver, jf. § 5, 4) Eventuelle regler om, at førsteårsprøven skal være bestået inden udgangen af første studieår, jf. § 8, stk. 2.
 5) Eventuelle regler om studiestartprøve, jf. § 10, stk. 5.
 6) Eventuelle regler om krav til studieaktivitet, jf. § 9.
 7) Afholdelse af syge- og omprøve, jf. §§ 6-10.
 8) Opfyldelse af deltagelsespligt og aflevering af opgaver og projekter mv., der er en forudsætning for deltagelse i en prøve, jf. § 5, stk. 3.
 9) Prøveformer, herunder formkrav til besvarelse, jf. § 11.
 10) Prøvernes tilrettelæggelse som individuel prøve eller gruppeprøve, herunder om hvor mange der højst kan deltage i prøven, om elevens eller den studerendes mulighed for at vælge en individuel prøve frem for en gruppeprøve og om krav til individualisering af en skriftlig gruppebesvarelse, jf. § 12 og § 13.
 11) Anvendelse af hjælpemidler, jf. § 16.
 12) Det anvendte sprog ved prøven, jf. § 18.
 13) Særlige prøvevilkår, jf. § 19.
 14) Brug af egne og andres arbejder, jf. § 20.
 15) Disciplinære foranstaltninger i tilfælde af eksamenssnyd og forstyrrende adfærd ved eksamen, jf. § 20.
 16) Eventuelle regler om løbende karakterfastsættelse, jf § 27, stk. 2.
 17) Hvilke prøver der har ekstern bedømmelse.
 18) Hvorledes bedømmelsen af den studerendes formulerings- og staveevne indgår i den samlede bedømmelse af eksamenspræstationen, jf. § 27, stk. 4.
 19) Klager, jf. kapitel 10.
 20) Overgangsregler.
 Stk. 3. Institutionen kan fravige, hvad institutionen selv har fastsat i studieordningen, hvis det er begrundet i usædvanlige forhold.
Stk. 4. Det påhviler institutionen at orientere eleverne og de studerende og de øvrige medvirkende ved prøver om de prøveregler, der gælder for den enkelte uddannelse.
Reglerne skal være tilgængelige på institutionens hjemmeside.
Kapitel 3 Adgang til prøve § 5. Begyndelse på et uddannelseselement, semester mv. er samtidig tilmelding til de tilhørende prøver.
Uddannelsesinstitutionen fastsætter for hver prøve en frist for, hvornår afmelding fra prøven kan finde sted.
 Stk. 2. Foreligger rettidig afmelding ikke, betragtes prøven med hensyn til antallet af prøveforsøg som påbegyndt, jf. § 6.
 Stk. 3. Uddannelsesinstitutionen kan i studieordningen fastsætte, at opfyldelse af deltagelsespligt og aflevering af opgaver og projekter m.v. er en forudsætning for deltagelse i en prøve og kan fastsætte, at bedømmelse af disse opgaver og projekter m.v. skal indgå som en del af den samlede bedømmelse sammen med prøven i faget.
 Stk. 4. Institutionen kan for hele eller dele af uddannelser i studieordningen fastsætte, at afmelding ikke kan finde sted.
 Stk. 5. Institutionen kan fravige stk. 1 og 2, hvis den studerende er eliteidrætsudøver, eller når det er begrundet i usædvanlige forhold, herunder funktionsnedsættelse.
§ 6. En bestået prøve kan ikke tages om.
Indgår der flere delprøver i en prøve, kan delprøver, hvor der ikke er opnået bestået karakter, ikke tages om, når den samlede prøve er bestået, medmindre andet er bestemt i bekendtgørelsen eller studieordningen for uddannelsen.
 Stk. 2. Er en prøve ikke bestået, er den studerende fortsat tilmeldt prøven, jf. dog stk. 3 og § 8.
Stk. 3. Den studerende kan være tilmeldt 3 gange til samme prøve.
Uddannelsesinstitutionen kan tillade yderligere prøvegange, hvis det er begrundet i usædvanlige forhold.
I vurderingen af om der foreligger usædvanlige forhold, kan spørgsmålet om studieegnethed ikke indgå.
 Stk. 4. Hvis prøvegangene er opbrugt, jf. stk. 3, udskrives den studerende af uddannelsen og kan normalt ikke optages på en tilsvarende maritim uddannelse inden for de næste to år.
 Stk. 5. Ny prøve skal afholdes snarest muligt og så vidt muligt senest, når den pågældende prøve igen afholdes ved institutionen, eventuelt som sygeprøve, jf. § 7, stk. 1.
 Stk. 6. En studerendes modtagelse af et tilbud om omprøve i henhold til § 35, stk. 2 og 3, eller § 40, stk. 1, betragtes ikke som brug af en prøvegang.
§ 7. En studerende, der har været forhindret i at gennemføre en prøve på grund af dokumenteret sygdom eller af anden dokumenteret grund, skal have mulighed for at aflægge prøven snarest muligt.
Er det en prøve, der er placeret i uddannelsens sidste eksamenstermin, skal den studerende have mulighed for at aflægge prøven i samme eksamenstermin eller i umiddelbar forlængelse heraf.
Stk. 2. Indgår der flere dele i en prøve, hvor der gives karakter for hver del, kan den studerende kun aflægge prøve i den eller de dele, der ikke er gennemført, medmindre andet følger af reglerne om uddannelsen.
Dette gælder også, hvor de enkelte karakterer regnes sammen til én karakter for den samlede prøve.
 Stk. 3. Andre særlige omstændigheder, hvorved en studerende praktisk forhindres i at møde til prøve, kan efter uddannelsesinstitutionens konkrete vurdering behandles efter stk. 1 og 2.
 § 8. Ved uddannelser af mindst to års varighed skal den eller de prøver, den studerende efter bekendtgørelsen eller studieordningen skal deltage i inden udgangen af det 1. studieår efter studiestart (førsteårsprøven), være bestået inden udgangen af den studerendes 2. studieår efter studiestart, for at den studerende kan fortsætte uddannelsen, jf. dog stk. 2.
 Stk. 2. Uddannelsesinstitutionen kan for den enkelte uddannelse i studieordningen fastsætte, at førsteårsprøven skal være bestået inden udgangen af første studieår efter studiestart, for at den studerende kan fortsætte uddannelsen.
 Stk. 3. Resultatet af 1. prøveforsøg skal meddeles den studerende så betids, at en eventuel omprøve kan finde sted i samme eksamenstermin.
 Stk. 4. Øvrige krav om bestået prøve som forudsætning for at fortsætte uddannelsen skal fremgå af bekendtgørelsen for uddannelsen, jf. dog § 10.
 Stk. 5. Institutionen kan for den enkelte studerende dispensere fra de tidspunkter, der er fastsat for at bestå prøven eller prøverne i stk. 1 og 2, hvis det er begrundet i usædvanlige forhold.
§ 9. Ved uddannelser, der er normeret til mindst et studieår svarende til 60 ECTS-point, kan uddannelsesinstitutionen for hele eller dele af den enkelte uddannelse i studieordningen fastsætte, at den studerende skal bestå prøver af et omfang på højst 45 ECTS-point pr. studieår.
Den studerende har 3 forsøg til at bestå prøverne.
 Stk. 2. Institutionen kan dispensere fra stk. 1, hvis den studerende er eliteidrætsudøver, eller det er begrundet i usædvanlige forhold, herunder funktionsnedsættelse.
§ 10. Uddannelsesinstitutionen kan for den enkelte uddannelse bestemme, at studerende ved den enkelte uddannelse skal deltage i og bestå en studiestartprøve for at kunne fortsætte på uddannelsen.
Studiestartprøven har til formål at klarlægge, om den studerende reelt er begyndt på uddannelsen.
Stk. 2. Studiestartprøven skal afholdes senest to måneder efter uddannelsens start, og resultatet skal være meddelt den studerende senest to uger efter prøvens afholdelse.
Er prøven ikke bestået, har den studerende mulighed for at deltage i en omprøve, der afholdes senest tre måneder efter uddannelsens start.
Den studerende har to forsøg til at bestå studiestartprøven.
 Stk. 3. Studiestartprøven har intern bedømmelse, jf. § 26, stk. 1, og bedømmes med "Bestået" eller "Ikke bestået" henholdsvis "Godkendt" eller "Ikke godkendt", jf. bekendtgørelse om karakterskala og anden bedømmelse ved uddannelser på Uddannelses- og Forskningsministeriets område.
 Stk. 4. Studiestartprøven er ikke omfattet af reglerne i Kapitel 10 om klager over prøver.
 Stk. 5. Institutionen fastsætter regler om studiestartprøven i studieordningen, herunder om prøvens form, indhold og tidsmæssige placering.
 Stk. 6. Institutionen kan for den enkelte studerende dispensere fra de tidspunkter, der er fastsat for at bestå studiestartprøven, hvis det er begrundet i usædvanlige forhold.
Kapitel 4 Prøveformer og prøvers tilrettelæggelse § 11. Uddannelsen skal indeholde en variation af prøveformer, der skal afspejle undervisningens indhold og arbejdsformer.
Prøveformen skal tilgodese det enkelte fags/fagelements formål og kan f. eks. være mundtlig, skriftlig, praktisk prøve og projektorienteret forløb samt kombinationer af de forskellige prøveformer.
Stk. 2. Medmindre andet er fastsat i bekendtgørelsen for den enkelte uddannelse, fastsættes det i studieordningen, hvilken prøveform der skal anvendes ved den enkelte prøve.
Eventuelle formkrav til besvarelsen skal fremgå af studieordningen.
Stk. 3. Uddannelsesinstitutionen kan afvise en besvarelse, hvis den ikke opfylder de fastsatte formkrav.
Hvis besvarelsen afvises, skal der ikke gives en bedømmelse, og den studerende har brugt et prøveforsøg, jf. § 6, stk. 3.
§ 12. Det fastsættes i studieordningen ud fra faglige hensyn, om en prøve tilrettelægges som en individuel prøve eller en gruppeprøve.
Når en prøve tilrettelægges som en gruppeprøve, fastsættes samtidig, hvor mange studerende der højst kan deltage i den enkelte gruppeprøve, og om den studerende i stedet kan vælge en individuel prøve.
 Stk. 2. Ved såvel en individuel prøve som en gruppeprøve skal der foretages en individuel bedømmelse af de studerendes præstationer.
 § 13. Ved en mundtlig gruppeprøve skal den enkelte studerende eksamineres på en sådan måde, at det sikres, at der kan foretages en individuel bedømmelse af den studerendes præstation.
 Stk. 2. Ved tilrettelæggelse af en mundtlig gruppeprøve skal det sikres, at den tid, der er afsat til prøven, tilpasses antallet af studerende, der deltager i prøven.
Stk. 3. Ved en skriftlig opgavebesvarelse, som er udarbejdet af flere studerende, kan der kun gives en selvstændig bedømmelse, hvis den enkelte studerendes bidrag kan konstateres.
Der fastsættes krav om individualiseringen i studieordningen.
 Stk. 4. Når der ikke skal gives en selvstændig bedømmelse for en skriftlig opgavebesvarelse, som er udarbejdet af flere studerende, kan opgavebesvarelsen indgå i bedømmelsen ved en efterfølgende mundtlig prøve.
Kapitel 5 Prøveafholdelse § 14. Eksaminationer med mundtlig og praktisk besvarelse er offentlige, jf. dog stk. 2-4, medmindre de er omfattet af en aftale efter § 44, stk. 3.
Stk. 2. Uddannelsesinstitutionen kan fravige bestemmelsen i stk. 1, hvis der foreligger særlige omstændigheder, herunder hvor hensynet til eksaminanden taler herfor.
Endvidere kan institutionen begrænse adgangen til prøvelokalerne af pladsmæssige grunde, og enkeltpersoner kan nægtes adgang eller bortvises, hvis det findes nødvendigt for at sikre den fornødne ro og orden i forbindelse med prøven.
 Stk. 3. Ved en individuel mundtlig prøve, hvor den studerende eksamineres på grundlag af et gruppefremstillet produkt, må de øvrige medlemmer af gruppen ikke være til stede i prøvelokalet, før de selv skal eksamineres.
Stk. 4. Lyd- eller billedoptagelser af en prøve er ikke tilladt, medmindre optagelserne indgår som en del af prøveforløbet.
Optagelserne foretages da af institutionen.
Stk. 5. Kun eksaminator og censor må være til stede under voteringen ved praktiske og mundtlige prøver, herunder mundtligt forsvar af projekter.
Institutionen kan dog bestemme, at kommende eksaminatorer kan overvære en votering.
 § 15. Uddannelsesinstitutionen skal sikre, at prøverne gennemføres under forhold, der er egnede til at udelukke, at de studerende kommunikerer utilsigtet.
 Stk. 2. Institutionen skal sikre, at de studerende har hensigtsmæssige arbejdsforhold ved prøverne.
Stk. 3. Institutionen kan afholde prøve med mundtlig besvarelse som videokonference eller ved hjælp af andre tekniske foranstaltninger.
Institutionen skal sikre, at sikkerhedsforanstaltningerne i forbindelse med afholdelse af en sådan prøve svarer til, hvad der almindeligvis gælder for afvikling af prøven.
Institutionen udpeger eller godkender en tilsynsførende, der skal være hos den studerende under prøven.
Eksaminator og censor skal eksaminere og give karakterer efter gældende regler i øvrigt.
 § 16. Under prøverne er anvendelse af hjælpemidler, herunder elektroniske, tilladt, medmindre der i bekendtgørelsen eller studieordningen for den enkelte uddannelse er fastsat begrænsninger i anvendelsen, jf. dog stk. 2.
 Stk. 2. Uddannelsesinstitutionen kan fastsætte begrænsning i adgangen til at anvende elektroniske hjælpemidler af kapacitetsmæssige grunde.
 § 17. En prøve er begyndt, når uddelingen af opgaverne er begyndt, når forberedelsesmateriale eller opgavetitel er udleveret til den studerende, eller når den studerende er blevet bekendt med prøvespørgsmålet eller lignende.
Stk. 2. En studerende, der kommer for sent til en skriftlig prøve, kan kun deltage i prøven, hvis uddannelsesinstitutionen anser det for udelukket, at den pågældende kan have modtaget nogen oplysning om opgaven, og finder, at forsinkelsen er rimeligt begrundet.
Prøvetiden kan kun i usædvanlige tilfælde forlænges.
 Stk. 3. En studerende, der kommer for sent til en mundtlig prøve, kan få tilbud om at blive eksamineret på et senere tidspunkt, hvis institutionen finder, at forsinkelsen er rimeligt begrundet.
§ 18. I uddannelser, der udbydes på dansk, aflægges prøverne på dansk, jf. dog stk. 2 og 3, medmindre det er en del af den enkelte prøves formål at dokumentere færdigheder i fremmedsprog.
Prøverne kan aflægges på svensk eller norsk i stedet for dansk, medmindre prøvens formål er at dokumentere den studerendes færdigheder i dansk.
 Stk. 2. I uddannelser eller enkeltfag, der udbydes på engelsk eller et andet fremmedsprog, aflægges prøverne på dette sprog, medmindre det er en del af den enkelte prøves formål at dokumentere den studerendes færdigheder i et andet sprog.
 Stk. 3. Uddannelsesinstitutionen kan i øvrigt, hvor forholdene gør det muligt, tillade en studerende, der ønsker det, at aflægge en prøve på et fremmedsprog, medmindre prøvens formål er at dokumentere den studerendes færdigheder i dansk.
§ 19. Uddannelsesinstitutionen tilbyder særlige prøvevilkår til studerende med fysisk eller psykisk funktionsnedsættelse, til studerende med tilsvarende vanskeligheder samt til studerende med et andet modersmål end dansk, svensk eller norsk, når institutionen vurderer, at dette er nødvendigt for at ligestille disse studerende med andre i prøvesituationen.
Det er en forudsætning, at der med tilbuddet ikke sker en ændring af prøvens niveau.
 § 20. En studerende, der under en prøve skaffer sig eller giver en anden studerende uretmæssig hjælp til besvarelse af en opgave eller benytter ikke tilladte hjælpemidler, skal af uddannelsesinstitutionen bortvises fra prøven.
Stk. 2. Opstår der under eller efter en prøve formodning om, at en studerende uretmæssigt har skaffet sig eller ydet hjælp, har udgivet en andens arbejde for sit eget eller anvendt eget tidligere bedømt arbejde uden henvisning, indberettes dette til institutionen.
Bliver formodningen bekræftet, og handlingen har fået eller ville kunne få betydning for bedømmelsen, bortviser institutionen den studerende fra prøven.
Stk. 3. Udviser en studerende forstyrrende adfærd, kan institutionen bortvise den studerende fra prøven.
I mindre alvorlige tilfælde giver institutionen først en advarsel.
Stk. 4. Institutionen kan i de i stk. 1-3 nævnte tilfælde under skærpende omstændigheder beslutte, at den studerende skal bortvises fra institutionen i en kortere eller længere periode.
I sådanne tilfælde gives en skriftlig advarsel om, at gentagelse kan medføre varig bortvisning.
 Stk. 5. En bortvisning efter stk.1-3 medfører, at en eventuel karakter for den pågældende prøve bortfalder, og at den studerende har brugt et prøveforsøg, jf. § 6, stk. 3.
 Stk. 6. En studerende skal ved aflevering af en skriftlig besvarelse bekræfte med sin underskrift, der kan være digital, at besvarelsen er udfærdiget uden uretmæssig hjælp, jf. stk. 1 og 2.
Kapitel 6 Bedømmerne (censor og eksaminator) § 21. Uddannelsesinstitutionens ledelse udpeger bedømmerne (censor og eksaminator) i forbindelse med planlægningen af de enkelte prøver.
Stk. 2. Censorer kan ikke være undervisere på den uddannelsesinstitution, der forestår prøven.
Censorer skal leve op til eventuelle kvalifikationskrav fastsat af autorisationsgivende myndigheder.
 Stk. 3. Det skal sikres, at bedømmerne:
1) er i besiddelse af en uddannelsesmæssig baggrund på mindst samme niveau som den prøve, vedkommende skal bedømme, 2) har kendskab til uddannelsens forudsætninger, mål og metoder, 3) er i besiddelse af relevant faglig kompetence inden for det område, vedkommende skal bedømme, og 4) kender uddannelsens anvendelsesmuligheder.
Stk. 4. Ved eksterne prøver skal institutionens ledelse tilstræbe, at 1) der medvirker censorer fra erhvervet med relevant faglig baggrund og beskæftigelse, og at 2) de samme bedømmere ikke sammen medvirker ved bedømmelse inden for en periode på 2 år ud over én eksamenstermin, ét semester eller ét halvår.
 Stk. 5. Ved interne prøver stilles ikke krav om medvirken af censorer.
§ 22. Uddannelsesinstitutionens ledelse skal sikre, at censor får tilsendt alle relevante informationer, som gør vedkommende i stand til at deltage i bedømmelsen.
Informationsmaterialet sendes i så god tid, at censor har mulighed for at søge supplerende oplysninger og evt. kommentere det tilsendte.
§ 23. Bedømmerne skal gøre notater om præstationen og karakterfastsættelsen til personligt brug ved udarbejdelse af en udtalelse i en eventuel klagesag.
Notaterne skal opbevares i 1 år.
 Stk. 2. Censorernes virksomhed er omfattet af forvaltningslovens bestemmelser, herunder om inhabilitet og tavshedspligt.
§ 24. Uddannelsesinstitutionens ledelse skal sikre, at censorerne giver institutionen en skriftlig tilbagemelding vedrørende 1) planlægning, 2) udførelse, 3) evaluering af prøvens forløb, inkl. niveauet, og 4) forslag til eventuelle forbedringer.
Kapitel 7 Bedømmelse § 25. Bedømmelse kan ske på grundlag af 1) prøve, 2) løbende bedømmelse eller 3) kombinationer af nr. 1 og 2.
 § 26. Prøverne har enten intern eller ekstern bedømmelse.
 Stk. 2. I uddannelser svarende til 10 ugers varighed eller derover skal der, hvor andet ikke er bestemt i reglerne for uddannelsen, afholdes mindst én intern prøve og mindst én ekstern prøve, der dækker væsentlige dele af uddannelsen, og især de dele, som har sikkerhedsmæssig betydning.
 Stk. 3. I professionsbacheloruddannelser skal prøverne med ekstern bedømmelse dække uddannelsens væsentlige områder.
 § 27. Grundlaget for bedømmelsen er den studerendes individuelle præstation.
Stk. 2. Institutionen kan fastsætte, at bedømmelse af skriftlige opgavebesvarelser og mundtlige fremlæggelser m.v. fra undervisningsforløbet, indgår som en del af den samlede bedømmelse sammen med den afsluttende prøve i faget.
Det skal fremgå af studieordningen, hvorledes bedømmelser af de skriftlige opgavebesvarelser og mundtlige fremlæggelser m.v. indgår i den samlede bedømmelse af faget.
Uddannelsesinstitutionen kan fastsætte, at den studerende ikke kan deltage i den afsluttende prøve, medmindre den studerende har bestået de skriftlige opgavebesvarelser og mundtlige fremlæggelser m.v., som indgår i undervisningsforløbet.
 Stk. 3. Klage over løbende bedømmelse, jf. stk. 2, behandles efter reglerne i kapitel 10.
Stk. 4. Ved bedømmelsen af professionsbachelorprojekt skal der ud over det faglige indhold også lægges vægt på den studerendes formulerings- og staveevne.
Uddannelsesinstitutionen kan dispensere herfra for studerende, der dokumenterer en relevant specifik funktionsnedsættelse.
Det fastsættes i studieordningen, hvorledes formulerings- og staveevne indgår i den samlede bedømmelse af eksamenspræstationen, jf. § 4, stk. 2, nr. 18, idet det faglige indhold dog skal vægtes tungest.
Formulerings- og staveevne kan indgå i bedømmelsen af andre prøver.
 Stk. 5. Alle prøver skal bestås.
§ 28. Ved prøver, hvor bedømmelsen ikke meddeles den studerende umiddelbart efter prøven, fastsætter uddannelsesinstitutionen en dato, hvor bedømmelsen senest vil blive meddelt.
Datoen meddeles de studerende samtidig med meddelelsen om prøvens afholdelse, enten ved opslag eller på anden måde.
 § 29. I øvrigt gælder bekendtgørelse om karakterskala og anden bedømmelse ved uddannelser på Uddannelses- og Forskningsministeriets område.
 § 30. Når en prøve ikke er bestået, skal uddannelsesinstitutionen vejlede den studerende om, hvordan vedkommende kan kvalificere sig til at opfylde de manglende mål.
Kapitel 8 Beviser § 31. Uddannelsesinstitutionen udsteder beviser for gennemført uddannelse, herunder eksamensbeviser, som er sikret mod kopiering.
 Stk. 2. Beviser skal som minimum indeholde oplysninger om følgende:
 1) Den færdiguddannedes navn og cpr.nr. eller anden tilsvarende identifikation.
 2) Den udstedende uddannelsesinstitution.
 3) Uddannelsens betegnelse og hjemmel.
 4) De enkelte uddannelseselementer, for videregående uddannelser angivet i ECTS-point.
5) De uddannelseselementer, der er aflagt eksamen i, med angivelse af de opnåede bedømmelser.
For videregående uddannelser tilføjes for hver karakter efter 7-trinskalen det bogstav fra ECTS-skalaen, som svarer til den pågældende karakter.
 6) Beviset må ikke indeholde oplysninger om studiestartprøven, jf. § 10.
 7) De på anden vis dokumenterede uddannelseselementer.
 8) Meritoverførte prøver, eventuelt med angivelse af de opnåede bedømmelser som Bestået, Godkendt eller en karakter efter 7-trinsskalaen.
 9) Eksamenssproget, hvis prøven er aflagt på et fremmedsprog bortset fra norsk og svensk.
 10) Den betegnelse uddannelsen giver den færdiguddannede ret til på dansk og engelsk.
 11) Angivelse af uddannelsens niveau i henholdsvis den danske kvalifikationsramme for livslang læring og i den europæiske kvalifikationsramme for livslang læring eller den danske kvalifikationsramme for videregående uddannelse.
 12) Angivelse af de kvalifikationskrav i den internationale konvention om uddannelse af søfarende, om sønæring og om vagthold, med senere ændringer (STCW-konventionen), som er opfyldt gennem uddannelsen.
 Stk. 3. Den færdiguddannede kan tillige få sit bevis udfærdiget på engelsk.
Stk. 4. Som bilag til beviset for videregående uddannelser udsteder institutionen et fremmedsproget Diploma Supplement, der i overensstemmelse med den af EU-Kommissionen, Europarådet og UNESCO/CEPES udviklede standardmodel beskriver uddannelsen samt giver oplysninger om institutionen og om dennes og uddannelsens placering i det danske uddannelsessystem.
Bilaget skal omfatte uddannelsens niveau i henholdsvis den danske kvalifikationsramme for livslang læring og i den europæiske kvalifikationsramme for livslang læring eller den danske kvalifikationsramme for videregående uddannelse.
 Stk. 5. Samlet bevis for en uddannelse, der er gennemført ved flere institutioner, udstedes af den institution, hvor eleven eller den studerende sidst er indskrevet.
 Stk. 6. Beviser med tilhørende bilag attesteres af institutionen.
 Stk. 7. Til studerende, der har forladt uddannelsen uden at have gennemført den, skal institutionen på anmodning af deltageren udstede dokumentation for det gennemførte uddannelsesforløb, herunder en liste over beståede dele af uddannelsen.
 Stk. 8. Dokumentation som nævnt i stk. 7 skal leve op til andre myndigheders eventuelle krav til bevisets udformning.
 § 32. Uddannelsesinstitutionen skal umiddelbart efter en uddannelses afslutning indberette følgende oplysninger til Søfartsstyrelsens indberetningssystem:
 1) Fulde navn og cpr.nr. for personer, der har gennemført en uddannelse/bestået en eksamen eller prøve.
 2) Den regel (bekendtgørelse, uddannelsesplan el.lign.), som har fastlagt indholdet af den gennemførte uddannelse.
 3) Eksamens-, prøve-, kursus- og kvalifikationsbeviser, der er udstedt i forbindelse hermed.
 4) Dato for udstedelsen.
 § 33. Når uddannelsesinstitutionen udsteder særlige kursusbeviser som led i uddannelsen, skal uddannelsesinstitutionen for hver studerende registrere og arkivere oplysninger om navne på eksaminator(er) og censor(er) samt sted og dato for gennemførelse af prøven/kurset.
Stk. 2. De i stk. 1 nævnte oplysninger skal opbevares i mindst 2 år efter kursusbevisets udstedelse eller prøvens afslutning.
Oplysningerne kan opbevares på elektronisk medie.
 § 34. Uddannelsesinstitutionen opbevarer de oplysninger, der er nødvendige for at udstede beviser, i 30 år efter eksamens eller prøvens afslutning.
 Stk. 2. Ophører en institution med at eksistere, eller kan en institution af anden årsag ikke opbevare dokumenterne i overensstemmelse med stk. 2, skal institutionen sikre anden betryggende opbevaring efter de herom gældende regler.
Kapitel 9 Fejl og mangler ved prøver § 35. Bliver uddannelsesinstitutionen i forbindelse med en prøve opmærksom på fejl og mangler, der kan udbedres, træffer institutionen, eventuelt efter drøftelse med bedømmerne eller opgavestillerne, afgørelse om, hvordan udbedringen skal ske.
Stk. 2. Ved væsentlige fejl og mangler tilbyder institutionen ombedømmelse eller omprøve.
Tilbuddet gælder for alle de elever og studerende, hvis prøve lider af samme fejl og mangler.
 Stk. 3. Ved fejl og mangler af særlig grov karakter kan institutionen træffe afgørelse om at annullere allerede afholdt prøve og foranstalte en omprøve.
 § 36. Ombedømmelse og omprøve i henhold til § 35, stk. 2, kan ikke resultere i en lavere karakter.
Kapitel 10 Klager over prøver og anke af afgørelser § 37. Klager over forhold ved prøver indgives individuelt af den studerende til uddannelsesinstitutionen.
Klagen skal være skriftlig og begrundet.
Stk. 2. Klagen indgives senest to uger efter, at bedømmelsen af prøven er bekendtgjort på sædvanlig måde.
Institutionen kan dispensere fra fristen, hvor usædvanlige forhold begrunder det.
 Stk. 3. Til brug for klagesagen skal den studerende efter anmodning have udleveret en kopi af den stillede opgave og ved prøver med skriftlig besvarelse tillige kopi af egen opgavebesvarelse.
 Stk. 4. Uddannelsesinstitutionens ledelse skal skriftligt kvittere for modtagelsen af klagen og meddele klageren en forventet dato for afgørelse i sagen.
§ 38. Klagen kan vedrøre 1) prøve- eller bedømmelsesgrundlaget, herunder de stillede spørgsmål eller opgaver i forhold til uddannelsesplanens formål og mål, 2) prøve- eller bedømmelsesforløbet eller 3) bedømmelsen.
Stk. 2. Uddannelsesinstitutionen forelægger straks klagen for bedømmerne, der har en frist på normalt to uger til at afgive en udtalelse.
Bedømmerne skal udtale sig om de faglige spørgsmål i klagen.
Den studerende skal have lejlighed til at kommentere udtalelserne inden for en frist af normalt en uge.
 Stk. 3. Senest to uger fra forelæggelsen for klageren, jf. stk. 3, skal institutionen have færdigbehandlet klagen og afgørelsen være meddelt til klageren.
 Stk. 4. Kan klagen ikke behandles inden datoen, jf. stk. 3, skal institutionen hurtigst muligt underrette klageren herom med begrundelse herfor og oplysning om, hvornår klagen forventes færdigbehandlet.
 § 39. Uddannelsesinstitutionen afgør klagen på grundlag af bedømmernes faglige udtalelser og den studerendes kommentarer til udtalelserne.
§ 40. Uddannelsesinstitutionens afgørelse, der skal være skriftlig og begrundet, kan gå ud på 1) tilbud om ny bedømmelse (ombedømmelse), dog ikke ved mundtlige prøver, 2) tilbud om ny prøve (omprøve), eller 3) at den studerende ikke får medhold i klagen.
 Stk. 2. Kun når bedømmerne er enige om det, kan uddannelsesinstitutionens afgørelse gå ud på, at klageren ikke får medhold.
 Stk. 3. Institutionen skal straks give den studerende og bedømmerne meddelelse om afgørelsen med oplysning om, at eventuelle retlige spørgsmål i institutionens afgørelse kan indbringes for Styrelsen for Forskning og Uddannelse.
§ 41. Accept af tilbud om ombedømmelse eller omprøve skal ske senest to uger efter, meddelelse om afgørelsen er afgivet.
Ombedømmelse eller omprøve skal finde sted snarest muligt.
 Stk. 2. Til ombedømmelse og omprøve påsættes nye bedømmere.
Stk. 3. Ved ombedømmelse skal bedømmerne have forelagt sagens akter: opgaven, besvarelsen, klagen, de oprindelige bedømmeres udtalelser med den studerendes bemærkninger hertil samt institutionens henholdsvis styrelsens afgørelse.
Bedømmerne meddeler institutionen resultatet af ombedømmelsen vedlagt en skriftlig begrundelse for bedømmelsen.
Institutionen giver den studerende meddelelse om bedømmelsen og begrundelsen for bedømmelsen.
§ 42. Klager over retlige spørgsmål i afgørelser, der er truffet af institutionen efter reglerne i bekendtgørelsen, jf. § 40, stk. 1, kan indbringes for Styrelsen for Forskning og Uddannelse.
Klagen indgives til institutionen, der afgiver en udtalelse, som den studerende skal have lejlighed til at kommentere inden for en frist på normalt 1 uge.
Institutionen sender klagen, udtalelsen og klagerens eventuelle kommentarer til styrelsen.
Fristen for indgivelse af klage til institutionen er 2 uger fra den dag, afgørelsen er meddelt klageren.
 § 43. Den studerende kan fortsætte uddannelsen under klage- og eventuelt ankesagens behandling bortset fra, hvor andet er fastsat i bekendtgørelse eller i henhold til bekendtgørelse.
 Stk. 2. Beviser for gennemført uddannelse tilbageholdes, indtil klage- og eventuelt ankesagen er færdigbehandlet.
Kapitel 11 Andre regler § 44. Den studerende har ophavsretten til produkter, der fremkommer som resultat af en prøve, i henhold til reglerne i lov om ophavsret, jf. dog stk. 3.
 Stk. 2. Den studerende har tillige ejendomsretten til disse produkter mod betaling af eventuelle udgifter til materialer, som er anvendt ved prøven, jf. dog stk. 3. Hvis den studerende ikke gør ejendomsretten gældende inden for 2 måneder, efter at resultatet af bedømmelsen er meddelt, overgår ejendomsretten til uddannelsesinstitutionen.
 Stk. 3. Inddrager prøveforløbet parter uden for institutionen, aftales det forudgående mellem institutionen, den studerende og tredjeparten, i hvilket omfang de under respekt af gældende ophavsretlige regler er berettiget til at anvende de resultater, der fremkommer som et led i prøveforløbet, herunder om eventuelle oplysninger vedrørende tredjepartens forhold, der forekommer i opgaveløsningerne, må offentliggøres.
 § 45. Styrelsen for Forskning og Uddannelse kan dispensere fra bekendtgørelsen, når det er begrundet i usædvanlige forhold, bortset fra de tilfælde, der er nævnt i § 5, stk. 3, § 8, stk. 5, § 9, stk. 2, § 27, stk. 2, og § 37, stk. 2.
 Stk. 2. Styrelsen for Forskning og Uddannelse kan tillade, at bekendtgørelsens regler fraviges som et led i forsøg.
Kapitel 12 Ikrafttrædelses- og overgangsbestemmelser § 46. Bekendtgørelsen træder i kraft den 1. januar 2017.
 Stk. 2. Bekendtgørelse nr. 1289 af 14. december 2009 om eksamens- og prøveafholdelse samt bedømmelse af deltagere ved de maritime uddannelser ophæves, jf. dog stk. 3.
 Stk. 3. Bekendtgørelse nr. 1289 af 14. december 2009 om eksamens- og prøveafholdelse samt bedømmelse af deltagere ved de maritime uddannelser finder anvendelse for de prøver, der er tilknyttet uddannelsesaktiviteter, som er påbegyndt før 1. januar 2017.
Styrelsen for Videregående Uddannelser, den 13. december 2016 Nils Agerhus / Pia Valentin Mortensen 1) Bekendtgørelsen indeholder bestemmelser, der gennemfører dele af Europaparlamentets og Rådets direktiv 2008/106/EF af 19. november 2008 om minimumsuddannelsesniveauet for søfartserhverv (omarbejdning), EU-tidende 2008 nr.
L 323, side 33, som ændret ved Europaparlamentets og Rådets direktiv 2012/35/EU af 21. november 2012, EU-tidende 2012 nr.
L 343, side 78.
