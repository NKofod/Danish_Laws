Nr BTL 171 Betænkning over Forslag til lov om visse hovedlandevejsstrækninger   

 Nr L 171 1988-89, 1. samling Afgivet af Udvalget om Offentlige Arbejder Afgivet: 19890511 Udvalget har behandlet lovforslaget i en række møder og har herunder stillet spørgsmål til trafikministeren, som denne har besvaret dels skriftligt, dels i samråd.
 Udvalget har modtaget mundtlig og skriftlig henvendelse fra Dansk Cyklist  

 Forbund.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Trafikministeren har tilkendegivet, at han til udvalget vil fremsende en  

 prioriteringsliste for anlæg og færdiggørelse af motorveje og andre  

 hovedlandeveje frem til 1996, når finanslovforslaget for 1990 bliver fremsat.
 Herefter indstiller et mindretal (Det Konservative Folkepartis,  

 Venstres, Det Radikale Venstres og Kristeligt Folkepartis medlemmer af  

 udvalget) lovforslaget til vedtagelse uændret.
 Et andet mindretal (Socialdemokratiets medlemmer af udvalget) indstiller  

 lovforslaget til vedtagelse.
 Mindretallet udtaler i den forbindelse stærk utilfredshed med regeringens  

 tidsplan for påbegyndelsen og færdiggørelsen af motorvejsstrækningen  

 Kolding-Esbjerg.
Den udskydelse af projektets påbegyndelse, der er tale om, er ikke  

 hensigtsmæssig og udtryk for dårlig planlægning og dermed en stor forsinkelse  

 af udbygningen af motorvejsnettet.
Det er oplyst i bemærkningerne til  

 lovforslaget, at projektet først skal være færdigt i 1998, og at åbningen af  

 den første delstrækning først skal finde sted i 1996. Det finder  

 Socialdemokratiet uacceptabelt.
Endvidere finder Socialdemokratiet det  

 utilfredsstillende, at trafikministeren ikke har ønsket at orientere Udvalget  

 om Offentlige Arbejder om de kommende års prioritering for anlæg og  

 færdiggørelse af motorveje og andre hovedlandeveje, før finanslovforslaget  

 for 1990 er fremsat.
 Dette er klart udtryk for en manglende planlægning af de kommende års  

 udbygning af det danske vejnet.
Et tredje mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.  

 Mindretallet erkender behovet for forbedringer af den nuværende strækning.  

 Således kan der være behov for udbygninger af delstrækninger, hvor  

 uheldsfrekvensen er størst, for omfartsveje ved f.eks.
Vejen og Holsted samt  

 for gennemførelsen af delstrækningen fra Korskro med tilslutning til  

 hovedlandevej 301 nord for Esbjerg.
Mindretallet finder imidlertid ikke at kunne stille kvalificerede  

 ændringsforslag om disse ting og eventuelle andre områder, som har det  

 hovedformål at bevare og udbygge den nuværende strækning, uden forudgående  

 forarbejde af Vejdirektoratet.
Sådanne forudsætninger har ikke været lagt til  

 grund for nærværende anlægslov, hvorfor mindretallet vil stemme imod ved 3.  

 behandling.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med det af mindretallet  

 stillede ændringsforslag.
 Mindretallet henviser til det stillede ændringsforslag, hvorefter  

 påbegyndelsen og færdiggørelsen af motorvejsforbindelsen mellem Esbjerg og  

 Kolding inden for anlægslovens økonomiske rammer fremskyndes, således at  

 denne hårdt tiltrængte motorvejsstrækning færdiggøres inden udgangen af 1995.
 Fremskridtspartiet har med beklagelse noteret sig, at den indgåede aftale  

 omkring Storebæltsforbindelsen har forhindret en fornuftig prioritering,  

 således at nye vejstrækninger kan anlægges efter trafikale behov.
 For at tilgodese en omprioritering af denne vejstrækning vil  

 Fremskridtspartiet stemme for lovforslaget.
 Et femte mindretal (Centrum-Demokraternes medlem af udvalget)  

 indstiller lovforslaget til vedtagelse.
 Det er beklageligt, at denne vejstrækning ikke kan fremskyndes mere, end  

 forslaget angiver.
 Centrum-Demokraterne vil derfor følge vejområdet nøje og være opmærksom  

 på, om der i de kommende år kan vise sig økonomiske muligheder for en  

 fremrykning af anlægget.
Ændringsforslag Til § 1 Af et mindretal (FP):
 1) Paragraffen affattes således:
» § 1. Trafikministeren bemyndiges til inden 1991 som motorvej  

 med de fornødne tilslutninger til det eksisterende vejnet at påbegynde  

 anlæggelsen af en ny hovedlandevej fra landevej 539, Tarphagevej,  

 Vestkystvej, sydøst for Tarp, til hovedlandevej 50, motorvejen  

 Frøslev-Kolding, vest for Kolding.
Anlægget skal være færdigbygget inden  

 udgangen af 1995.« Bemærkninger Til nr. 1 Det er forslagsstillerens opfattelse, at motorvejsprojektet for  

 strækningen Esbjerg-Kolding bør fremmes mest muligt inden for anlægsloven,  

 bl.a. af hensyn til afvikling af trafikbehovet ved den stigende udvikling i  

 Esbjerg og trekantområdet og som et middel til at nedsætte antallet af uheld  

 med personskader, som trafikministeren i bemærkningerne til lovforslaget  

 angiver at være 26 i det af ham planlagte anlægsår 1998.
