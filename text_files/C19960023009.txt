 Med henvisning til Budgetvejledning 1996, punkt 20.1.14, således som dette  

 er ændret ved Finansministeriets cirkulære nr. 229 af 17. december 1996 om  

 ændring af Budgetvejledning 1996 (ændringen af ordningen om selvstændig  

 likviditet) fastsættes nedenstående nærmere regler vedrørende ordningen om  

 selvstændig likviditet:
 § 1.  Hjemmelen til selvstændig likviditet vedrører  

 alle hovedkonti på finansloven med bevillingstypen driftsbevilling og  

 statsvirksomhedsbevilling, medmindre det modsatte fremgår af anmærkningerne  

 til finansloven.
 Dette betyder, at alle statsinstitutioner, som henhører under hovedkonti  

 med bevillingstypen driftsbevilling og statsvirksomhedsbevilling er omfattet  

 af ordningen om selvstændig likviditet, medmindre det modsatte fremgår af  

 anmærkningerne til finansloven.
 § 2.  Der tildeles selvstændig likviditet til et  

 likviditetsområde, der er defineret som en eller flere hovedkonti, hvis  

 aktiviteter disponeres med fælles pengeforsyning.
 Stk. 2.  Ved indtræden i ordningen om selvstændig  

 likviditet oprettes der til hvert likviditetsområde egen konto i Danmarks  

 Nationalbank.
 Tildelingen af likviditet til et likviditetsområde foregår til områdets  

 konto i Danmarks Nationalbank.
Stk. 3.  Der tildeles et likviditetsområde ved indtræden  

 i denne likviditetsordning grundlikviditet.
Grundlikviditeten består af 0,5  

 procent af likviditetsområdets bruttoudgifter, som disse er opført på  

 finansloven i indtrædelsesåret, fratrukket modværdien af de likvide midler,  

 som likviditetsområdet råder over på indtrædelsestidspunktet.
 Stk. 4.  Der tildeles løbende et likviditetsområde  

 acontolikviditet i finansårets løb svarende til finansårets  

 nettoudgiftsbevilling til likviditetsområdet tillagt et af Finansministeriet  

 skønnet beløb over likviditetsområdets udgifter til refusionsberettiget  

 købsmoms i det pågældende regnskabsår.
 Likviditetstildelingen foretages i form af tolvtedelsrater af  

 nettoudgiftsbevillingen og det skønnede beløb over refusionsberettiget  

 købsmoms på en af Finansministeriet nærmere fastsat dato i måneden.
 Er summen af likviditetsområdets nettoudgiftsbevilling på finansloven og  

 det skønnede beløb til refusionsberettiget købsmoms positivt, tildeles  

 likviditetsområdet likviditet på en tolvtedel heraf.
 Er summen af likviditetsområdets nettoudgiftsbevilling på finansloven og  

 det skønnede beløb til refusionsberettiget købsmoms negativt, overføres der  

 likviditet fra likviditetsområdet på en tolvtedel heraf.
 Stk. 5.  Der foretages en årlig likviditetsregulering  

 for et likviditetsområde, idet likviditetsområdet tilføres likviditet  

 svarende til forskellen mellem de i regnskabet for likviditetsområdet opførte  

 nettoudgifter eksklusive nettorenter af likviditetsordningen og den tildelte  

 acontolikviditet i det givne finansår.
 Er forskellen mellem de regnskabsførte nettoudgifter eksklusive  

 nettorenter af likviditetsordningen og den tildelte acontolikviditet positiv,  

 tilføres likviditetsområdet reguleringsbeløbet i likviditet, mens der skal  

 overføres likviditet fra likviditetsområdet, hvis reguleringsbeløbet er  

 negativt.
 Den årlige likviditetsregulering gennemføres i februar måned i det  

 efterfølgende år, når regnskabet foreligger for det foregående år, på en af  

 Finansministeriet nærmere fastsat dato herfor.
 Stk. 6.  Der kan efter indtræden i likviditetsordningen  

 på anmodning fra et likviditetsområde foretages en ekstraordinær  

 likviditetskorrektion efter vurdering heraf i Finansministeriet, såfremt  

 likviditetsområdets øvrige nettoomsætningsformue, dvs. når forskellen i  

 beholdningen af debitorer og kreditorer ændres ekstraordinært, varigt og  

 beløbsmæssigt betydeligt.
 § 3.  Likviditetsområdernes konti i Danmarks  

 Nationalbank forrentes af/til Finansministeriet.
Finansministeriets forrentning af kontiene i Danmarks Nationalbank  

 fastsættes af Finansministeriet en gang årligt.
Rentefastsættelsen sker med  

 udgangspunkt i den af Finanstilsynet opgjorte gennemsnitlige ind- og  

 udlånsrente i pengeinstitutter for erhverv i 3. kvartal forud for et givet  

 finansår.
 Hvis likviditetsområdets saldo på kontoen er positiv, forrentes denne med  

 den fastsatte indlånsrente, mens en negativ saldo forrentes med den fastsatte  

 udlånsrente.
 Renter af likviditetsområdernes konti i Danmarks Nationalbank tilskrives  

 kvartalsvis bagud.
 Stk. 2.  Finansministeriet udmelder den fastsatte ind-  

 og udlånsrente for et givet finansår i december måned forud for det givne  

 finansår.
 Finansministeriet fastsætter en ny ind- og udlånsrente for  

 likviditetsområdernes konti i Danmarks Nationalbank, såfremt der i  

 finansårets løb konstateres væsentlige ændringer i de gennemsnitlige ind- og  

 udlånsrenter, der er udgangspunktet for den årlige rentefastsættelse.
 § 4.  Likviditetsordningens resultat opgøres årligt  

 pr. likviditetsområde i regnskabet for det pågældende likviditetsområde på  

 den hovedkonto, hvorunder den institution, der administrerer den til  

 likviditetsområdet oprettede konto i Danmarks Nationalbank, henhører.
 Resultatet fremkommer i form af de nettorenter, likviditetsordningen har  

 givet likviditetsområdet.
 Disse renter består af tilskrevne renter på likviditetsområdets konto i  

 Danmarks Nationalbank og på konti i pengeinstitutter samt af morarenter.
 Stk. 2.  De nettorenter, som et likviditetsområde  

 oppebærer af likviditetsordningen i et givet regnskabsår, tilfalder  

 likviditetsområdet selv.
 Er nettorenterne positive, dvs. er renteindtægterne større end  

 renteudgifterne, skal disse indregnes som en forøgelse af likviditetsområdets  

 videreførselsbeløb i det regnskabsår, nettorenterne vedrører.
 Er nettorenterne negative, dvs. er renteindtægterne mindre end  

 renteudgifterne, skal disse indregnes som en formindskelse af  

 likviditetsområdets videreførselsbeløb i det regnskabsår, nettorenterne  

 vedrører.
 Nettorenterne indregnes i videreførselsbeløbet på den hovedkonto,  

 hvorunder den institution, der administrerer den til likviditetsområdet  

 oprettede konto i Danmarks Nationalbank, henhører.
 Stk. 3.  Et likviditetsområde kan højst i et givet  

 regnskabsår få formindsket sit videreførselsbeløb med 2,5 promille af summen  

 af likviditetsområdets regnskabsførte udgifter og indtægter eksklusive  

 eventuel forrentning og afskrivninger.
 Er de i henhold til regnskabet faktisk oppebårne nettorenteudgifter af  

 likviditetsordningen for et likviditetsområde større end den anførte  

 maksimale formindskelse af videreførselsbeløbet på 2,5 promille, skal  

 forskellen udlignes ved en intern statslig overførsel til likviditetsområdet  

 fra §37. Renter.
 § 5.  Dette cirkulære har virkning fra finansåret  

 1997.
 Stk. 2.  Samtidig ophæves Finansministeriets cirkulære  

 nr. 34 af 10. februar 1994 vedrørende ordningen om selvstændig likviditet.
