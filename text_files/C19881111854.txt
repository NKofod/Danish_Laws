 Den 1. april 1988 træder den ved lov nr. 383 af 10. juni 1987 gennemførte  

 ændring af lov om private registre m.v. i kraft.
 Lovændringen indebærer bl.a. en begrænsning i kreditoplysningsbureauernes  

 adgang til at videregive summariske oplysninger, jf. lovens § 12, stk. 3.
Videregivelse af summariske oplysninger kan herefter kun ske, hvis  

 oplysningerne hidrører fra Statstidende, eller hvis oplysningerne vedrører  

 skyldforhold til samme kreditor på mere end 1.000 kr., og kreditor har  

 erhvervet den registreredes skriftlige erkendelse af en forfalden gæld eller  

 har foretaget retslige skridt mod den pågældende.
Oplysninger om endeligt  

 godkendt gældssanering må dog ikke videregives.
 Det bemærkes, at der fortsat ikke må registreres og videregives  

 oplysninger om bestridte fordringer.
Det fremgår i øvrigt af bemærkningerne til lovforslaget, at bureauerne  

 skal sikre sig det nødvendige bevis for, at der foreligger en  

 skyldnerkendelse, eller at der er taget retslige skridt.
Bevis i form af en  

 fotokopi af skyldnererklæringer eller en stævning, hvoraf det fremgår, at den  

 er indleveret til retten, vil normalt være tilstrækkeligt.
Registertilsynet  

 har endvidere antaget, at en erklæring fra en advokat vil kunne anvendes som  

 dokumentation under forudsætning af, at erklæringen indeholder en nærmere  

 specifikation af, hvilke fordringer der er tale om, eller hvilke nærmere  

 retslige skridt, der er foretaget.
Det har således været hensigten på dette område at skærpe  

 kreditoplysningsbureauernes hidtidige praksis i forbindelse med registrering  

 og videregivelse af summariske oplysninger og således i højere grad pålægge  

 bureauerne at sikre sig, at der ikke sker videregivelse af urigtige eller  

 vildledende oplysninger om den registrerede.
Det bemærkes i den forbindelse,  

 at det er kreditoplysningsbureauets ansvar, at lovens regler er opfyldt.
 Bestemmelsen i § 12, stk. 3, angår alene betingelserne for videregivelse  

 af registrerede oplysninger i summarisk form.
 Kreditoplysningsbureauerne vil således fortsat som hidtil kunne registrere  

 skyldforhold til brug ved bureauets eventuelle bredere vurdering af personers  

 eller virksomheders økonomiske soliditet og kreditværdighed.
 Lovændringen indebærer endvidere, at videregivelse af summariske  

 oplysninger om enkeltpersoners skyldforhold kun må ske på en sådan måde, at  

 oplysningerne ikke kan danne grundlag for vurderingen af økonomisk soliditet  

 og kreditværdighed for andre end de pågældende enkeltpersoner, jf. lovens §  

 12, stk. 4.
Dette indebærer, at kreditoplysningsbureauernes publikationer -lister  

 eller mikrofiche - skal indrettes således, at der alene kan søges på de  

 registrerede personers navne, placeret i alfabetisk rækkefølge.
Derimod må de  

 registrerede personer ikke placeres efter adresse, postnummer, områdekode  

 eller lignende.
 Videregivelse af sådanne oplysninger via en edb-terminal, placeret hos  

 abonnenten med forbindelse til kreditoplysningsbureauets registre,  

 forudsætter, at systemet teknisk indrettes således, at der alene kan søges på  

 navn og ikke på adresse, postnummer, områdekode og lignende, og at program og  

 terminaler er af en sådan beskaffenhed, at søgning på denne måde ej heller  

 kan ske i terminalen.
 Bekendtgørelse nr. 622 af 2. oktober 1987 af lov om private registre m.v.  

 vedlægges til orientering.
 P.R.V.
B.O.
Jespersen Til samtlige kreditoplysningsbureauer og foreninger af  

 kreditoplysningsbureauer i Danmark.
