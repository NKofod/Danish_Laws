Bekendtgørelse om ændring af bekendtgørelse om fremgangsmåden ved beregning af arbejdsfortjenesten for selvstændige erhvervsdrivende § 1 I bekendtgørelse nr. 175 af 20. marts 1998 om fremgangsmåden ved beregning af arbejdsfortjenesten for selvstændige erhvervsdrivende, som ændret ved bekendtgørelse nr. 164 af 23. marts 1999, bekendtgørelse nr. 309 af 19. maj 1999, bekendtgørelse nr. 561 af 19. juni 2001, bekendtgørelse nr. 1201 af 18. december 2002 og bekendtgørelse nr. 795 af 26. juni 2007, foretages efter forhandling med Beskæftigelsesrådet følgende ændring:
 1. Efter § 6, indsættes:
»Beregning for et medlem, der har arbejdet i udlandet § 6 a.
Et medlem, som ikke har været forsikret i en dansk a-kasse inden for de sidste 5 år før ankomsten til Danmark, og som opfylder betingelserne for ret til dagpenge, jf. bekendtgørelse om arbejdsløshedsforsikring ved arbejde mv. inden for EØS og i det øvrige udland, skal have beregnet en sats på grundlag af det seneste arbejde i Danmark, der opfylder betingelserne i §§ 4 og 6.
 Stk. 2. Et medlem, som har været forsikret i en dansk a-kasse inden for de sidste 5 år før ankomsten til Danmark, og herefter har været arbejdsløshedsforsikret i et andet EØS-land eller Schweiz, skal have beregnet en sats på grundlag af arbejdet i Danmark efter §§ 4 og 6, hvis medlemmet umiddelbart genindtræder i retten til dagpenge efter arbejde i et andet EØS-land, jf. bekendtgørelse om arbejdsløshedsforsikring ved arbejde mv. inden for EØS og i det øvrige udland.
 Stk. 3. Et dagpengeberettiget medlem, som ikke opfylder betingelserne for en beregning efter §§ 4 og 6, kan få dagpenge efter § 5, hvis betingelserne herfor er opfyldt.
Stk. 4. For en helt ledig grænsearbejder med bopæl i Danmark skal der ske beregning på grundlag af indtjeningen i beskæftigelseslandet forud for, at medlemmet blev ledig.« § 2 Stk. 1. Bekendtgørelsen træder i kraft den 5. maj 2010 og har virkning fra den 1. maj 2010.1) Stk. 2. Henvisningen til forordning (EØF) nr. 1408/71 forbliver i kraft, og anvendelsen af denne forordning bevares i forhold til det enkelte EØS-land og Schweiz, så længe det enkelte EØS-land eller Schweiz ikke har tilsluttet sig forordning (EF) nr. 883/04.
Arbejdsmarkedsstyrelsen, den 29. april 2010 Marie Hansen / Vibeke Dalbro 1) Der udarbejdes en vejledning til bekendtgørelsen.
