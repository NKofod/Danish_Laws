Betalingskorrektion.
Aktieombytning.
Advokat-  

 og revisorudgifter.
 A ApS klager for indkomståret 1999 over, at den stedlige  

 selskabsbeskatning har anset datterselskabs udgift til advokat og revisor  

 vedrørende stiftelse af selskab som skattepligtigt tilskud.
 Det fremgår af sagens oplysninger, at det klagende selskabs helejede  

 datterselskab B ApS ved indkomstopgørelsen har fratrukket en udgift  

 til advokat på 4.750 kr. ekskl. moms samt en udgift på 5.250 kr.  

 til revisor vedrørende stiftelse af det klagende selskab.
 Det klagende selskab blev således stiftet den 10. december 1998 ved  

 at stifterne, C og D, ved en skattefri aktieombytning indskød  

 anpartskapitalen - som udgjorde 200.000 kr. - i B ApS.
Den stedlige selskabsbeskatning har ved en påklaget afgørelse  

 for B ApS forhøjet selskabets indkomst med 10.000 kr., idet det  

 omhandlede fradrag ikke er godkendt.
I stedet er beløbet anset som et  

 ikke-fradragsberettiget tilskud til det klagende selskab, idet udgiften er  

 anset at vedrøre dette selskab.
Det klagende selskabs indkomst er  

 således i første omgang forhøjet med 10.000 kr., men  

 herefter nedsat med et tilsvarende beløb, idet udgiften er anset for  

 fradragsberettiget efter ligningslovens § 8 J.
 Selskabsbeskatningen har videre ikke anset transaktionen for omfattet af  

 ligningslovens § 2, hvorfor man ikke har fundet anledning til at ophæve  

 tilskudsbeskatningen mod selskabets påtagelse af betalingsforpligtelse  

 over for  B ApS.
 Selskabets repræsentant har over for Landsskatteretten nedlagt  

 principal påstand om, at der indrømmes fradrag for de omhandlede  

 udgifter, jf. ligningslovens § 8 J, i B ApS og dermed en stadfæstelse  

 af indkomsten for det klagende selskab.
Til støtte herfor er det gjort gældende, at udgifterne  

 vedrører aktieombytningen, der tog udgangspunkt i det klagende  

 selskabs forretningsmæssige forhold.
Det er det klagende selskab, der  

 har indgået aftale med revisor og advokat og det er således dette  

 selskab, der var forpligtet over for disse.
Det fremgår af  

 forarbejderne til bestemmelsen, at bl.a. omdannelse er omfattet.
En  

 forudsætning for overhovedet at få tilladelse til at foretage  

 skattefri aktieombytning var, at den skulle være  

 forretningsmæssigt begrundet med udgangspunkt i den virksomhed, der  

 foregår i det klagende selskab.
Udgiften er således afholdt i det  

 klagende selskabs interesse.
 I øvrigt savner den af selskabsbeskatningen gennemførte  

 ændring af indkomsterne lovhjemmel, idet tilskudsbetragtningen mellem  

 datter- og moderselskab skal have hjemmel i ligningslovens § 2 for at kunne  

 gennemføres.
 Subsidiært har repræsentanten gjort gældende, at  

 dispositionen må være omfattet af ligningslovens § 2, hvorefter  

 der iht. stk. 4 er adgang til ophævelse af den sekundære  

 justering mod det klagende selskabs påtagelse af betalingsforpligtelse  

 over for B ApS.
 Selskabsbeskatningen har under sagens behandling for Landsskatteretten  

 indstillet, at indkomsten for det klagende selskab forhøjes med 10.000  

 kr. under henvisning til Landsskatterettens afgørelse i TfS  

 2001.92.
 Selskabets repræsentant har hertil bemærket, at det klart af  

 forarbejderne til ligningslovens § 8 J og cirkulæret hertil  

 fremgår, at "etablering" og "udvidelse" skulle fortolkes bredt, ligesom  

 fusion m.v. direkte var nævnt.
 Landsskatteretten skal udtale:
 Ved kendelse afsagt samtidig med denne vedrørende B ApS har retten  

 fundet, at stiftelsesomkostningerne ikke vedrører dette selskabs  

 forhold, men derimod holdingselskabets, hvorfor det er med rette, at  

 udgiftens afholdelse er anset som et ikke-fradragsberettiget tilskud til  

 holdingselskabet.
 Retten er herefter enig med myndighederne i, at der ikke kan  

 indrømmes fradrag for de omhandlede stiftelsesomkostninger i  

 holdingselskabet, jf. princippet i TfS 2001.92 LSR, da udgifterne ikke er  

 omfattet af ligningslovens § 8 J om udvidelse af erhvervsvirksomhed,  hvorfor  

 indkomsten forhøjes med 10.000 kr. som indstillet af myndighederne  

 under sagens behandling for Landsskatteretten.
 Med hensyn til spørgsmålet om anvendelse af ligningslovens §  

 2, stk. 4, skal retten bemærke, at forholdet - hvorefter B ApS ikke er  

 anset for rette omkostningsbærer - ikke anses for omfattet af  

 ligningslovens § 2, stk. 1, om korrektion af priser og vilkår for  

 handelsmæssige eller økonomiske transaktioner mellem  

 interesseforbundne parter, jf. herved Landsskatterettens afgørelse i  

 TfS 2001.176.
 Den påklagede afgørelse ændres i overensstemmelse  

 hermed.
