 Den 25. marts 1949 meddelte Rigsdagen sit samtykke til, at regeringen på  

 danmarks vegne undertegnede og til sin tid ratificerede Den nordatlantiske  

 traktat, og i henhold til kgl. fuldmagt undertegnede Udenrigsministeren og  

 den kgl. ambassadør i Washington Traktaten den 4. april 1949 i nævnte by.
 Ved resolution af 14. juni 1949 har Hans Majestæt kongen herefter i  

 statsråd ratificeret traktaten, hvis tekst er som følger:
DEN NORDATLANTISKE TRAKTAT Deltagerne i denne traktat bekræfter påny deres tillid til formålene og  

 grundsætningerne i De Forenede nationers pagt og deres ønske om at leve i  

 fred med alle nationer og alle regeringer.
De er fast besluttede på at sikre deres folks frihed, fælles traditioner og kultur hvilende på demokratiets og den personlige friheds grundsætninger og på lov og ret.
 Deres stræben er at fremme stabilitet og velfærd i det nordatlantiske  

 område.
 De er besluttede på at forene deres kræfter til kollektivt forsvar og til  

 bevarelse af fred og sikkerhed.
 I overensstemmelse hermed er de blevet enige om nedenstående  

 Nordatlantiske Traktat:
 Artikel 1.
 Deltagerne forpligter sig til som foreskrevet i De Forenede Nationers pagt  

 at bilægge enhver international stridighed, i hvilken de måtte blive  

 indblandet, ved fredelige midler på en sådan måde, at mellemfolkelig fred og  

 sikkerhed såvel som retfærdigheden ikke bringes i fare, og til i deres  

 mellemfolkelige forhold at afstå fra trusler eller magtanvendelse på nogen  

 måde, som er uforenelig med De Forenede Nationers formål.
 Artikel 2.
Deltagerne vil bidrage til den videre udvikling af fredelige og  

 venskabelig e mellemfolkelige forhold ved at styre deres frie  

 samfundsordninger, ved at hidhøre en bedre forståelse af de grundsætninger,  

 som disse samfundsordninger hviler på, og ved at fremme almindelig stabilitet  

 og velfærd.
De vil søge at fjerne uoverensstemmelser i deres internationale  

 økonomiske politik og vil tilskynde til indbyrdes økonomisk samarbejde.
 Artikel 3.
 Med henblik på mere effektivt at virkeliggøre denne traktats formål vil  

 deltagerne, hver for sig og i fællesskab, gennem stadig og effektiv selvhjælp  

 og gensidig hjælp opretholde og udvikle deres individuelle og kollektive evne  

 til at imødegå væbnet angreb.
 Artikel 4.
 Deltagerne vil rådføre sig med hverandre, nårsomhelst nogen af dem mener,  

 at nogen af deltagernes territoriale integritet, politiske uafhængighed eller  

 sikkerhed er truet.
 Artikel 5.
 Deltagerne er enige om, at et væbnet angreb mod en eller flere af dem i  

 Europa eller Nordamerika skal betragtes som et angreb mod dem alle; og de er  

 følgelig enige om, at hvis et sådant væbnet angreb finder sted, skal hver af  

 dem under udøvelse af retten til individuelt eller kollektivt selvforsvar,  

 som er anerkendt ved artikel 51 i De Forenede Nationers pagt, bistå den eller  

 de således angrebne deltagerlande ved straks, hver for sig og i forståelse  

 med de øvrige deltagerlande, at tage sådanne skridt, derunder anvendelse af  

 væbnet magt, som hver af dem anser for nødvendige, for at genoprette og  

 opretholde det nordatlantiske områdes sikkerhed.
Ethvert sådant væbnet angreb og alle som følge deraf trufne forholdsregler  

 skal uopholdeligt indberettes til Sikkerhedsrådet.
Sådanne forholdsregler  

 skal bringes til ophør, når Sikkerhedsrådet har truffet de til genoprettelse  

 og opretholdelse af den mellemfolkelige fred og sikkerhed fornødne  

 forholdsregler.
 Artikel 6.
 Ved et væbnet angreb i artikel 5,s forstand på en eller flere af  

 deltagerne forstås et væbnet angreb på en hvilken som helst af deltagernes  

 territorium i Europa eller Nordamerika, på Frankrigs algierske departementer,  

 på enhver af deltagernes besættelsesstyrker i Europa, på sådanne øer, som er  

 underlagt nogen deltagers statsmyndighed i det nordatlantiske område nord for  

 Krebsens Vendekreds eller mod nogen af deltagernes skibe eller flyvemaskiner,  

 som befinder sig i dette område.
 Artikel 7.
 Denne traktat berører ikke og kan ikke fortolkes som på nogen område  

 berørende deltagernes rettigheder og forpligtelser i medfør af De Forenede  

 Nationers pagt forsåvidt angår de deltagere, der er medlemmer af De Forenede  

 Nationer, eller Sikkerhedsrådets primære ansvar for opretholdelsen af  

 international fred og sikkerhed.
 Artikel 8.
 Hver af deltagerne erklærer, at ingen af de mellemfolkelige forpligtelser,  

 som nu består mellem den og nogen anden af deltagerne eller nogen tredie  

 stat, er i strid med denne traktats bestemmelser, og forpligter sig til ikke  

 at indgå nogen mellemfolkelig forpligtelse, der er i strid med denne traktat.
 Artikel 9.
Til overvejelse af spørgsmål vedrørende traktatens gennemførelse opretter  

 deltagerne herved et råd, hvori hver af dem skal være repræsenteret.
Rådet  

 skal være således organiseret, at det til enhver tid ufortøvet kan træde  

 sammen.
Rådet skal oprette sådanne underinstitutioner, som måtte være  

 nødvendige; det skal navnlig omgående nedsætte en forsvarskomite, som skal  

 afgive indstilling om forholdsregler til gennemførelse af bestemmelserne i  

 artiklerne 3 og 5.
 Artikel 10.
Deltagerne kan ved enstemmig beslutning opfordre enhver anden europæisk  

 stat, som er i stand til at fremme grundsætningerne i denne traktat og  

 bidrage til det nordatlantiske områdes sikkerhed, til at tiltræde denne  

 traktat.
Enhver stat, som modtager en sådan opfordring, kan blive deltager i  

 traktaten ved at deponere sit tiltrædelsesdokument hos Amerikas forenede  

 Staters regering.
Amerikas forenede Staters regering vil underrette enhver af  

 deltagerne om deponering af ethvert sådant tiltrædelsesdokument.
 Artikel 11.
Denne traktat skal ratificeres og dens bestemmelser gennemføres af  

 deltagerne i overensstemmelse med den fremgangsmåde, deres respektive  

 forfatninger foreskriver.
Ratifikationsdokumenterne skal snarest muligt  

 deponeres hos Amerikas forenede Staters regering, som vil underrette samtlige  

 øvrige underskrivere om hver enkelt deponering.
Traktaten skal træde i kraft  

 mellem de stater, som har ratificeret den, så snart ratifikationsdokumenterne  

 fra et flertal af underskriverne, derunder Belgiens, Canadas, Frankrigs,  

 Luxembourgs, Nederlandenes, Det forenede Kongeriges og De forenede Staters  

 ratifikationer, er blevet deponeret.
I forhold til andre stater skal den  

 træde i kraft på datoen for deponeringen af disses ratifikationsdokumenter.
 Artikel 12.
efter at traktaten har været i kraft i 10 år eller til enhver tid derefter, skal deltagerne, hvis nogen af dem fremsætter anmodning herom, rådfører sig med hinanden med henblik på en revision af traktaten under hensyntagen til de faktorer, som på det tidspunkt har indflydelse på freden og sikkerheden i det nordatlantiske område, herunder udviklingen af verdensomfattende såvel som regionale ordninger i medfør af De Forenede Nationers pagt til opretholdelse af international fred og sikkerhed.
 I henhold til Traktatens artikel 11 skal den træde i kraft mellem de  

 stater, som har ratificeret den, såsnart ratifikationsdokumenterne fra et  

 flertal af underskriverne, derunder Amerikas forenede Staters, Belgiens,  

 Canadas, Det forenede Kongeriges Storbritannirn og Nord-Irlands, Frankrigs,  

 Luxembourgs og Nederlandenes ratifikationer, er blevet deponeret hos Amerikas  

 forenede Staters regering.
 Efter at Amerikas forenede Stater, Belgien, Canada, Det forenede  

 Kongerige, Island, Luxembourg, Nederlandene og Norge havde deponeret deres  

 ratifikationsdokumenter, foretog Danmark, Frankrig, Italien og Portugal  

 deponering den 24. august 1949, hvorefter Traktaten ifølge en note fra  

 Amerikas forenede Staters udenrigsminister er trådt i kraft på denne dato for  

 samtlige underskriveres vedkommende.
 Hvilket herved bringes til almindelig kundskab.
 Udenrigsministeriet, den 13. september  

 1949.
 GUSTAV RASMUSSEN.
