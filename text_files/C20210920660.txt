Vejledning om midlertidig ret til dagpenge ved pasning af børn som følge af covid-19 1. Indledning Med lov nr. 1427 af 29. september 2020 om ændring af barselsloven er der fastsat regler om midlertidig ret til dagpenge ved pasning af børn som følge af covid-19. Med lov nr. 2204 af 29. december 2020 blev ordningen udvidet til den 31. marts 2021. Med lov nr. 527 af 27. marts 2021 er ordningen blevet forlænget yderligere til og med den 30. juni 2021.
 Formålet med ordningen er at sikre forsørgelse til lønmodtagere og selvstændige erhvervsdrivende ved pasning af børn, der er smittet med covid-19, eller hjemsendt på grund af et eller flere konkrete smittetilfælde med covid-19 i dagtilbuddet, skolen eller institutionen m.v.
Med ordningen indføres en midlertidig ret til barselsdagpenge til lønmodtagere og selvstændige.
Ordningen administreres af Udbetaling Danmark, og lovens almindelige regler om f.eks. klageadgang gælder.
 Ordningen er midlertidig og gælder fra den 29. september 2020 til og med den 30. juni 2021. Reglerne er indsat i barselsloven som §§ 26 a-26 c.
Vejledningen er opdelt i 5 hovedafsnit: i afsnit 2 gennemgås ordningen i hovedtræk med beskrivelse af, hvilke situationer, der er omfattet af ordningen.
Afsnit 3 beskriver retten til de op til 10 dages barselsdagpenge pr. barn i hver periode.
I afsnit 4 gennemgås ordningen for lønmodtagere ift. fravær, betingelser, opfyldelse af beskæftigelseskravet og beregning samt anmeldelse og dokumentation.
I afsnit 5 gennemgås ordningen for selvstændige erhvervsdrivende ift. betingelser, opfyldelse af beskæftigelseskravet og beregning samt anmeldelse og dokumentation.
 Der henvises endvidere til de gældende vejledninger til barselsloven.
2. Hvem er omfattet af ordningen Forældre til børn under 14 år er omfattet.
Forældre skal forstås som biologiske forældre og adoptivforældre, herunder medmødre.
Andre personer, f.eks. stedforældre, søskende og bedsteforældre, er ikke omfattet.
Ordningen gælder for lønmodtagere i ansættelse og for selvstændige erhvervsdrivende, men ikke for ledige.
Med ordningen indføres ikke en ret til fravær eller en ret til løn under fraværet.
Hvis en forælder har ret til sygedagpenge efter lov om sygedagpenge, er der ikke ret til barselsdagpenge efter ordningen.
 Det er en forudsætning efter barselsloven, at man er sammen med barnet.
 Barnet skal:
 være hjemsendt som følge af et eller flere konkrete covid-19 smittetilfælde i dagtilbuddet, skolen eller institutionen m.v., eller  være konstateret smittet med covid-19.
 2.1. Barnet er hjemsendt som følge af et eller flere konkrete covid-19 smittetilfælde i dagtilbuddet, skolen eller institutionen m.v.
 Barnet skal være hjemsendt på grund af et eller flere konkrete smittetilfælde med covid-19 i dagtilbuddet, skolen eller institutionen m.v., så barnet har ikke nødvendigvis symptomer på covid-19. Ordningen omfatter ikke den situation, at et barn eller personale i dagtilbuddet, skolen eller institutionen m.v. alene udviser covid-19 symptomer uden at være testet positiv.
 Ordningen omfatter heller ikke generelle hjemsendelser på grund af en politisk beslutning om at lukke skoler ned.
 Ved dagtilbud, skoler og institutioner m.v. forstås dagtilbud, skoler og institutioner m.v., der optager børn og unge i tilbud efter dagtilbudsloven, skoler og skolefritidsordninger efter folkeskoleloven, skoler efter lov om efterskoler og frie fagskoler, skoler og skolefritidsordninger og dagtilbud, heltidsskolefritidsordninger og klubtilbud fra 4. klassetrin efter lov om friskoler og private grundskoler m.v., klubtilbud efter ungdomsskoleloven samt andre uddannelsesinstitutioner m.v., der optager elever under 14 år.
Det er forudsat, at hjemsendelser sker i overensstemmelse med sundhedsmyndighedernes anbefalinger.
Det er således ikke forudsat, at Udbetaling Danmark skal tage stilling til, om den enkelte hjemsendelse følger sundhedsmyndighedernes anbefalinger.
 Det bemærkes, at sundhedsmyndighedernes anbefalinger er under stadig udvikling, og det er i den forbindelse den sidst opdaterede anbefaling fra sundhedsmyndighederne, som dagtilbuddet, skolen eller institutionen m.v. skal foretage deres vurdering ud fra.
2.2. Barnet er konstateret smittet med covid-19 Barnet skal være konstateret smittet, før forælderen kan få dagpenge.
Det vil sige, at barnet skal testes positiv for covid-19, for at forælderen/forældrene kan blive omfattet.
Det er således ikke tilstrækkeligt, at barnet udviser symptomer på smitte med covid-19 eller er nær kontakt til en, der er smittet med covid-19. Der er ret til dagpenge fra og med den dato, hvor barnet fik foretaget den positive test, uanset at resultatet af testen først foreligger senere.
Hvis forælderen således har været hjemme uden løn eller anden økonomisk dækning imellem testdatoen og resultatet for testen, kan forælderen få ret til dagpenge fra den dag, den positive test er foretaget.
Det bemærkes, at reglerne om sygedagpenge har forrang for denne ordning.
Det vil sige, at hvis en forælder, som passer et barn, der er testet positivt, selv har ret til sygedagpenge efter sygedagpengeloven, eller til løn under fravær, hvor arbejdsgiver har ret til refusion efter sygedagpengelovens regler, er der ikke ret til dagpenge efter denne ordning.
Se vejledning om udvidet ret for arbejdsgiver til refusion og for selvstændige til sygedagpenge som følge af covid-19.
3. Maksimalt 10 dage med dagpenge pr. barn i hver periode Der kan i alt udbetales dagpenge for op til 10 dage pr. barn i perioden fra og med den 29. september 2020 til og med den 31. december 2020. Der kan endvidere udbetales dagpenge for op til 10 dage pr. barn i perioden fra og med den 1. januar 2021 til og med den 31. marts 2021. Tilsvarende kan der udbetales 10 dage pr. barn i perioden fra og med den 1. april 2021 til og med den 30. juni 2021 Fraværsdage med dagpenge efter § 26 c, stk. 1, 1. pkt., og 26 c, stk. 1, 2. pkt., har ikke indflydelse på retten til dagpenge efter § 26 c, stk. 1, 3. pkt.
Uanset hvor mange fraværsdage, der udbetalt dagpenge for i perioden op til og med den 31. marts 2021 kan der således (igen) udbetales dagpenge for op til 10 nye fraværsdage fra og med den 1. april 2021 til og med den 30. juni 2021, hvis betingelserne i øvrigt er opfyldt.
 Sker en hjemsendelse henover den 1. april 2021, kan der udbetales dagpenge efter § 26 c, stk. 1, 2. pkt., for fravær før den 1. april 2021 og dagpenge efter § 26 c, stk. 1, 3. pkt., for den periode, der ligger fra og med den 1. april 2021 til og med den 30. juni 2021, hvis betingelserne i øvrigt er opfyldt.
Der kan udbetales dagpenge for samme barn for højst 10 fraværsdage i hver af de i § 26 c, stk. 1, 1., 2. og 3. pkt., nævnte perioder uanset årsag.
Har forældrene f.eks. først brugt 5 dages dagpenge i forbindelse med barnets hjemsendelse efter § 26 a, og bliver barnet efterfølgende smittet med covid-19, har forældrene alene ret til 5 dages dagpenge efter § 26 b, uanset om det andet fravær er længere end 5 dage.
 Dagpengene udbetales for hele arbejdsdage, og der kan kun udbetales dagpenge til én forælder pr. barn pr. hjemsendelsesdag.
 Forældrene kan fordele afholdelsen af de (hele) dage imellem sig, men der er ikke mulighed for at få udbetalt dagpenge efter ordningen for f.eks. en halv arbejdsdag til den ene forælder og en halv arbejdsdag til den anden forælder, eller kun for en halv arbejdsdag til den ene forælder.
Der er også mulighed for, at en forælder med 2 arbejdsgivere, der skulle have været på arbejde hos begge arbejdsgivere den samme dag, kan søge om dagpenge for sin fulde arbejdsdag hos arbejdsgiver A (med f.eks. 4 timer) og ikke søge om noget for sin arbejdsdag hos B, hvis de timer, forælderen skulle arbejde hos arbejdsgiver B, f.eks. kan ske hjemmefra.
Forælderen kan også søge for begge ansættelsesforhold, hvis forælderen heller ikke kan arbejde hjemmefra for arbejdsgiver B.
Dagene med ret til dagpenge skal ligge på arbejdsdage, hvor forælderen ellers skulle have arbejdet, og hvor der derfor efter barselslovens almindelige regler er ret til barselsdagpenge.
Dvs. hvis forælderen arbejder fra mandag til torsdag, er der ikke ret til dagpenge for fredag.
Der kan som udgangspunkt ikke udbetales dagpenge for weekenden.
Det skyldes, at barnet som udgangspunkt ikke er hjemme fra f.eks. skole i weekenden pga. covid-19, men fordi skolen er lukket.
Det afgørende er ikke, hvornår hjemsendelsen er sket, men hvornår forælderen har fraværet.
Er hjemsendelsen sket inden loven trådte i kraft den 29. september 2020, kan forælderen få dagpenge for fravær fra lovens ikrafttræden, hvis betingelserne i øvrigt er opfyldt.
Er barnet eksempelvis sendt hjem 2 dage før lovens ikrafttræden og varer hjemsendelsen 5 dage, kan der udbetales dagpenge for 3 dage, hvis betingelserne i øvrigt er opfyldt.
 Er barnet hjemsendt den 26. juni 2021, kan der kun udbetales dagpenge frem til og med den 30. juni 2021, uanset om fraværet måtte være længere.
Retten til op til 10 dage med dagpenge i hver af de i § 26 c, stk. 1, 1., 2. og 3. pkt., nævnte perioder er knyttet til det enkelte barn.
Har forældrene imidlertid flere børn, som er hjemsendt samtidig, kan der ikke for den enkelte dag udbetales dobbelte dagpenge til den ene forælder.
Men har forældrene to børn, der er hjemsendte, kan begge forældre på den enkelte dag have ret til dagpenge i forhold til hvert af børnene.
Forældrene kan også vælge at holde 20 enkelte dage for de to børn med en forælder pr. dag.
Hvis der bliver ansøgt om dagpenge for mere end 10 dage pr. barn i hver af de § 26 c, stk. 1, 1., 2. og 3. pkt., nævnte perioder - f.eks. hvis forældrene ikke bor sammen, og ikke er klar over, hvor mange dage, den anden forælder søger om - udbetales dagpengene for dagene i den rækkefølge, hvor Udbetaling Danmark har modtaget den nødvendige dokumentation for dagene.
Se neden for afsnit 4.2.2. og 5.1.2. om dokumentation.
F.eks. hvis begge forældre har haft fravær, der kan opfylde reglerne, med hver 3 (forskellige) dage i oktober og 3 dage i november.
Den ene forælder sender dokumentation til Udbetaling Danmark for alle sine dage den 10. november 2020. Den anden forælder sender først dokumentationen den 24. november 2020. I det tilfælde vil den første forælder have ret til dagpenge for 6 dage, og den anden forælder, hvor dokumentationen først foreligger den 24. november, vil have ret til dagpenge for 4 dage.
Hvis begge forældre allerede i oktober sender dokumentation til Udbetaling Danmark for dagene i oktober, har begge forældre ret til dagpenge for 3 dage for oktober.
De resterende 6 dage (2 x 3 dage i november) fordeles med 3 dage til den forælder, der først sørger for, at Udbetaling Danmark har den nødvendige dokumentation, og 1 dag til den anden forælder.
4. Forælder, som er lønmodtager i ansættelse Lønmodtagere defineres og vurderes som normalt efter barselsloven.
F.eks. anses en person, som er ansat i sit eget ApS eller A/S, også som lønmodtager.
4.1. Fravær Med ordningen indføres ikke en ret til fravær eller en ret til løn under fraværet.
Der er ikke en lovreguleret ret til fravær i forbindelse med barns sygdom.
Ret til fravær ved barns sygdom reguleres af arbejdsmarkedets parter via overenskomster eller individuelle aftaler.
Mange kollektive overenskomster regulerer en række fraværsrettigheder med eller uden løn.
Det vil typisk være en ret til omsorgsdage for mindre børn og ret til fravær ved barns sygdom, men kan også være ret til tjenestefrihed uden løn, ret til sabbatorlov eller anden form for fleksibilitet.
Når fraværsmuligheder ved barns sygedag og alle andre fraværsmuligheder såsom fridage, afspadsering m.v. er opbrugte, er udgangspunktet, at yderligere fravær skal aftales med arbejdsgiveren.
Afhængigt af de konkrete omstændigheder vil en medarbejder, som meddeler arbejdsgiveren, at vedkommende ikke kan møde på arbejde på grund af barnets covid-19-diagnose, ikke umiddelbart kunne afskediges/bortvises.
Dette fravær sker imidlertid uden ret til betaling fra arbejdsgiveren.
4.2. Betingelser for lønmodtagere for at få dagpenge efter §§ 26 a-26 c Et af beskæftigelseskravene i lovens § 27, stk. 1, skal være opfyldt, samtidig med at lønmodtageren skal være i et aktuelt ansættelsesforhold de dage, der ønskes dagpenge for.
Reglerne om sygedagpenge har forrang for denne ordning.
Det vil sige, at hvis en forælder, som passer et barn, der er testet positivt, selv har ret til sygedagpenge efter sygedagpengeloven, eller til løn under fravær, hvor arbejdsgiver har ret til refusion efter sygedagpengelovens regler, er der ikke ret til dagpenge efter denne ordning.
 En lønmodtager, der er omfattet af ordningen, men efterfølgende mister sit arbejde, kan kun få dagpenge efter ordningen for de dage, hvor personen var i ansættelse.
 Desuden skal følgende være opfyldt:
 Lønmodtageren har ikke mulighed for hjemmearbejde  Lønmodtageren har ikke afspadsering, der kan bruges til pasning af barnet  Lønmodtageren har ikke ubrugte (hele) omsorgsdage eller barnets 1. og 2. sygedag ved smitte med ret til løn, alternativt har adgang til at kunne trække betaling for (hele) omsorgsdage eller barnets 1. og 2. sygedag svarende til overenskomstens sats via fritvalgslønkontoen eller anden lignende opsparing, hvis der er en sådan, og hvis der ikke er en sådan, så skal betaling som minimum svare til barns 1. sygedag.
  Der udbetales ikke løn fra arbejdsgiveren for samme dag eller holdes ferie.
Betingelserne gælder for begge forældre, hvis begge er lønmodtagere.
Hvis en forælder er lønmodtager og en er selvstændig erhvervsdrivende, skal de hver især opfylde de relevante betingelser.
Det er derimod uden betydning, om andre i husstanden, herunder stedforældre eller ældre søskende, kan være hjemme for at passe barnet.
Tilsvarende gælder, hvis den anden samboende forælder ikke er lønmodtager eller selvstændig erhvervsdrivende.
En lønmodtager, som kan udføre sit arbejde hjemmefra, har ikke ret til dagpenge efter ordningen.
Omfattet er derfor lønmodtagere, som f.eks. udfører serviceopgaver som fysisk betjening af kunder på arbejdspladsen eller plejeopgaver.
Ligeledes kan f.eks. lønmodtagere i produktionsvirksomheder være omfattede.
Som følge af arbejdsgiverens ledelsesret er det dog i sidste ende op til arbejdsgiveren, om arbejdet kan udføres hjemmefra, herunder om lønmodtageren kan udføre andre opgaver for arbejdsgiveren hjemmefra.
 En forælder, der f.eks. er på tjenesterejse i udlandet på barnets 1. og 2. sygedag, hvis barnet er smittet med covid-19, kan ikke anses for at have mulighed for at holde barnets sygedag(e).
 Har lønmodtageren ret til betalte fridage som følge af overarbejde, skal sådanne dage også være forbrugt.
Det er ikke et krav, at lønmodtageren har forbrugt sin optjente ferie, men holder lønmodtageren ferie, kan der ikke udbetales dagpenge for feriedagene.
Lønmodtageren kan dog få dagpenge, når omsorgsdagene eller afspadseringsdagene er forbrugt.
Da der ikke kan ydes dagpenge for halve dage, er det ikke et krav, at f.eks. eventuelle halve omsorgsdage eller en enkelt afspadseringstime m.v. skal være brugt.
Afholder forælderen den halve omsorgsdag, kan der ikke udbetales dagpenge for den anden halvdel af dagen.
Søger forælderen om dagpenge i stedet for at holde den halve omsorgsdag, er der ret til dagpenge for hele dagen.
 Der er ret til dagpenge til og med den sidste dag i hjemsendelsen/sygdommen, op til i alt 10 dage pr. barn i hver af de i § 26 c, stk. 1, 1., 2. og 3. pkt., nævnte perioder, jf. afsnit 3.
Hvis forældrene bor sammen, og begge er lønmodtagere og/eller selvstændige erhvervsdrivende, skal begge forældre opfylde kravet om ikke at kunne passe barnet ved at arbejde eller passe virksomheden hjemmefra, ved hjælp af f.eks. omsorgsdage m.v.
Hvis forældrene ikke bor sammen, eller hvis kun den ene er lønmodtager eller selvstændig erhvervsdrivende, er det kun den forælder, der søger om dagpengene, som skal opfylde kravet om ikke at kunne passe barnet ved hjælp af f.eks. omsorgsdage m.v.
4.2.1. Opfyldelse af barselslovens beskæftigelseskrav og beregning af dagpengene Forælderen skal opfylde betingelserne i barselsloven, herunder beskæftigelseskravet i § 27.
 Som første fraværsdag i forhold til at opfylde beskæftigelseskravet og i forhold til beregning af dagpengene anses den dag, hvor arbejdsgiver oplyser, at der er fravær uden ret til løn m.v.
Arbejdsgiver skal dermed oplyse den første dag, hvor lønmodtageren ikke har ret til løn m.v. - dvs. ikke nødvendigvis den første dag, hvor barnet er sendt hjem, eller dagen for barnets positive test.
Dagen regnes som første fraværsdag, uanset om forælderen søger om dagpenge fra denne dato.
En fraværsperiode anses for afsluttet, når barnet kan komme tilbage i dagtilbuddet, skolen eller institutionen m.v.
Forældrenes vurdering af, hvornår et covid-19 smittet barn kan komme tilbage, forudsættes at ske med udgangspunkt i sundhedsmyndighedernes generelle anbefalinger.
Dette gælder også, selvom fraværsperioden strækker sig henover den 1. april 2021, hvor der kan ydes dagpenge for op til 10 dage efter § 26 c, stk. 1, 2. pkt., for fravær før 1. april 2021 og dagpenge for op til 10 dage for fravær fra og med den 1. april 2021 til og med den 30. juni 2021, efter § 26 c, stk. 1, 3. pkt.
 Beregning og udbetaling af barselsdagpenge efter ordningen sker efter de almindelige regler i barselsloven.
 Da det er en betingelse for forælderens ret til dagpenge, at der ikke udbetales løn fra arbejdsgiveren under fraværet, kan dagpengene ikke udbetales som refusion til arbejdsgiveren.
 Da det er en betingelse for at få udbetalt dagpengene som lønmodtager, at der er tale om et ansættelsesforhold, sker beregningen af dagpengene dog kun som lønmodtager; det vil sige, at dagpengene ikke vil blive beregnet på grundlag af evt. supplerende arbejdsløshedsdagpenge.
 En forælder, der både opfylder beskæftigelseskravet som selvstændig erhvervsdrivende og som lønmodtager, og i øvrigt opfylder betingelserne for at få dagpenge efter §§ 26 a eller 26 b, kan efter de gældende regler få beregnet dagpengene som både lønmodtager og selvstændig erhvervsdrivende.
Det fremgår af lovens § 33, stk. 1, at barselsdagpenge til lønmodtagere, der er fraværende, beregnes på grundlag af det ugentlige timetal under fraværet og den timefortjeneste, som lønmodtageren i gennemsnit har opnået i det aktuelle ansættelsesforhold i de seneste 3 afsluttede kalendermåneder forud for første fraværsdag, efter betaling af arbejdsmarkedsbidrag.
Opgørelse af timefortjenesten sker på baggrund af indberetninger i henhold til lov om et indkomstregister.
 I henhold til lovens § 34 er der fastsat bestemmelser om beregning af dagpenge til personer ansat i fleksjob og selvstændige erhvervsdrivende, som får tilskud til bevarelse af beskæftigelsen i egen virksomhed efter kapitel 20 i lov om en aktiv beskæftigelsesindsats.
 Det højeste barselsdagpengebeløb pr. uge fremgår af lovens § 35, stk. 1. Beløbet udgør fra 4. januar 2021 4.460 kr.
 Se endvidere vejledning om beregning af barselsdagpenge samt vejledning om beskæftigelseskravet for ret til barselsdagpenge.
4.2.2. Ansøgning om dagpengene samt dokumentation Anmodning om dagpenge efter ordningen skal indgives til Udbetaling Danmark senest 8 uger efter første fraværsdag.
Indgives anmodningen efter denne frist, vil retten til dagpenge for den periode, der ligger før anmodningen, bortfalde.
Disse regler fremgår af lovens § 31. Hvis fraværsperioden strækker sig henover den 1. april 2021, hvor der kan gives dagpenge for op til 10 dage efter § 26 c, stk. 1, 2. pkt., for fravær før 1. april 2021 og dagpenge for op til 10 dage for fravær fra og med den 1. april 2021 til og med den 30. juni 2021 efter § 26 c, stk. 1, 3. pkt., kan det ske ved samme anmodning.
Som følge af § 26 i bekendtgørelse nr. 843 af 25. juni 2018 om ret til barsel skal arbejdsgiveren afgive oplysninger om lønmodtagerens fravær efter §§ 26 a eller 26 b til brug for Udbetaling Danmarks behandling af sagen.
Oplysningerne skal afgives via Nemrefusion.
Lønmodtageren skal anmode Udbetaling Danmark om dagpenge på baggrund af de oplysninger, som arbejdsgiveren har afgivet i Nemrefusion.
Lønmodtageren skal anmode om dagpengene via den digitale løsning, som Udbetaling Danmark stiller til rådighed (digital selvbetjening). En lønmodtager, som ikke har modtaget meddelelse fra Udbetaling Danmark om arbejdsgiverens indberetning af fravær, eller som er undtaget fra digital selvbetjening efter § 2 i bekendtgørelse om obligatorisk digital selvbetjening vedrørende ansøgninger og meddelelser m.v. om sociale ydelser m.v., skal anmode Udbetaling Danmark om dagpenge på en blanket, der anvises af Udbetaling Danmark.
Hvis anmodningen om dagpenge er indgivet efter fristen, vil retten til dagpenge for den periode, der ligger før anmodningen, bortfalde.
Udbetaling Danmark kan dog udbetale dagpenge for tiden før anmodningen er modtaget, når lønmodtageren på grund af hospitalsophold har været forhindret i at anmode til tiden, eller når andre særligt undskyldende forhold har bevirket, at anmodningen ikke er sket rettidigt.
Det samme gælder, hvis fristen overskrides med højst en uge og overskridelse af fristen skyldes, at lønmodtageren har afventet modtagelse af meddelelse fra Udbetaling Danmark.
 Det enkelte forløb kan anmeldes på én gang, selvom der evt. er dage, der ikke er søgt ydelse for.
F.eks. en sag, hvor arbejdsgiveren anmelder, at første dag uden løn m.v. fra arbejdsgiveren er den 1. oktober 2020. I sagen har den ene forælder arbejde på en boreplatform og har været hjemme hos barnet fra den 28. september, hvor barnet blev hjemsendt, men er den 1. oktober taget tilbage til boreplatformen.
Den anden forælder søger om dagpenge for dagene 1.-2. oktober 2020, og igen for dagene 8.-9. oktober.
Der er ikke søgt for weekenden (hvor barnet ikke er hjemme fra skole på grund af hjemsendelsen, men fordi skolen er lukket), og heller ikke for dagene 5.-7. oktober, hvor forældrene havde anden pasningsmulighed.
 Tilsvarende skal der kun ske én anmeldelse, hvis fraværsperioden strækker sig henover den 1. april 2021, hvor der kan gives dagpenge for op til 10 dage efter § 26 c, stk. 1, 2. pkt., for fravær før 1. april 2021 og dagpenge for op til 10 dage for fravær fra og med den 1. april 2021 til og med den 30. juni 2021 efter § 26 c, stk. 1, 3. pkt.
 Hvis barnet efterfølgende igen bliver hjemsendt eller konstateret smittet, skal arbejdsgiveren anmelde den nye sag.
 Har en forælder to børn, som er omfattet af samme hjemsendelse, og søger samme forælder for begge børn, skal det ske ved to ansøgninger, selvom der evt. er tale om en sammenhængende periode.
 Ved arbejdsgiverens indberetning via Nemrefusion angiver arbejdsgiveren oplysningerne ved at anvende fraværsårsagen Alvorligt sygt barn.
Udbetaling Danmark sender på baggrund af indberetningen fra arbejdsgiveren et automatisk brev til lønmodtageren.
I brevet kan lønmodtageren læse om både pasning af alvorligt sygt barn og pasning som følge af covid-19, og får et ansøgningslink til både en ny selvbetjeningsløsning, som skal benyttes ved pasning som følge af covid-19, og et link til den eksisterende selvbetjeningsløsning, som benyttes ved alvorligt sygt barn, samt om hvilke oplysningstyper, der behandles.
Herefter går ansøger videre til den relevante selvbetjeningsløsning, afhængig af ansøgers situation.
Ansøger logger på selvbetjeningen med sit NemId.
Her skal ansøger afgive yderligere oplysninger i forbindelse med sin ansøgning om dagpenge.
Det er f.eks. oplysninger om, hvorvidt ansøger bor sammen med barnets anden forælder, om der modtages løn m.v. under fraværet - herunder om der kan benyttes omsorgsdage eller afspadseringsdage m.v. - og første og sidste fraværsdag.
 Hvis barnet er smittet med covid-19, skal lønmodtageren sende dokumentation i form af positivt testresultat for barnet.
Hvis barnet er hjemsendt, kan det f.eks. dokumenteres med kopi af et evt. brev, som er sendt til den enkelte forælder.
Forælderen kan også dokumentere f.eks. en hjemsendelse fra skole ved at sende udskrift fra skolens (eller kommunens) hjemmeside, hvor de omfattede klasser/årgange fremgår, kombineret med en udskrift af kontaktoplysningerne i Aula, hvor det fremgår, at barnet går i klassen/årgangen.
Alternativt kan forælderen kontakte dagtilbuddet/skolen/institutionen m.v. og anmode dem om at udfylde en blanket med de nødvendige oplysninger.
Hjemsendelsen kan derimod ikke dokumenteres med udskrifter fra f.eks.
Aula, hvor andre forældre eller elevers navne m.v. fremgår.
Datoen for hjemsendelsen skal fremgå.
Som yderligere dokumentation skal lønmodtagerens egen arbejdsgiver erklære dato for lønmodtagerens første hele fraværsdag uden løn m.v., at lønmodtageren ikke har mulighed for at arbejde hjemmefra, at der ikke er ubrugte omsorgsdage eller afspadsering m.v., og at der ikke udbetales løn eller holdes ferie fra arbejdsgiveren for samme dag.
Hvis barnets forældre bor sammen og er lønmodtagere, skal begge forældres arbejdsgivere afgive hver sin erklæring med ovennævnte oplysninger.
Lønmodtageren skal sende erklæringen til arbejdsgiveren, som herefter udfylder erklæringen og tilbagesender den til lønmodtageren.
Det kan ske elektronisk via mail.
Der er således ikke krav om en fysisk underskrift fra arbejdsgiveren, hvis det er utvivlsomt, at mailen er sendt fra arbejdsgiveren.
Hvis forældrene bor sammen og den anden forælder (dvs. den forælder, der ikke ansøger) er selvstændig erhvervsdrivende, skal den anden forælder afgive en tro- og love erklæring om, at personen ikke har mulighed for at drive virksomheden hjemmefra samtidig med pasning af barnet.
Det sker på en særskilt erklæring, som ansøger skal bede den anden forælder om at udfylde, hvorefter ansøger skal sende den til Udbetaling Danmark.
5. Forælder, som er selvstændig erhvervsdrivende 5.1. Betingelser for selvstændige erhvervsdrivende for at få dagpenge efter §§ 26 a-26 c For selvstændige erhvervsdrivende skal beskæftigelseskravet i lovens § 28 være opfyldt.
Reglerne om sygedagpenge har forrang for denne ordning.
Det vil sige, at hvis en forælder, som passer et barn, der er testet positivt for covid-19, selv har ret til sygedagpenge efter sygedagpengeloven, er der ikke ret til dagpenge efter denne ordning.
Desuden er det en betingelse for ret til dagpenge efter ordningen, at den selvstændige erhvervsdrivende ikke kan drive sin virksomhed hjemmefra.
Dette kan f.eks. være tilfældet for enkeltmandsvirksomheder uden ansatte, der udfører tjenesteydelser, som kræver fysisk tilstedeværelse uden for hjemmet.
Betingelsen gælder for begge forældre, hvis begge er selvstændige erhvervsdrivende.
Hvis en forælder er lønmodtager og en er selvstændig erhvervsdrivende, skal de hver især opfylde de relevante betingelser.
 Der er ret til dagpenge til og med den sidste dag i hjemsendelsen/sygdommen, op til i alt 10 dage pr. barn i hver af de i § 26 c, stk. 1, 1., 2. og 3. pkt., nævnte perioder, jf. afsnit 3.
 For at få dagpenge efter ordningen er det desuden en betingelse, at forælderen ikke kan passe virksomheden hjemmefra.
Hvis forældrene bor sammen, og begge er lønmodtagere og/eller selvstændige erhvervsdrivende, skal begge forældre opfylde kravet om ikke at kunne passe barnet ved at arbejde eller passe virksomheden hjemmefra, ved hjælp af f.eks. omsorgsdage m.v.
Hvis forældrene ikke bor sammen, eller hvis kun den ene er lønmodtager eller selvstændig erhvervsdrivende, er det kun den forælder, der søger om dagpengene, som skal opfylde kravet om ikke at kunne passe barnet ved hjælp af f.eks. omsorgsdage m.v.
5.1.1. Opfyldelse af barselslovens beskæftigelseskrav og beregning Forælderen skal opfylde betingelserne i barselsloven, herunder beskæftigelseskravet i § 28.
 Som første fraværsdag i forhold til at opfylde beskæftigelseskravet og i forhold til beregning af dagpengene anses den dag, hvor den selvstændige erhvervsdrivende oplyser, at der er fravær uden ret til løn m.v.
 Den selvstændige erhvervsdrivende skal således oplyse den første dag, hvor den selvstændige erhvervsdrivende ikke kan drive sin virksomhed på grund af pasningen af barnet.
En fraværsperiode anses for afsluttet, når barnet kan komme tilbage i dagtilbuddet, skolen eller institutionen m.v.
Forældrenes vurdering af, hvornår et covid-19 smittet barn kan komme tilbage, forudsættes at ske med udgangspunkt i sundhedsmyndighedernes generelle anbefalinger.
Dette gælder også, selvom fraværsperioden strækker sig henover den 1. april 2021, hvor der kan gives dagpenge for op til 10 dage efter § 26 c, stk. 1, 2. pkt., for fravær før 1. april 2021 og dagpenge for op til 10 dage for fravær fra og med den 1. april 2021 til og med den 30 juni 2021, efter § 26 c, stk. 1, 3. pkt.
 Beregning og udbetaling af barselsdagpenge efter ordningen sker efter de almindelige regler i barselsloven.
 Det følger af § 7, stk. 1, i bekendtgørelse om opgørelse af beskæftigelseskrav og beregning af barselsdagpenge m.v. at som beregningsgrundlag for en selvstændig erhvervsdrivende, anvendes årsopgørelsens oplysninger om:
 1) Overskud af virksomhed og udlejningsejendom.
 2) Indtægt overført til medarbejdende ægtefælle.
 3) Egne syge- og barselsdagpenge, kompensation efter lov om barselsudligning for selvstændige erhvervsdrivende og andre indtægter.
 Efter bekendtgørelsens § 6, stk. 5, er en selvstændig erhvervsdrivende, der har tilmeldt sig en frivillig forsikring efter reglerne i sygedagpengelovens kapitel 16, dog berettiget til mindst 2/3 af det beløb, der er nævnt i barselslovens § 35, stk. 1, uanset om der kan dokumenteres en arbejdsfortjeneste.
 Det højeste barselsdagpengebeløb pr. uge fremgår af lovens § 35, stk. 1. Beløbet udgør fra 4. januar 2021 4.460 kr.
 En forælder, der både opfylder beskæftigelseskravet som selvstændig erhvervsdrivende og som lønmodtager, og i øvrigt opfylder betingelserne for at få dagpenge efter §§ 26 a eller 26 b, kan efter de gældende regler få beregnet dagpengene som både lønmodtager og selvstændig erhvervsdrivende.
 I henhold til lovens § 34 er der fastsat bestemmelser om beregning af dagpenge til personer ansat i fleksjob og selvstændige erhvervsdrivende, som får tilskud til bevarelse af beskæftigelsen i egen virksomhed efter kapitel 20 i lov om en aktiv beskæftigelsesindsats.
 Se endvidere vejledning om beregning af barselsdagpenge samt vejledning om beskæftigelseskravet for ret til barselsdagpenge.
5.1.2. Anmeldelse og anmodning om dagpenge samt dokumentation Anmodning om dagpenge skal indgives til Udbetaling Danmark senest 8 uger efter første fraværsdag.
Udbetaling Danmark kan udbetale dagpenge for tiden før anmodningen er modtaget, når en selvstændig erhvervsdrivende på grund af hospitalsophold har været forhindret i at anmode til tiden, eller når andre særligt undskyldende forhold har bevirket, at anmodningen ikke er sket rettidigt.
Det samme gælder, hvis overskridelse af fristen skyldes driftsforstyrrelser hos Nemrefusion af et omfang og en varighed, der har afskåret den selvstændige erhvervsdrivende fra at anmode rettidigt.
Den selvstændige erhvervsdrivende indgiver anmodning om dagpenge i Nemrefusion.
Her oplyser den selvstændige fraværsårsagen Alvorligt sygt barn.
Hvis fraværsperioden strækker sig henover den 1. april 2021, hvor der kan gives dagpenge for op til 10 dage efter § 26 c, stk. 1, 2. pkt., for fravær før 1. april 2021 og dagpenge for op til 10 dage for fravær fra og med den 1. april 2021 til og med den 30. juni 2021 efter § 26 c, stk. 1, 3. pkt., skal det ske ved samme anmodning.
 Hvis barnet efterfølgende igen bliver hjemsendt eller konstateret smittet, skal den selvstændige erhvervsdrivende anmelde den nye sag.
 Har en forælder to børn, som er omfattet af samme hjemsendelse, og søger samme forælder for begge børn, skal det ske ved to ansøgninger, selvom der evt. er tale om en sammenhængende periode.
Udbetaling Danmark sender på baggrund af anmodningen fra en selvstændig erhvervsdrivende et brev til denne.
I brevet kan den selvstændige erhvervsdrivende læse om både pasning af alvorligt sygt barn og pasning som følge af covid-19, og får et ansøgningslink til både en ny selvbetjeningsløsning, som skal benyttes ved pasning som følge af covid-19, og et link til den eksisterende selvbetjeningsløsning, som benyttes ved alvorligt sygt barn.
Herefter går ansøger videre til den relevante selvbetjeningsløsning, afhængig af ansøgers situation.
Ansøger logger på selvbetjeningen med sit NemId.
Her skal ansøger afgive yderligere oplysninger i forbindelse med sin ansøgning om dagpenge.
Det er f.eks. oplysninger om, hvorvidt ansøger bor sammen med barnets anden forælder.
Den selvstændige erhvervsdrivende erklærer også, om den selvstændige virksomhed kan drives hjemmefra samtidig med pasning af barnet, og oplyser første og sidste fraværsdag.
Hvis begge forældre er selvstændige erhvervsdrivende og bor sammen, skal der være erklæring fra begge forældre.
 Hvis barnet er smittet med covid-19, skal den selvstændige erhvervsdrivende sende dokumentation i form af positivt testresultat for barnet.
Hvis barnet er hjemsendt, kan det f.eks. dokumenteres med kopi af et evt. brev, som er sendt til den enkelte forælder.
Forælderen kan også dokumentere f.eks. en hjemsendelse fra skole ved at sende udskrift fra skolens (eller kommunens) hjemmeside, hvor de omfattede klasser/årgange fremgår, kombineret med en udskrift af kontaktoplysningerne i Aula, hvor det fremgår, at barnet går i klassen/årgangen.
Alternativt kan forælderen kontakte dagtilbuddet/skolen/institutionen m.v. og anmode dem om at udfylde en blanket med de nødvendige oplysninger.
Hjemsendelsen kan ikke dokumenteres med udskrifter fra f.eks.
Aula, hvor andre forældre eller elevers navne m.v. fremgår.
Datoen for hjemsendelsen skal fremgå.
Hvis barnets forældre bor sammen og barnets anden forælder er lønmodtager, skal den anden forælders arbejdsgiver afgive erklæring om, at lønmodtageren ikke har mulighed for at arbejde hjemmefra, at der ikke er ubrugte omsorgsdage eller afspadsering, og at der ikke udbetales løn m.v. eller holdes ferie fra arbejdsgiveren for samme dag.
Hvis barnet er sygt, skal det endvidere oplyses, om der er ubrugte barns sygedage.
Hvis forældrene bor sammen og den anden forælder også er selvstændig erhvervsdrivende, skal den anden forælder afgive en tro- og love erklæring om, at personen ikke har mulighed for at drive virksomheden hjemmefra samtidig med pasning af barnet.
Det sker på en særskilt erklæring, som ansøger skal bede den anden forælder om at udfylde, hvorefter ansøger skal sende den til Udbetaling Danmark.
