Kliniske tandteknikeres journalføringspligt i medfør af den kliniske  

 tandteknikerlovs § 9 er især begrundet i behandlingsmæssige hensyn, men også  

 i det ønskelige i, at kliniske tandteknikere kan afgive en sikker erklæring  

 til offentlig brug og i forbindelse med klagesagsbehandling.  

 Sundhedsstyrelsen har i bekendtgørelse af 10. november 1981, der træder i  

 kraft den 1. april 1982, fastsat regler for kliniske tandteknikeres pligt til  

 at føre ordnede optegnelser (journalføring). I det følgende angives  

 vejledende retningslinier for kliniske tandteknikeres journalføring, og i  

 øvrigt beskrives et journalsystem, som opfylder betingelserne for  

 forskriftsmæssig journalføring.
Andre systemer kan benyttes, såfremt de  

 opfylder betingelserne i sundhedsstyrelsens bekendtgørelse af 10. november  

 1981.
I.
GENERELLE BEMÆRKNINGER TIL JOURNALFØRINGSREGLERNE (BILAG I) I bekendtgørelsens § 1 beskrives forholdet mellem den kliniske  

 tandtekniker og medhjælperes journalføringspligt.
Pligten gælder alle  

 kliniske tandteknikere - således både kliniske tandteknikere og kliniske  

 tandteknikerassistenter, som er ansat på en privat eller offentlig klinik.
I bekendtgørelsens § 2 fastsættes det, at hen- og  

 tilbagevisningsblanketter vedrørende samarbejde med tandlæge er en del af  

 journalen.
Dette indebærer, at blanketterne bør opbevares sammen med  

 journalens øvrige dele.
Hvor dette af praktiske grunde ikke er muligt, skal  

 de i lighed med journalerne opbevares efter kartotekssystem, således at de  

 kan udtages og tilføres journalen som en del af den, for eksempel ved  

 udlevering.
I bekendtgørelsens § 3 fastsættes det blandt andet, at journaloptegnelser  

 skal foretages i permanent skrift og være let læselige.
De bør derfor udføres  

 med kugle- eller fyldepen eller maskinskrives.
Forkortelser kan anvendes.
En  

 liste over hyppigt anvendte standardforkortelser i kliniske tandteknikeres og  

 tandlægers journaler er optaget som BILAG 2 til denne vejledning.
Andre  

 forkortelser kan anvendes, men de skal være umiddelbart forståelige for  

 fagfæller.
Journaloptegnelser om tænder og tandflader skal enten foretages med  

 anvendelse af FDI's to-ciffer nummereringssystem eller Haderup's nomenklatur  

 (BILAG 3). Haderup's nomenklatur har i Danmark hidtil været den almindeligst  

 benyttede metode til entydig angivelse af tænder, Men FDI's system anvendes  

 nu både på tandlægehøjskolerne og i faglige tidsskrifter, hvorfor  

 sundhedsstyrelsen kan anbefale brugen af denne nomenklatur inden for  

 virksomhed med klinisk tandteknik.
Foruden den internationale udbredelse har  

 FDI's to-ciffer system også den fordel, at det kan overføres til EDB.
Reglerne i § 5 omhandler opbevaringspligten og indeholder en bestemmelse  

 om, at en journal kan overdrages til en anden klinisk tandtekniker eller  

 tandlæge, der varigt har taget vedkommende patient i behandling, til fortsat  

 opbevaring.
Overdragelse bør finde sted, såfremt den nye kliniske  

 tandtekniker eller tandlæge anmoder herom.
Reglerne i § 6 omhandler opbevaringspligtens bortfald, når en klinisk  

 tandtekniker ophører med at drive praksis eller dør.
Dersom klinikken  

 videreføres af en anden klinisk tandtekniker, vil det være hensigtsmæssigt,  

 at denne overtager journalmaterialet.
Hvis klinikken ikke videreføres af en  

 anden klinisk tandtekniker, må det til klinikken hørende journalmateriale  

 sikres mod misbrug.
Med henblik på gennemførelse af effektiv destruktion ved  

 brænding eller makulering under betryggende form, kan den kliniske  

 tandtekniker eller dennes bo (arvinger) anmode om assistance hertil fra  

 embedslægeinstitutionerne/embedslægerne i den amtskommune, hvor klinikken er  

 beliggende.
II.
BESKRIVELSE AF ET STANDARDJOURNALSYSTEM (BILAG 4) Det i det følgende beskrevne standardjournalsystem bygger på  

 journalenheder, der kan adskilles eller kombineres i eet kort.
De pligtige  

 enheder i forhold til bekendtgørelsen er stamkortet og journalkortet (jfr.  

 bilag 4, henholdsvis forside og bagside). Journalsystemet kan udbygges efter  

 ønske, f.eks. med et spørgeskema vedrørende anamnese, henvisningsblanketter  

 m.v.
Det anbefales at udskille regnskabsbilag fra øvrigt journalmateriale.
 Af hensyn til eksisterende arkivsystemer er forslaget til standardjournal  

 sådan udformet, at en journal A-4 formatet ved falsning er direkte anvendelig  

 i A-5 systemer og ved simpel beskæring kan anvendes i C-3 systemer.
1. STAMKORTETS øverste del indeholder en rubrik til  

 patientens navn og adresse samt rubrikker til notering af CPR-nummer og  

 telefonnumre.
Derunder findes en anamneserubrik til notering af tilstande,  

 som kan have betydning for behandlingen hos den kliniske tandtekniker, f.eks.  

 mundtørhed, forstyrrelser i tyggefunktionen og allergier overfor materialer,  

 der anvendes til protesefremstilling.
Herunder følger rubrikker til opgivelse  

 af, hvor længe patienten har båret aftagelige tandproteser samt alderen af  

 disse, det vil sige til notering af første og nuværende proteses  

 indsættelsesdato.
Sidste rubrik i dette afsnit kan indeholde oplysninger om,  

 hvornår patienten sidste gang har været hos tandlæge.
På stamkortet findes 2 TANDDIAGRAMMER.
På DET ØVERSTE er tænderne angivet  

 med FDI's nummeringssystem, og hensigten med dette diagram er at få en  

 optegnelse over patientens resttandsæt samt udstrækning og konstruktion af  

 eventuelle aftagelige tandproteser ved behandlingens påbegyndelse.
Til højre  

 for dette diagram er der plads til notering af fund gjort i forbindelse med  

 undersøgelse af patientens resttandsæt, mund og kæber, samt bemærkninger om  

 de tilstedeværende aftagelige tandproteser.
Manglende tænder krydses over, og  

 udstrækningen af proteser indtegnes.
Det NEDERSTE TANDDIAGRAM kan vise de nye partielle protesers udstrækning  

 og støtteelementer, ligesom eventuelle ændringer af tidligere, partielle  

 protesers konstruktion anføres her.
Såfremt der er tale om helproteser, kan  

 det anføres med HO for overkæben og HU for underkæben.
Til højre herfor  

 noteres de til proteserne anvendte materialer (f.eks. akryl, porcelæn, metal  

 m.v. med angivelse af fabrikat), aftaler vedrørende kontrol og lignende.
Til venstre for dette diagram findes rubrikker til notater om patientens  

 tandlæge, dennes navn, adresse og telefonnummer, samt datooptegnelser i  

 forbindelse med hen- og tilbagevisning herfra.
Den tomme rubrik herunder kan  

 anvendes til angivelse af eventuelle henvisninger til læge eller anden  

 klinisk tandtekniker, oplysninger vedrørende dentallaboratoriearbejde eller  

 øvrige bemærkninger vedrørende behandlingsplanen.
 Den nederste rubrik i venstre side har plads til den kliniske  

 tandteknikers navn, autorisationsnummer og klinikadresse samt telefonnummer.  

 Ved udlevering af journalen skal denne rubrik være udfyldt.
2. JOURNALKORTET, som er aftrykt på stamkortets  

 bagside, indeholder 3 hovedrubrikker for angivelse af datoer, udførte  

 behandlinger og signatur.
Disse rubrikker skal udfyldes hver gang patienten  

 henvender sig hos den kliniske tandtekniker.
Behandlingsrubrikken benyttes  

 til optegnelser om behandlingens art og lokalisering i mund og kæber samt  

 alle væsentlige behandlingselementer.
Signaturrubrikken skal angive hvem  

 behandleren er ved den enkelte konsultation.
Signatur kræves ikke, hvis der  

 er muligt entydigt at identificere, hvem der har udført behandling.
 Journalkortet kan også foreligge som selvstændig kontinuation og kan i så  

 fald på forsiden forsynes med rubrikker for patientdata svarende til  

 stamkortets øverste del.
 3. ANDRE JOURNALBILAG som f.eks. hen- og  

 tilbagevisningsblanketter, regnskabsbilag m.v. kan med fordel forsynes med  

 rubrikker til patientdata med samme placering som på stamkortet og  

 journalkontinuationen.
SUNDHEDSSTYRELSEN, DEN 10. NOVEMBER 1981 P.D.V.
ERIK RANDERS HANSEN /Øhlenschlæger Bilag 1 Bekendtgørelse nr. 548 af 10. november 1981 om kliniske tandteknikeres  

 pligt til at føre ordnede optegnelser (journalføring) (Udelades her) Bilag 2 Liste over standardforkortelser Nedenstående liste over standardforkortelser er til brug for  

 journalføring.
Listen omfatter forkortelser, som er hyppigt anvendt i  

 journaler.
Andre forkortelser kan anvendes; men skal da være umiddelbart  

 forståelige for fagfæller.
Ved mål og vægt angives de officielle  

 forkortelser.
Bilag 3 FDI's to-ciffer system FDI's to-ciffer system til betegnelse af de enkelte tænder blev vedtaget  

 af FDI i 1970. Det er siden blevet ISO-standard og anvendes nu af WHO og  

 Interpol m.fl.
To-ciffer systemet tilfredsstiller følger krav:
 1. Det kan benyttes i standardodontogrammer og  

 journaler.
 2. Det er let at forstå og at lære.
 3. Det kan udtales direkte (samtale, diktat, telefon).
 4. Det bygger på kendte og entydige typer/koder  

 anvendt på skrivemaskiner, i bogtryk og ved telegrafi.
 5.Det er direkte anvendeligt til EDB.
 Systemet fastholder den fra Haderup's system kendte betegnelse af tænderne  

 med tallene fra 1 til 8 i hver kvadrant, regnet fra midtlinien bagud.  

 Derudover tildeler systemet hver KVADRANT et foranstillet tal: 1 = højre  

 overkæbe, 2 =venstre overkæbe, 3 = venstre underkæbe og 4 = højre underkæbe;  

 det vil sige med uret rundt og således i overensstemmelse med en kendt og  

 konsekvent undersøgelsesmetodik.
Da de to tal (cifre) har hver sin betydning skal de udtales ENKELTVIS,  

 ikke som eet tal.
Eksempel: 18 = eet-otte, ikke atten.
For de primære tænder gælder, at man blot har valgt højere kvadranttal,  

 nemlig 5, 6, 7 og 8 i samme rækkefølge som for permanente tænder.
Hele  

 systemet kommer derved til at se således ud:
 Tallet 9 som andet ciffer betegner en hvilken som helst OVERTALLIG tand i  

 den ved første ciffer angivne kvadrant.
 En bindestreg mellem to dobbeltcifre er en FORKORTELSE for de tænder, der  

 normalt står mellem de angivne, f.eks. 18-11 = alle otte permanente tænder i  

 højre overkæbe eller 83-73 = alle seks primære tænder i underkæbefronten.
