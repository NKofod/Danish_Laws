Nr BTL 322 Betænkning over Forslag til lov om ændring af lov om privat byfornyelse  

 (Private andelsboligforeninger og statsgaranti for lån)   

 Nr L 322 1992-93, 1. samling Afgivet af Boligudvalget Afgivet: 19930617 Udvalget har behandlet lovforslaget i en række møder og har herunder  

 stillet spørgsmål til boligministeren, som denne har besvaret skriftligt.
 Endvidere har udvalget modtaget skriftlige henvendelser fra:
Andelsboligforeningernes Fællesrepræsen- tation, Boligselskabernes Landsforening, Grundejernes Investeringsfond, Landsforeningen for ejere af udlejnings ejendomme, Lejernes Landsorganisation og Realkreditrådet.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Vedrørende etableringen af en selvstændig og uafhængig konsulentordning  

 har boligministeren over for udvalget tilkendegivet, at der nu er opnået  

 enighed mellem Lejernes Landsorganisation (LLO) og Landsforeningen for ejere  

 af udlejningsejendomme (UL) om rammerne for udformningen af en sådan  

 konsulenttjeneste.
 Det er herefter besluttet, at boligministeren tilvejebringer hjemmel i  

 boligreguleringsloven, hvorefter Grundejernes Investeringsfonds (G.I.)  

 bestyrelse kan beslutte at anvende indtil 4 mio. kr. i perioden 1993-1995 til  

 finansiering af ordningen, såfremt lejere og ejere er enige om udformningen  

 heraf, at konsulenttjenesten søges etableret med basis i et paritetisk  

 samarbejdsudvalg, der med nødvendig teknisk ekspertise fastlægger det nærmere  

 grundlag for konsulenttjenesten, at anvendelsen af konsulenttjenesten er et  

 tilbud til ejere af og lejere i ejendomme, omfattet af lov om privat  

 byfornyelse, at parterne snarest muligt og senest den 15. september 1993  

 informerer boligministeren om konsulenttjenestens etablering og  

 virkegrundlag, og at administrationen af de reserverede midler vil ske efter  

 de for GI gældende regler for regnskabsaflæggelse og revision.
 LLO og UL har over for boligministeren givet udtryk for, at de på denne  

 baggrund vil arbejde positivt for at realisere intentionerne bag lov om  

 privat byfornyelse.
Boligministeren har endvidere tilkendegivet, at det efter forhandling med  

 finansministeren, hvorunder Kongeriget Danmarks Hypotekbank og  

 Finansforvaltning henhører, er fundet nødvendigt at afholde 300.000 kr. i  

 1993, 600.000 kr. i 1994, 600.000 kr. i 1995 og 600.000 kr. i 1996 til  

 dækning af Kongeriget Danmarks Hypotekbank og Finansforvaltnings samlede  

 driftsudgifter til administration af den foreslåede statsgarantiordning.
Det  

 bevillingsmæssige grundlag vil blive tilvejebragt gennem en kompenserende  

 reduktion af investeringsrammen for huslejetilskud til privat byfornyelse med  

 600.000 kr. i 1993, 1.200.000 kr. i 1994 og 2.400.000 kr. i 1995.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de stillede  

 ændringsforslag.
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af forslagene har partierne  

 ved tidligere lejligheder selv fremlagt, men i helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se forslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
 Et andet mindretal (Socialistisk Folkepartis medlemmer af udvalget)  

 vil redegøre for sin stilling til lovforslaget og de stillede ændringsforslag  

 ved 2. behandling.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
 ÆndringsforslagAf boligministeren , tiltrådt af et flertal  

 (S, CD, RV og KRF):
 Til titlen 1) Titlen affattes således:
»Forslag til Lov om ændring af lov om privat byfornyelse og lov om midlertidig  

 regulering af boligforholdene (Private andelsboligforeninger, statsgaranti for lån og konsulent- og  

 oplysningstjeneste)».Ny paragraf 2) Efter § 1 indsættes som ny  

 paragraf:
 »§ 01 I lov om midlertidig regulering af boligforholdene, jf.  

 lovbekendtgørelse nr. 251 af 9. april 1992, som senest ændret ved § 2 i lov  

 nr. 254 af 6. maj 1993, foretages følgende ændring:
 I  § 61, stk. 1, indsættes efter 3. pkt. som nye punktummer:
»Fonden kan herudover i perioden 1993-1995 inden for en samlet ramme  

 på 4 mio. kr. finansiere en konsulent- og oplysningstjeneste med henblik på  

 at øge indsatsen for privat byfornyelse efter lov om privat byfornyelse.  

 Boligministeren fastsætter de nærmere retningslinier for konsulent- og  

 oplysningstjenestens virksomhed.« Bemærkninger Til nr. 1 og 2 Det er fra flere sider blevet påpeget, at der er et behov  

 for information og rådgivning, inden der tages beslutning om at gennemføre  

 privat byfornyelse i en privat udlejningsejendom.
På denne baggrund har  

 Landsforeningen for ejere af udlejningsejendomme og Lejernes  

 Landsorganisation den 10. juni 1993 indgået en aftale om over for  

 boligministeren at anbefale etablering af en konsulent- og oplysningstjeneste  

 med det sigte at øge indsatsen for gennemførelse af privat byfornyelse.
 Inddragelse af en konsulent- og oplysningstjeneste må samtidig antages at  

 forbedre parternes forudsætninger for at planlægge gennemførelsen af privat  

 byfornyelse på en mere effektiv måde.
 Det foreslås derfor, at der i perioden 1993-1995 af Grundejernes  

 Investeringsfonds såkaldte »frie midler« afsættes 4 mio. kr. til  

 finansiering af en uafhængig konsulent- og oplysningstjeneste med henblik på  

 at øge indsatsen for privat byfornyelse efter lov om privat byfornyelse.
 De såkaldte »frie midler« udgøres efter bestemmelsen i lovens §  

 61 af fondens renteindtægter, dog højst 2 pct. årligt af det til enhver tid  

 værende samlede indestående bindingsbeløb.
 Administrationen af midlerne vil ske efter de for Grundejernes  

 Investeringsfond gældende regler for regnskabsaflæggelse og revision.
 Oprettelsen af den foreslåede konsulent- og oplysningstjeneste  

 forudsætter, at der mellem lejere og ejere opnås enighed om udformningen af  

 tjenesten.
 Det er aftalt, at forhandlingerne mellem repræsentanter for lejere og  

 ejere om konsulent- og oplysningstjenestens etablering og virkegrundlag skal  

 være afsluttet senest den 15. september 1993.
 Anvendelsen af konsulenttjenesten vil blive et tilbud til ejere og lejere  

 i private udlejningsejendomme, omfattet af lov om privat byfornyelse.
 Det foreslås endvidere, at der gives boligministeren bemyndigelse til, når  

 forhandlingsresultatet foreligger, at fastsætte de nærmere retningslinier for  

 konsulent- og oplysningstjenestens virke.
 Den etablerede byggesagsrådgivning i henhold til lovens § 4 opretholdes  

 uændret.
