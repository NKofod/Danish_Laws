Skriftlig fremsættelse (14. marts 2018) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om finansiel virksomhed, hvidvaskloven, lov om forvaltere af alternative investeringsfonde m.v. og forskellige andre love (Styrket indsats mod hvidvask m.v. i den finansielle sektor, indførelse af nye former for alternative investeringsfonde, ændring af grænsen for prospektpligt, m.v.) (Lovforslag nr.
L 184) Lovforslaget gennemfører en række ændringer på det finansielle område bl.a. som led i den styrkede indsats mod hvidvask m.v.
Med lovforslaget forbedres Finanstilsynets mulighed for at kunne gribe ind over for virksomheder, der groft eller gentagne gange overtræder hvidvaskloven.
Derudover skærpes egnetheds- og hæderlighedskravene for ledelsesmedlemmer og den hvidvaskansvarlige i den finansielle sektor, således at overtrædelse af hvidvasklovgivningen indgår i egnethedsvurderingen.
 Endvidere indføres der med lovforslaget to nye typer af alternative investeringsfonde. Ændringen skal være med til at sikre en mere lige konkurrence mellem branchen i Danmark og alternative investeringsfonde i andre europæiske lande.
Forslaget indeholder endvidere en ændring af niveauet for gældsbufferen for systemisk vigtige koncerner og realkreditinstitutter i Danmark, så det sikres, at disse institutter har tilstrækkelige passiver til at kunne håndteres i en eventuel krise.
Forslaget medvirker til at sikre, at der kan udformes troværdige afviklingsplaner for institutterne, hvilket styrker tilliden til den finansielle sektor og dermed den finansielle stabilitet.
 Lovforslaget har desuden til formål at indføre en ny kreditorklasse i konkurshierarkiet, hvormed der skabes større klarhed om visse gældsinstrumenters placering i det såkaldte kreditorhierarki.
 Lovforslaget gennemfører ligeledes en række ændringer som følge af EU-reguleringen, herunder forordningen om gennemsigtighed og indberetning af værdipapirfinansieringstransaktioner og prospektforordningen, hvormed bl.a. grænsen for, hvornår et prospekt skal anmeldes til Finanstilsynet, ændres fra 5 mio. kr. til over 8. mio. kr.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
