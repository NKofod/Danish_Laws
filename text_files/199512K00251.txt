Nr LSF 251 Forslag til Lov om ændring af lov om dagpenge ved sygdom eller fødsel  

 (Beregning af barseldagpenge for personer, som deltager i en uddannelse som  

 led i en uddannelsesplan efter § 32 a i lov om en aktiv  

 arbejdsmarkedspolitik) Fremsat af socialministeren (Karen Jespersen) den 17. april 1996 Vedtaget ved tredjebehandling den 29. maj 1996 Lov nr. 495 af 12/06/1996 § 1 I lov om dagpenge ved sygdom eller fødsel, jf. lovbekendtgørelse nr. 549  

 af 23. juni 1994, som senest ændret ved lov nr. 1116 af 20. december 1995,  

 foretages følgende ændring:
 1. I § 18 indsættes som stk. 2:
»Stk. 2. Personer, der deltager i en uddannelse, som er et led i en  

 uddannelsesplan efter § 32 a i lov om en aktiv arbejdsmarkedspolitik, og  

 hvortil der enten udbetales uddannelsesgodtgørelse efter lov om en aktiv  

 arbejdsmarkedspolitik eller godtgørelse eller elevstøtte efter lov om  

 arbejdsmarkedsuddannelser, har ret til dagpenge efter dette kapitel beregnet  

 på grundlag af det beløb, som den pågældende modtog i arbejdsløshedsdagpenge,  

 da retten og pligten til uddannelse indtrådte.« § 2 Loven træder i kraft den 1. juli 1996 og finder anvendelse på  

 dagpengeydelser, der udbetales fra og med denne dato.
Oprindeligt fremsat forslag § 1 I lov om dagpenge ved sygdom eller fødsel, jf. lovbekendtgørelse nr. 549  

 af 23. juni 1994, som senest ændret ved lov nr. 1116 af 20 december 1995,  

 foretages følgende ændringer:
 1. I § 18 indsættes som stk. 2:
 »Stk. 2. Personer, der deltager i en uddannelse, som er et  

 led i en uddannelsesplan efter § 32 a i lov om en aktiv  

 arbejdsmarkedspolitik, og hvortil der enten udbetales uddannelsesgodtgørelse  

 efter lov om en aktiv arbejdsmarkedspolitik eller godtgørelse eller  

 elevstøtte efter lov om arbejdsmarkedsuddannelser, har ret til dagpenge efter  

 dette kapitel, beregnet på grundlag af det beløb, som den pågældende modtog i  

 arbejdsløshedsdagpenge, da retten og pligten til uddannelse indtrådte.«.
§ 2 Loven træder i kraft den 1. juli 1996 og finder anvendelse på  

 dagpengeydelser, der udbetales fra og med denne dato.
Bemærkninger til lovforslaget Almindelige bemærkninger Regeringen er blevet opmærksom på, at ændrede regler i lov om en aktiv  

 arbejdsmarkedspolitik har fået den utilsigtede konsekvens, at visse unge, der  

 deltager i en uddannelse som led i en uddannelsesplan efter lov om en aktiv  

 arbejdsmarkedspolitik, får udbetalt et lavere beløb i barseldagpenge, end de  

 ville have fået efter de tidligere regler.
Lovforslaget er således begrundet  

 i et ønske om at fjerne denne utilsigtede virkning.
Ved lov nr. 1059 af 20. december 1995 blev der indført en regel i lov om  

 en aktiv arbejdsmarkedspolitik, hvorefter unge under 25 år, der ikke har  

 gennemført en uddannelse, som berettiger til optagelse i en  

 arbejdsløshedskasse, og som har en samlet ledighedsperiode på 6 måneder  

 indenfor 9 måneder, har ret og pligt til en uddannelse på fuld tid i  

 sammenlagt 18 måneder.
Under uddannelsen vil de unge, hvis de følger et af de  

 særligt tilrettelagte uddannelsesforløb, få en godtgørelse, der svarer til  

 halvdelen af højeste dagpenge for henholdsvis fuldtidsforsikrede og  

 deltidsforsikrede.
 Disse unge får efter de gældende regler i lov om dagpenge ved sygdom eller  

 fødsel i de omhandlede 18 måneder beregnet barseldagpenge på grundlag af det  

 arbejdsløshedsdagpengebeløb, som de ville være berettiget til, hvis ikke de  

 var blevet gravide/ havde født - d.v.s 50% af højeste dagpengesats.
 Med henblik på at give disse unge de fulde dagpenge i forbindelse med  

 fødsel og adoption foreslås det at indsætte en bestemmelse i lov om dagpenge  

 ved sygdom eller fødsel, hvorefter barseldagpenge til unge, der er aktiveret  

 efter § 32 a i lov om en aktiv arbejdsmarkedspolitik, og som modtager  

 uddannelsesgodtgørelse efter lov om en aktiv arbejdsmarkedspolitik eller  

 modtager godtgørelse eller elevstøtte efter lov om arbejdsmarkedsuddannelser,  

 beregnes på grundlag af de arbejdsløshedsdagpenge, som de pågældende var  

 berettiget til, da retten og pligten til uddannelse indtrådte.
Økonomiske og administrative konsekvenser Lovforslaget har ingen administrative konsekvenser og forventes ikke at  

 have økonomiske konsekvenser.
Erhvervsøkonomiske konsekvenser og miljømæssige konsekvenser i  

 forholdet til EU-retten Forslaget har ikke erhvervsøkonomiske og miljømæssige konsekvenser og  

 indeholder ikke EU-retlige aspekter.
Bemærkninger til de enkelte bestemmelser Til § 1 Til nr. 1 Det foreslås, at barseldagpenge efter kapitel 7 i lov om dagpenge ved  

 sygdom eller barsel til unge, der deltager i en uddannelse efter § 32 a i lov  

 om en aktiv arbejdsmarkedspolitik, beregnes på grundlag af det beløb, som den  

 pågældende modtog i arbejdsløshedsdagpenge, da retten og pligten til  

 uddannelse indtrådte, og ikke, som efter de gældende regler, på grundlag af  

 50% af det højeste dagpengebeløb.
I tilfælde af sygdom sker beregningen, som  

 hidtil, på grundlag af det beløb, som den pågældende modtager under  

 uddannelsen.
Ændringsforslag Af Anne Baastrup (SF):
 Til § 2 1) Paragraffen affattes således:
»§ 2 Loven træder i kraft den 1. juli 1996 og har virkning  

 for dagpengeydelser, der udbetales fra og med den 1. april 1996.« Bemærkninger Til nr. 1 Ændringsforslaget betyder, at de, der har modtaget  

 barseldagpenge på en lavere ydelse i perioden efter den 1. april 1996 på  

 grund af aktiveringstilbud, allerede vil få reguleret ydelsen tilbage fra den  

 1. april 1996 i stedet for fra den 1. juli 1996.
