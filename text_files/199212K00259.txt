Nr LSF 259 Forslag til Lov om ophævelse af lov om Statens Kunstfond Fremsat af Pia Kjærsgaard (FP) Kim Behnke (FP) Aage Brusgaard (FP) Jan  

 Køpke Christensen (FP) Kirsten Jacobsen (FP) den 30. marts 1993 Lov nr. 163 af 12. april 1978, som ændret ved lov nr. 275 af 13. maj 1987, ophæves med virkning fra 1. juli 1994.
Bemærkninger til lovforslaget 1. Formål Formålet med lovforslaget er at frigøre kunsten for statslig styring, idet  

 forslagsstillerne mener, at kunsten trives bedst i frihed.
I og med at man  

 giver støtte til visse grene af kunsten, opkaster staten sig til smagsdommer,  

 idet de bevilgende myndigheder afgør, hvad der er kunst og derfor skal  

 støttes.
 Da det efter forslagsstillernes mening er umuligt at udskille kunsten fra  

 hverdagen, skulle man jo, hvis tanken om støtte til kunsten opretholdes, lige  

 så vel støtte rosendyrkning, syning eller lignende.
Statens Kunstfond blev oprettet under helt andre økonomiske forhold end  

 dem, der kendetegner dagens Danmark.
Kunstfonden har lige siden sin opståen  

 været en torn i øjet på mange.
 Da alle er klar over, at der skal spares på de offentlige budgetter, ville  

 dette være et oplagt eksempel på, hvor der kunne spares, og hvor kunsten  

 tillige kunne blive frigjort fra statslig indblanding.
 En vedtagelse af forslaget kan være med til at lappe sammen på den kløft,  

 der er mellem skatteyderne, som nøjsomt må spare på deres budgetter, og  

 politikerne, der traditionelt føler sig væsentligt bedre end befolkningen til  

 at bruge pengene.
2. Baggrund Lovforslaget er en genfremsættelse af lovforslag L 48 fra folketingsåret  

 1975-76, se Folketingstidende 1975-76, forhandlinger sp. 538, 4183, 5827 og  

 5962, tillæg A sp. 1139 og tillæg B sp. 381.
 Eet af de ministerier, der efter Fremskridtspartiets mening sagtens kunne  

 undværes, er Kulturministeriet.
Kulturen er ikke noget statsdrevet.
Kulturen eksisterer for sig selv og af  

 sig selv.
Derfor er der bestemt heller ingen grund til, at staten på nogen  

 måde skal involvere sig i kulturen via et Kulturministerium eller en  

 Kunstfond.
Kulturen er noget, der sker og opstår i vores hverdag.
Dermed er det vores  

 allesammens opgave at fremhæve og skabe kulturværdierne.
Egentlig er det en  

 afsporet diskussion, når vi diskuterer »kultur«, for hvem har den  

 endelige definition og viden om, hvad der er kultur og kunst? Det er helt  

 sikkert ikke staten og dens embedsmænd, der har den almægtige viden til at  

 afgøre disse spørgsmål.
Men naturligvis er kontrollen (censuren!) af kunsten  

 og kulturen af afgørende betydning for ethvert formyndersamfund.
 Dermed har man sikret sig, at kunstnerne ikke skaber fri og kritisk  

 kunst, der kunne være en trussel mod overherredømmet.
At skabe kunstens indhold er en opgave for de idealistiske og de kreative:  

 kunstnere, kritikere, ideologer, aktivister, etc.
Disse er hovedsageligt  

 styret af indre trang til at udtrykke sig.
De gør det, de føler de simpelthen  

 må gøre, og de gør det ikke altid for at nå et bestemt mål, der kan  

 beskrives, som for eksempel en maksimal pengefortjeneste.
At sælge kunsten er  

 en opgave, der bedst varetages af køb og salg på et frit marked, der kan  

 fortælle, hvad folk faktisk vil have.
Men sælgeren skal naturligvis have et  

 udbud med forskellige emner at vælge imellem.
 De østeuropæiske planøkonomiers fald har lært os, at der aldrig kommer  

 noget godt ud af statslige indgreb på markedet (fødevaremarkedet, tøjmarkedet  

 eller kultur- og kunstmarkedet), ligegyldigt hvor velmente disse indgreb  

 måtte være fra starten; derfor er der naturligvis heller ingen grund til at  

 have et Kulturministerium eller en Kunstfond.
Lad os ikke længere lade kunsten og kulturen hænge fast i de offentlige  

 bureaukratiers omfavnende kvælertag.
Lad i stedet kulturen atter blive en del  

 af vores hverdag med de glæder og inspirationer dette medfører.
3. Fondens historie Igennem tiden har der været megen diskussion om Statens Kunstfonds  

 pengeforbrug.
I 1960'erne var der megen hidsig diskussion specielt efter, at  

 daværende kulturminister Julius Bomholt inspireret af Statens Udsmykningsfond  

 af 1956 skabte Statens Kunstfond med et årligt budget på fire millioner  

 kroner.
 Det store brag kom 18. februar 1965, hvor fonden indstillede 23 kunstnere  

 til livsvarige statsydelser på 30.000 kroner om året og 118 personer til at  

 oppebære 10.000 kroner årligt.
 Siden har fonden figureret i finansloven med navngivning af de  

 »kunstnere«, der fik »livsvarige ydelser«.
Historisk set har vi desværre været vidne til, at Statens Kunstfond ikke  

 bare har forvredet kunsten, så statens udpegede har kunnet bestemme, hvad der  

 er rigtig kunst, og hvad der ikke er, men det er også vanskeligt at få øje  

 på, at fonden egentlig har været til nogen gavn.
Derimod har den været årsag  

 til en lang række skandaler.
 I Flensborg brugte man bl.a. 300.000 kroner på et »kunstværk«,  

 som man bagefter måtte skrotte.
4. Situationen netop nu Udgifterne til Statens Kunstfond var i 1992 på 4,8 mio. kr. på  

 driftssiden, 29,2 mio. kr. til stipendier, legater, indkøb og bestillinger  

 samt 9,9 mio. kr. til faste årlige statsydelser, livsvarige hædersgaver samt  

 ydelser til enker efter kunstnere.
 De livsvarige hædersgaver var pr. 1. januar 1992 på i alt 102.682,08 kr.  

 og er blandt andre tillagt forfatteren Thorkild Bjørnvig, som ellers må  

 formodes at have en god indtægt via hans mange forfatterskaber.
De faste årlige statsydelser udgør i alt pr. 12. januar 1992 62.519,88 kr.  

 årligt og er tillagt 207 personer, heraf 73 til bildende kunstnere, 73 til  

 skønlitterære forfattere, 12 til forfattere med forfatterskab af almen  

 kulturel betydning, 4 til oversættere, 25 til komponister og 20 til  

 kunsthåndværkere, kunstneriske formgivere, arkitekter m.fl.
Der henvises til  

 forslag til finanslov for finansåret 1993, side 966-970.
Flere af de 207 personer, der får en årlig ydelse på 62.519,88 kr.,  

 oppebærer i forvejen en væsentlig indtjening fra andre kilder.
Det drejer sig  

 om Klaus Rifbjerg, Benny Andersen, Vita Andersen, Anders Bodelsen, Suzanne  

 Brøgger, Henrik Stangerup, Cecil Bødker, Niels Viggo Bentzon, Herman D.  

 Koppel og Sten Kaalø. Fremskridtspartiet har intet imod nogle af disse  

 kunstnere eller den kunst, de står for, men partiet er af den opfattelse, at  

 personerne selv må forsøge at sælge deres kunst på markedet for bøger,  

 plader, skulpturer m.v.
Kan kunsten ikke sælge, og kan de pågældende ikke  

 leve af det, må de beskæftige sig med noget andet.
 Flere af ovennævnte formår i øvrigt ganske godt at sælge deres kunst på  

 det private marked og er bestemt ikke blandt samfundets svageste.
5. Konklusion »Kan man ikke leve af at male, så må du prøve at tapetsere.« Det  

 er nøgleordene bag Fremskridtspartiets lovforslag.
Den statslige indblanding i kunsten bør således ophøre, og Statens  

 Kunstfond bør nedlægges og erstattes af en privat kunstfond.
Det vil give  

 kunsten en tiltrængt fornyelse og være en besparelse for de borgere, der ikke  

 ønsker at bidrage til de mange millionforæringer, som Statens Kunstfond  

 foretager.
 Frivillighed må være nøgleordet i denne som i så mange andre sager.
 Ved at lade private drive en kunstfond vil vi for alvor opleve, hvad  

 befolkningen ønsker, og vi bliver fri for det offentlige smagspanel, som i  

 dag sidder på millioner af skatteborgernes penge.
Yderligere foretager staten masser af indkøb af kunst, som blot fylder op  

 på museernes lagre og kældre, fordi der ikke er plads til dem.
Tingene vil få  

 en mere fornuftig dimension, hvis kunst bliver ydet ved private i stedet for  

 offentlige tilskud, og naturligvis bør personer, der kalder sig kunstnere,  

 ikke kunne få livsvarige hædersgaver fra Statens Kunstfond.
Det er til syvende og sidst skatteborgerne, der har betalt og mange imod  

 deres vilje.
Derfor er Statens Kunstfond et af de områder, der ikke bør være  

 omfattet af den styringsmentalitet, der præger det danske samfund.
I stedet  

 bør det være op til den enkelte selv at bestemme, hvad der er kunst, og hvad  

 den pågældende så vil foretrække ved køb af kunst eller af entrebillet eller  

 ved sponsering.
Skatten bør nedsættes med det tilsvarende beløb, der kan  

 spares i forbindelse med ophævelse af loven om Statens Kunstfond.
 Ved ophævelse af loven om Statens Kunstfond kan der naturligvis blive  

 nogle overgangsproblemer for enkelte kunstnere, der har regnet med livsvarige  

 ydelser, og derfor må der etableres en tilfredsstillende overgangsordning.  

 Dette vil Fremskridtspartiet meget gerne medvirke til ved  

 udvalgsbehandlingen.
 Nærværende forslag er indeholdt i Fremskridtspartiets lovkatalog 1992-93,  

 ISBN 87-89766-02-4, udgivet af Fremskridtspartiets folketingsgruppe september  

 1992, forslag nr. 59, side 17.
