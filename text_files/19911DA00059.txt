Nr BTB 59 Betænkning over Forslag til folketingsbeslutning om ændring af  

 bekendtgørelse om ejendomsmægleres og ejendomshandleres virksomhed (sikring  

 af statsautoriserede ejendomsmægleres uafhængighed af realkreditvirksomhed)  

  

 Nr B 59 1991-92, 1. samling Afgivet af Erhvervsudvalget Afgivet: 19920506 Udvalget har behandlet beslutningsforslaget i nogle møder og har herunder stillet spørgsmål til industriministeren, som denne har besvaret skriftligt.
Nogle af udvalgets spørgsmål til industriministeren og dennes svar herpå er optrykt som bilag til betænkningen.
Herudover er et af udvalgets samrådsspørgsmål til boligministeren og dennes skrivelse til udvalget i anledning heraf ligeledes optrykt som bilag til betænkningen.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Kristeligt Folkepartis  

 medlemmer af udvalget) beslutningsforslaget til forkastelse .
 Et mindretal (Socialistisk Folkepartis og Det Radikale Venstres  

 medlemmer af udvalget) vil stemme hverken for eller imod  

 beslutningsforslaget.
 Et andet mindretal (Fremskridtspartiets medlem af udvalget)  

 indstiller beslutningsforslaget til vedtagelse uændret .
Fremskridtspartiet fremsatte nærværende beslutningsforslag, fordi  

 regeringen ikke forvalter lovgivningen på området i overensstemmelse med  

 lovgivningen.
Der finder konstant overtrædelser af  

 ejendomsmæglerbekendtgørelsen sted, men regeringen har valgt at ignorere  

 disse overtrædelser med henvisning til, at såfremt nogen mener, at loven  

 overtrædes, kan de rette henvendelse til politiet.
 Det er Fremskridtspartiets opfattelse, at industriministeren er bekendt  

 med, at der finder overtrædelser sted, men alligevel ønsker regeringen ikke  

 at tage initiativ til at forvalte i overensstemmelse med lovgivningen.  

 Ministeren har angivet, at regeringens ønske om intet at foretage i anledning  

 af de daglige overtrædelser af ejendomsmæglerbekendtgørelsen hviler på et  

 ekspertråd.
Fremskridtspartiet er bekendt med, at der foregår et udvalgsarbejde  

 vedrørende problemerne med ejendomsmæglerbekendtgørelsen.
Det er imidlertid  

 Fremskridtspartiets indstilling, at udvalgsarbejdet til trods bør de  

 overtrædelser, som alle har erkendt finder sted, hindres.
 I Ejendomsmæglerbekendtgørelsen § 3 står der: »Ejendomsmæglere må kun  

 have et forretningssted, hvis hvert forretningssted ledes af en til  

 virksomheden knyttet ejendomsmægler, der kun er leder af det pågældende  

 forretningssted.« Denne bestemmelse overtrædes dagligt.
I Ejendomsmæglerbekendtgørelsen § 6, stk. 2, står der følgende:  

 »Ejendomsmæglere må ikke påtage sig en forpligtelse til i forbindelse  

 med ejendomsformidlingen over for parterne udelukkende at anbefale eller i  

 øvrigt anvise bestemte leverandørers produkter eller tjenesteydelser.«  

 Denne bestemmelse overholdes selvsagt ikke, når flere af  

 realkreditinstitutionerne ejer ejendomsmæglerforretninger.
At denne  

 bestemmelse dagligt overtrædes, er tillige fastslået af Konkurrencerådet.
Der turde foreligge tilstrækkeligt med dokumentation for  

 uoverensstemmelsen med forvaltningen af lovgivningen og lovgivningens  

 indhold.
Derfor er der alene af moralske grunde god grund til at stemme for  

 nærværende beslutningsforslag.
Fremskridtspartiet skal herved opfordre  

 Folketingets øvrige partier til at bringe deres moral vedrørende  

 ejendomsmæglerbekendtgørelsen i orden og således stemme for  

 Fremskridtspartiets forslag.
 Et tredje mindretal (Centrum-Demokraternes medlem af udvalget) vil  

 redegøre for sin stilling til beslutningsforslaget ved 2. (sidste)  

 behandling.
Lotte Henriksen (S) Ole Vagn Christensen (S) Peter Christensen (S) Erling  

 Olsen (S) Trøjborg (S) fmd.
Løvig Simonsen (S) Tommy Dinesen (SF) Rahbæk  

 Møller (SF) Sonja Albrink (CD) Flemming Hansen (KF) nfmd.
Kai Dige  

 Bach (KF) Svend Heiselberg (V) Pia Larsen (V) Helge Sander (V) Annette Just  

 (FP) Lone Dybkjær (RV) Lysholm Christensen (KRF) Bilag Nogle af udvalgets spørgsmål til industriministeren og dennes besvarelse  

 heraf og et samrådsspørgsmål til boligministeren og dennes skrivelse til  

 udvalget i anledning heraf Spørgsmål:
 Udvalget ønsker oplyst, hvilke initiativer ministeren har taget for så  

 vidt angår det område, som beslutningsforslaget omhandler, og hvilken  

 tidsplan der er for disse initiativer.
 Svar:
 Under 1. behandlingen af beslutningsforslaget redegjorde jeg udførligt  

 for de initiativer, som regeringen har taget inden for  

 ejendomsformidlingsområdet (Fortryk af Folketingets forhandlinger 1992, sp.  

 7597-7601).
Det fremgår heraf, - at regeringen i juni 1989 nedsatte en arbejdsgruppe, som skulle vurdere,  

 om udviklingen på ejendomsområdet gav anledning til lovregulering, - at der på baggrund af arbejdsgruppens betænkning nr. 1195 i oktober 1990  

 gennemførtes en opstramning af ejendomsmæglerbekendtgørelsen, som havde til  

 formål at sikre forbrugerne et rimeligt informationsniveau og  

 ejendomsformidlerne den nødvendige uafhængighed i forbindelse med den  

 stigende anvendelse af samarbejds- og franchiseaftaler, - at regeringen efter arbejdsgruppens anbefaling igangsatte et egentligt  

 udvalgsarbejde, som foreløbig er resulteret i betænkning nr. 1231  

 indeholdende statusoversigt og problemkatalog, og som forudsættes afsluttet i  

 år.
 Jeg har herudover i nogle konkrete tilfælde taget initiativ til, at  

 særlige spørgsmål blev rejst over for kreditforeningerne, jf. vedlagte kopi  

 af min skrivelse af 28. november 1991 til udvalget samt vedlagte  

 pressemeddelelse.
Endelig har Konkurrencerådet offentliggjort og dermed skabt  

 gennemsigtighed de aftalekomplekser, som er opbygget omkring BRF-kredit,  

 Kreditforeningen Danmark og Nykredit.
Jeg henviser herved til min besvarelse  

 af udvalgets spørgsmål nr. 3 (Alm. del - bilag 23).
Som jeg anførte under 1. behandlingen af beslutningsforslaget, er det  

 regeringens opfattelse, at de igangværende aktiviteter på  

 ejendomsformidlingsområdet bør afsluttes, før der iværksættes  

 lovgivningsinitiativer.
Når udvalgsarbejdet, der skal danne grundlag for den  

 fremtidige regulering af ejendomsformidlingsområdet, er afsluttet med årets  

 udgang, er regeringen parat til at foretage de nødvendige initiativer.
IndustriministerenKøbenhavn, den 28. november 1991 Folketingets Erhvervsudvalg Under henvisning til drøftelserne i samrådet med udvalget den 20.  

 november 1991 vedrørende anvendelse af betegnelsen ejendomsmægler fremsender  

 jeg vedlagt 80 kopier af skrivelse af dags dato fra departementschef  

 Christopher Bo Bramsen til Kreditforeningen Danmark vedrørende brugen af  

 betegnelsen ejendomsmægler i HOME-kædens markedsføringsmateriale.
Jeg skal endvidere henlede Erhvervsudvalgets opmærksomhed på HOME-kædens  

 franchisekontrakt, som blev tilstillet udvalget i forbindelse med min  

 besvarelse af det af udvalget stillede spørgsmål nr. 3 (Alm. del - bilag 23),  

 og her især kontraktens pkt. 13.2: »Franchisetagers selvstændige  

 juridiske og økonomiske forhold skal fremgå tydeligt af formen for skiltning,  

 annoncering, telefonbog, brevpapir, fakturaer m.v. - alt i overensstemmelse  

 med de af franchisegiver til enhver tid i konceptet fastsatte  

 retningslinjer.« Med venlig hilsen Anne Birgitte Lundholt IndustriministerietKøbenhavn, den 28. november 1991 Departementschefen Hr. chefjurist Henrik Stig Møller Kreditforeningen Danmark Kære Henrik Stig Møller Tak for orienteringen af 12. november 1991 om KD's skridt til at  

 forhindre annoncering fremover med betegnelsen  

 »ejendomsmæglerkæde«.
Under et samråd i Folketingets Erhvervsudvalg den 20. november 1991 blev  

 det over for industriministeren nævnt, at betegnelsen  

 »ejendomsmægler« også indgår i markedsføringsmateriale, som er  

 distribueret til de enkelte ejendomsformidlere i HOME-kæden.
I  

 Industriministeriet går vi ud fra, at KD's bestræbelser for at undgå  

 vildledende brug af betegnelsen ejendomsmægler tillige gælder sådant  

 brochuremateriale m.v.
 Vi har endvidere hæftet os ved, at kreditforeningen i et informationsbrev  

 har gjort det klart, at det i lokale annoncer fra de enkelte HOME-butikker  

 samt i selve butikken på brevpapir og i lokalt bruchuremateriale klart skal  

 fremgå, at den pågældende HOME-butik drives af en ejendomsmægler eller af en  

 ejendomshandler.
 Til orientering vedlægges en kopi af industriministerens skrivelse af dags  

 dato til Folketingets Erhvervsudvalg.
Med venlig hilsen Christopher Bo Bramsen PRESSEMEDDELELSEDen 12. februar 1992 Præcisering af forholdet mellem ejendomsformidlere og  

 realkreditinstitutterne Industriminister Anne Birgitte Lundholt følger op på ejendomsformidlernes  

 samarbejde med realkreditinstitutterne Industriminister Anne Birgitte Lundholt udtaler:
»Allerede når en kunde beslutter sig for at rette henvendelse til en  

 ejendomsformidler, er der behov for at vide, om ejendomsformidleren har et  

 samarbejde med et bestemt realkreditinstitut.
Jeg har derfor taget kontakt  

 til realkreditinstitutterne om dette spørgsmål.« Realkreditrådet har over for industriminister Anne Birgitte Lundholt  

 oplyst, at BRF-Kredit, KD og Nykredit, der har indgået aftaler med en række  

 ejendomsformidlerkæder m.v., over for deres samarbejdspartnere vil præcisere,  

 at relationerne med institutterne bør fremgå af salgsmaterialet m.v.
 I det omfang dette ikke allerede finder sted, vil institutterne i den  

 kommende tid fastlægge, hvorledes en sådan præcisering mest hensigtsmæssigt  

 kan ske over for forbrugerne.
 Industriminister Anne Birgitte Lundholt hilser dette initiativ velkomment  

 og tilføjer:
»Naturlige steder at give disse oplysninger vil være på butidsdøren  

 eller -facaden, i reklamer for den pågældende ejendomsformidler og  

 lignende.« Spørgsmål 4:
 Ministeren bedes tilstille udvalget den afgørelse, Konkurrencerådet har  

 truffet vedrørende offentliggørelse af de ejendomsmægleraftaler, de 3  

 kreditforeninger har indgået.
 Svar:
 Jeg vedlægger Konkurrencerådets afgørelse af 12. november 1991 vedrørende  

 anmeldelsespligt for og offentliggørelse af ejendomsmægleraftaler, som er  

 meddelt de berørte aftaleparter.
Konkurrencerådets afgørelse af 12. november 1991 I fortsættelse af tidligere i 1989 modtagne aftaler m.v. til det  

 daværende Monopoltilsyn har Konkurrencerådet i 1990 og 1991 indhentet  

 materiale til vurdering af, hvorvidt der ved fremkomsten af  

 ejendomsmæglerkæder m.v. med relationer til den finansielle sektor gennem  

 aftaler eller vedtagelser er etableret samarbejdende enheder, som er omfattet  

 af anmeldelsespligten i konkurrencelovens § 5.
 I forbindelse med udleveringen af materialet til såvel Monopoltilsynet som  

 Konkurrencerådet har flere af aftaleparterne anført, at de indsendte aftaler,  

 manualer m.v. er fortroligt materiale.
 Konkurrencerådet har på et møde den 6. november 1991 vurderet, om de  

 betydende ejendomsmæglerkæders standardkædeaftaler med tilhørende  

 konceptmanualer og aftaler iøvrigt mellem ejendomsmæglerkæder/enkeltstående  

 ejendomsformidlingsvirksomheder og de tre oprindelige realkreditinstitutter  

 er omfattet af anmeldelsespligten i konkurrencelovens § 5, stk. 1.
 Konkurrencerådet finder, at omstående aftaler m.v., der udgør 3  

 aftalekomplekser, er anmeldelsespligtige:
Nykredit-aftalekomplekset 1. Ejendomsmæglerkæden JN Gruppens Standardfranchiseaftale.
JN Gruppen  

 A/S er franchisegiverselskab. (J. nr. 1:2-1721).
2. Ejendomsmæglerkæden Scheel & Orloffs standardfranchiseaftale med  

 tilhørende ledermanual.
Scheel & Orloff A/S er franchisegiverselskab. (J.  

 nr. 1:2-1723).
 3. Samarbejdsaftalen af 5. oktober 1989 mellem Nykredit/Ejendomsringen  

 Danmark A/S og Foreningen Ejendomsringen Danmark med tilhørende allonge af  

 15. januar 1990. (J. nr. 1:2-1722).
 4. Standardfranchiseaftalen for en gruppe af medlemmerne i Foreningen  

 Ejendomsringen Danmark med tilhørende allonge af 15. januar 1990. JN Gruppen  

 A/S er franchisegiverselskab. (J. nr. 1:2-1726).
 5. Standardsamarbejdsaftalen mellem Nykredit og en gruppe individuelle  

 ejendomsformidlingsvirksomheder (52 virksomheder). (J. nr. 1:2-1727).
6. Ejendomsmæglerkæden DanBoligs standardsamarbejdsaftale med tilhørende  

 forretningsmanual.
DanBolig A/S er franchisegiverselskab. (J. nr. 1:2-1728).
Kreditforeningen Danmark-aftalekomplekset 7. Ejendomsmæglerkæden Homes standardfranchiseaftale med tilhørende  

 konceptmanual.
Home I/S er franchisegiverselskab. (J. nr. 1:2-1729).
 8. Samarbejdsaftalen af 26. september 1989 mellem Kreditforeningen Danmark  

 og Realgruppen/Realgruppen A/S. (J. nr. 1:2-1730).
 9. Ejendomsmæglerkæden Realgruppens standardaftale. (J. nr. 1:2-1731).
 10. Standardsamarbejdsaftalen mellem Kreditforeningen Danmark og en gruppe  

 af individuelle ejendomsformidlingsvirksomheder (18 virksomheder). (J. nr.  

 1:2-1732).
BRFkredit og EDC-gruppen 11. Ejendomsmæglerkæden EDC-gruppens standardkædekontrakt.
EDC-gruppen  

 A/S er driftsselskab. (J. nr. 1733).
 12. BRFkredit og EDC-holding A/S' samarbejdsaftale af 22. juni 1989 med  

 tilhørende tillægskontrakter nr. 1-3 af samme dato og med tillægskontrakt nr.  

 4 af 16. april 1991. (J. nr. 1:2-1734).
 Konkurrencerådet har ved afgørelsen lagt vægt på, at de forannævnte 12  

 aftaler m.v. udgør 3 aftalekomplekser, som i kraft af relationerne mellem et  

 realkreditinstitut og de tilknyttede ejendomsformidlere udgør  

 konkurrencemæssige enheder, der har en sådan indflydelse på  

 konkurrenceforholdene på ejendomsformidlingsmarkedet og på den del af  

 realkreditmarkedet, der omfatter ejerskiftelån til ejerboliger og  

 fritidshuse, at de er dominerende i konkurrencelovens forstand både hver for  

 sig, og når de ses under et.
 Konkurrencerådet har endvidere fundet, at de anmeldte kædekontrakter,  

 kædemanualer m.v. som udgangspunkt vil blive offentligt tilgængelige efter de  

 almindelige regler herom.
 Konkurrencerådet har i denne forbindelse lagt til grund, at der ikke i det  

 materiale, der er omfattet af anmeldelsespligten, synes at være oplysninger  

 af en sådan karakter, at der er tale om tekniske forhold m.v. som omhandlet i  

 konkurrencelovens § 10, stk. 1, samt at der ikke foreligger sådanne særlige  

 omstændigheder som omhandlet i lovens § 10, stk. 2.
 Konkurrencerådet er dog villig til indtil ankefristens udløb at deltage i  

 møder, med henblik på at aftaleparterne får lejlighed til at fremkomme med  

 synspunkter om, hvorvidt der i de anmeldelsespligtige kædekontrakter,  

 kædemanualer m.v. er konkrete oplysninger, som aftaleparterne med henvisning  

 til konkurrencelovens § 10 måtte finde ikke skal gøres offentligt  

 tilgængelige.
 Konkurrencerådet er allerede i besiddelse af de anmeldelsespligtige  

 aftaler og manualer, hvorfor yderligere anmeldelse kun er fornødent, hvis der  

 er sket ændringer i materialet siden indsendelsen til Konkurrencerådet.
 Opmærksomheden henledes endvidere på, at anmeldelse ikke indebærer nogen  

 godkendelse af det anmeldte, der til enhver tid kan gøres til genstand for  

 vurdering i henhold til konkurrencelovens øvrige bestemmelser.
 Konkurrencerådets afgørelse kan indbringes for Konkurrenceankenævnet,  

 sekretariatet, Kampmannsgade 1, 1604 København V.
Klage til ankenævnet kan efter konkurrencelovens § 18 indgives senest 4  

 uger efter meddelelsen af denne afgørelse.
Med klagen skal følge et gebyr på  

 3.000 kr.
 Særtryk af konkurrenceloven vedlægges til orientering.
Det kan samtidig oplyses, at Konkurrencerådet har meddelt afgørelsen til  

 de øvrige aftaleparter, der fremgår af vedlagte bilag.
Kopi af de i alt 10  

 skrivelser er desuden fremsendt til de i bilaget anførte brancheforeninger og  

 offentlige myndigheder.
 P.D.V.
Carsten Kvetny / Jørgen Løje Hansen formand Oversigt over aftaleparter Nykredit Att.: Vicedirektør Jørgen Wohnsen Otto Mønsteds Plads 11 1780 København V Kreditforeningen Danmark Jarmers Plads 2 1590 København V BRFkredit A/S Att.: Kontorchef Niels Guttenberg Klampenborgvej 205 2800 Lyngby JN Gruppen A/S Åboulevarden 22, 3 8000 Århus C Scheel og Orloff A/S Falkoner Alle 46, 1.
2000 Frederiksberg C Ejendomsringen Danmark Skejby Centret Skelagervej 1-9 8200 Århus N DanBolig A/S Nygade 7 1164 København K Home I/S Frichsparken Søren Frichsvej 36 F 8230 Åbyhøj Foreningen Realgruppen/Realgruppen A/S Stamholmen 155, 7 2650 Hvidovre EDC-holding A/S Stamholmen 153 2650 Hvidovre Brancheforeninger og offentlige myndigheder Realkreditrådet Att.: Direktør Torben Gjedde Vesterbrogade 4 A 1620 København V Finansrådet Att.: Underdirektør Klaus Willerslev Olsen Amaliegade 7 1256 København K Assurandør-Societetet Att.: Kontorchef Jane Emke Amaliegade 10 1256 København K Dansk Ejendomsmæglerforening Att.: Formand Knud Petersen Stormgade 16 1470 København K Industriministeriet Att.: Kontorchef Anette Blaaland Andersen Slotsholmsgade 12 1256 København K Forbrugerombudsmanden Att.: Kontorchef Frank Bjerg Mortensen Amagerfælledvej 56 2300 København S Erhvervs- & Selskabsstyrelsen Att.: Kontorchef Niels Anker Ring Kampmannsgade 1 1604 København V Finanstilsynet Att.: Direktør Eigil Mølgaard Gl.
Kongevej 74 A 1850 Frederiksberg C Spørgsmål 6:
 Var professor Erik Gørtz med til at træffe afgørelsen i Konkurrencerådet  

 om offentliggørelse af ejendomsmægleraftalerne.
 Svar:
 Jeg kan besvare spørgsmålet bekræftende.
 Spørgsmål 10:
 Under henvisning til omstående meddelelse af 13. november 1991 fra  

 Ritzaus Bureau ønsker udvalget oplyst, hvilke initiativer ministeren vil tage  

 for at fremskynde det omhandlede udvalgsarbejde.
 Udvalget ønsker endvidere oplyst, hvilke personer der deltager i  

 udvalgsarbejdet, og hvem der har udpeget udvalgsmedlemmerne.
Oprettet: 13-NOV-91 01:04 Stoftype: ERHVERV Telegram: EJENDOMSMÆGLERE Forfatter: RITZAUS BUREAU Branche skal kulegraves:
København, onsdag.
RB Industriminister Anne Birgitte Lundholt (K) nedsætter i disse dage et  

 udvalg, der skal belyse forholdene i ejendomsmæglerbranchen, skriver  

 Dagbladet Børsen onsdag.
Som formand er udpeget professor, cand. jur.
Børge Dahl fra  

 Handelshøjskolen i København.
 Udvalgets overordnede opgave bliver at anvise en hensigtsmæssig og  

 konkurrencebetonet erhvervsstruktur, der tilgodeser forbrugernes behov for et  

 varieret udbud.
Politisk er der røre om ejendomsmæglernes mange og nuancerede  

 samarbejdsaftaler med kreditforeninger og banker.
Således agter næstformanden  

 i Folketingets Boligudvalg, Kirsten Jacobsen (FRP), at få industriministeren  

 i samråd.
 Kirsten Jacobsen siger til Børsen, at adskillige af de nuværende  

 samarbejdsaftaler strider mod den eksisterende ejendomsmæglerbekendtgørelse.
 Bekendtgørelsen blev senest strammet i foråret 1990 med bl.a. en passus  

 om, at en ejendomsmæglervirksomhed ikke må lade sin tjenesteydelse være  

 betinget af, at der samtidig skal ydes andre former for tjenesteydelser.
 Svar:
 Industriministeriet har i oktober 1991 anmodet følgende organisationer og  

 myndigheder om at lade sig repræsentere ved et medlem i udvalget vedrørende  

 omsætning af fast ejendom:
 Advokatrådet, Assurandør-Societetet, Dansk Ejendomsmæglerforening, Den  

 Danske Dommerforening, Finansrådet, Forbrugerrådet, Foreningen af  

 Finansholdingselskaber, Parcelhusejernes Landsforening, Realkreditrådet,  

 Boligministeriet, Justitsministeriet, Industriministeriet, Erhvervs- og  

 Selskabsstyrelsen, Finanstilsynet, Forbrugerstyrelsen og  

 Konkurrenceråds-sekretariatet.
Alle adspurgte organisationer og myndigheder på nær en enkelt organisation  

 har reageret på Industriministeriets henvendelse.
Foreningen af  

 Finansholdingselskaber og Finanstilsynet har i forbindelse hermed meddelt, at  

 man ikke ønsker repræsentation i udvalget.
 De øvrige organisationer og myndigheder har desværre ikke alle været  

 tilstrækkeligt opmærksomme på bestemmelserne i lov nr. 157 af 24. april 1985  

 om ligestilling mellem mænd og kvinder ved udpegning af medlemmer til  

 offentlige udvalg, kommissioner og lignende.
 Der har derfor været behov for yderligere henvendelse fra  

 Industriministeriets side med henblik på indstilling af såvel mænd som  

 kvinder til deltagelse i udvalgsarbejdet.
Jeg lægger vægt på, at ligestillingsaspektet tilgodeses ved udvalgets  

 nedsættelse, men må samtidig erkende, at det er en tidkrævende proces.
Det er  

 dog min forventning, at udvalgets medlemmer kan udpeges i begyndelsen af  

 december måned, og udvalgets første møde er berammet til mandag den 16.  

 december 1991. Jeg kan derfor ikke på indeværende tidspunkt oplyse, hvilke  

 personer der vil deltage i udvalgsarbejdet.
Spørgsmålet om fremskyndelse af udvalgets arbejde har været forelagt  

 udvalgets formand, professor, cand.jur.
Børge Dahl.
Det fremgår af udvalgets  

 kommissorium, at arbejdet skal være afsluttet med udgangen af 1992. Det er  

 formandens opfattelse, at det brede problemfelt, som ønskes belyst, ikke  

 muliggør en fremrykning af tidspunktet for udvalgsarbejdets færdiggørelse.  

 Jeg har på denne baggrund bedt formanden om at være opmærksom på muligheden  

 for, at udvalget kan afgive delbetænkninger.
 Samrådsspørgsmål B til boligministeren:
 I et kommende samråd ønskes en drøftelse af følgende spørgsmål:
B.
Ministeren bedes redegøre for indholdet af den tilladelse, som  

 Boligministeriet i 1989 gav vedrørende realkreditinstitutternes mulighed for  

 at drive ejendomsmæglerkæder i franchisingform.
Ministeren bedes særligt  

 redegøre for de betingelser, der af ministeriet var knyttet til  

 tilladelserne.
Tilladelsen bedes tilstillet udvalget inden samrådet.
BoligministerietDen 18. november 1991 Folketingets Erhvervsudvalg Under henvisning til samrådsspørgsmål B af 12. november 1991 (alm. del -  

 bilag 24) konkurrencelovgivning, fremsendes vedlagt i 80 eksemplarer  

 boligministerens brev af 6. juni 1989 til realkreditrådets formand.
Svend Erik Hovmand / Hanne Victor Hansen BoligministerenDen 6. juni 1989 Att.: Formand, direktør Ole Andresen Kære Ole Andresen I forlængelse af vores møde den 1. d.m. skal jeg herved orientere dig om,  

 at Boligministeriet principielt er indstillet på at give  

 realkreditinstitutterne adgang til at gå ind som franchisegivere i  

 forbindelse med ejendomsformidlervirksomhed.
Det er min opfattelse, at den  

 udvikling, der gennem de senere år er sket i den finansielle sektor, gør det  

 både naturligt og nødvendig at også realkreditinstitutterne får mulighed, for  

 at drive sådan virksomhed.
Jeg har herved tillagt to forhold særlig vægt.
Det  

 ene er hensyn til en konkurrencemæssig ligestilling af  

 realkreditinstitutterne med de øvrige aktører i det danske finansielle  

 system.
Det andet er, at dersom adgangen udformes på franchisebasis, vil  

 virksomheden være i overensstemmelse med, hvad der for tiden anses for  

 realkreditvirksomhed.
 Jeg vil derfor, samtidig med dette brev til dig, give Realkredittilsynet  

 besked om, at man på baggrund af konkrete ansøgninger fra  

 realkreditinstitutter kan gå ind i forhandlinger med institutterne med det  

 sigte at give disse adgang til at drive franchisevirksomhed på  

 ejendomsformidlingsområdet.
Jeg vil i den forbindelse understrege, at der ved disse godkendelser skal  

 lægges vægt på, at der er tale om ren franchisevirksomhed og ikke selve  

 ejendomsformidlingsvirksomheden, dvs. ejendomsforretningerne udføres ikke på  

 institutternes ansvar, men på personligt ansvar af den franchisetagende  

 ejendomsformidler og i en udformning, der sikrer denne en reel  

 selvstændighed.
Virksomheden som franchisegiver kan dels drives som en del af  

 selve realkreditvirksomheden, dels - og måske mere hensigtsmæssigt - som helt  

 eller delvis ejede datterselskaber.
Med venlig hilsen Agnete Laustsen Samrådsspørgsmål C:
 I et kommende samråd ønskes en drøftelse af følgende spørgsmål:
C.
Hvad agter ministeren at foretage sig i anledning af, at  

 Kreditforeningen Danmark sidder ministerens påbud om ikke i annoncer eller  

 brochuremateriale at anvende betegnelsen »ejendomsmægler«  

 overhørig? Der henvises til vedlagte annonce fra Aalborg Stiftstidende søndag  

 den 10. november 1991.
Aalborg Stiftstidende Den 10. november 1991 (Uddrag af annonce) Kreditforeningen Danmark, Bikuben, Sparekassen  

 Nordjylland, Amtssparekassen Fyn og 17 lokale sparekasser samt  

 ejendomsformidlere i home og Realgruppen præsenterer nu en god nyhed for både  

 købere og sælgere på boligmarkedet: BoligBørsen.
I den anledning holder en  

 række sparekasser åbent i dag søndag.
Ring på tlf. 33 12 53 00 mellem kl.  

 9-15, og spørg efter nærmeste åbne afdeling.
BoligBørsen indeholder Danmarks største samling af boliger til salg.
Ud  

 fra dine ønsker til bl.a. boligens størrelse, beliggenhed, indretning og pris  

 kan vi finde et udvalg af boliger der passer dig.
Dermed får du nemt et  

 overblik til at arbejde videre med, så du kan finde din  

 »ønskebolig«.
Sparekasserne tilbyder også en kvalificeret personlig  

 rådgivning, og vi kan lægge et budget for dig, der holder i flere år frem.
Som sælger opnår du store fordele af BoligBørsen ved at sætte din bolig  

 til salg gennem ejendomsmæglerkæderne home eller Realgruppen.
Det betyder  

 nemlig, at der kan arbejdes med at finde en køber til din bolig i alt 782  

 steder i Danmark.
 Derfor har du glæde af BoligBørsen, uanset om du skal købe eller sælge.
 Samrådsspørgsmål D:
 I et kommende samråd ønskes en drøftelse af følgende spørgsmål:
D.
Er ministeren enig med Dansk Ejendomsmæglerforening i, at HOME-Kædens  

 engagement med Kreditforeningen Danmark og senest med Bikuben, Sparekassen  

 Nordjylland m.v. strider imod ejendomsmæglerbekendtgørelsens regler? Og hvad agter ministeren at foretage sig i den anledning? Der henvises til  

 vedlagte brev, som Dansk Ejendomsmæglerforening har udsendt til sine  

 medlemmer.
Dansk Ejendomsmæglerforening København, den 7. november 1991 Til medlemmerne af DE! Vedr.
Samarbejde med pengeinstitutter Foranlediget af en række medlemmers engagement med Sparekassen Bikuben om  

 en fælles ejendomsdatabase, placeret i Bikuben, har styrelsen den 5. ds. haft  

 en generel drøftelse af spørgsmålet om ejendomsmægleres mulige valg af  

 samarbejdspartnere inden for den finansielle sektor.
Det er en ejendomsmæglers primære opgave at formidle et kompromis mellem 2  

 parter med modstående interesser.
Disse 2 parter - køber og sælger - har som  

 oftest hver sit pengeinstitut.
Alene af den grund vil en ejendomsmægler, der  

 har et for nært tilknytningsforhold til den ene parts pengeinstitut, ikke  

 kunne agere troværdigt på den anden parts vegne.
 Det er vigtigt i den forbindelse at notere sig forskellen på et samarbejde  

 med et realkreditinstitut og et pengeinstitut.
Realkreditinstitutter afsætter kun realkreditlån, hvis størrelse, rente og  

 løbetider er lovbestemte.
Afsætningen af disse lån sker oven i købet til  

 stort set ens priser.
Det er kun de færreste mennesker, der har en personlig  

 tilknytning til et realkreditinstitut, og det er uden reel betydning for  

 kunden, i hvilket realkreditinstitut lånet optages.
Lånene er ikke  

 personlige, men har pant i ejendommen.
 Da det ydermere er således, at en køber ikke er bundet af det valg af  

 realkreditinstitut, som ejendomsmægleren - af gode grunde - har været nødt  

 til at træffe, før køberen kendes, kommer ejendomsmægleren dels ikke i  

 konflikt med lovgivningen, og dels løber han ikke ind i  

 troværdighedsproblemer i denne anledning.
 Med pengeinstitutter forholder det sig anderledes.
De fleste mennesker har som hovedregel en temmelig nær tilknytning til et  

 enkelt pengeinstitut.
Det kan være med lønkonto, betalingsservice,  

 børneopsparing, kapitalpension o.a.
Pengeinstitutter har - i modsætning til realkreditinstitutter - mange  

 forskellige »varer« på hylderne, og et pengeinstituts fornemste  

 opgave er naturligvis at få flest muligt af disse varer afsat.
Det er en  

 ærlig sag, men det er et forhold, som ejendomsmægleren skal holde sig fri af.
 Som nævnt har køber og sælger i en ejendomshandel som oftest hver sit  

 pengeinstitut, og pengeinstituttet spiller ofte en væsentlig rolle i  

 handelsforløbet og yder påvirkning på sin klient.
 Der foregår ofte et samspil mellem ejendomsmægler og den ene eller begge  

 parters pengeinstitutter, inden en handel omsider falder på plads.
Hvis ejendomsmægleren i den situation »tager parti« og begynder  

 at agere for det ene pengeinstitut eller i øvrigt udadtil må opfattes som  

 værende i en snæver alliance med dette, vil han ikke have mulighed for på en  

 troværdig måde at tilgodese berettigede interesser for det andet  

 pengeinstituts klient.
Og derved vil han ikke være i stand til at opfylde  

 ejendomsmæglerbekendtgørelsens krav.
 Det er derfor styrelsens holdning, at et formaliseret samarbejde mellem  

 vore medlemmer og et pengeinstitut eller en gruppe af pengeinstitutter er  

 uforeneligt med ejendomsmæglergerningen og dermed med et medlemskab i DE.  

 Dette kan ganske enkelt begrundes med, at et sådant samarbejde vil være  

 ødelæggende for branchens fremtid.
Med venlig hilsen DANSK EJENDOMSMÆGLERFORENING Knud Pedersen Industriministerens svar på samrådsspørgsmål D I Industriministeriet har vi indgående fulgt udviklingen i  

 samarbejdsrelationerne mellem ejendomsformidlere og den finansielle sektor i  

 de seneste år, og disse samarbejdsrelationer var genstand for undersøgelse i  

 den embedsmandsgruppe, som i februar 1990 afgav betænkning om brancheglidning  

 og franchising på ejendomsformidlingsområdet.
På betænkningens anbefaling  

 foretog vi en stramning af ejendomsmæglerbekendtgørelsen.
Denne opstramning  

 havde netop til formål at sikre forbrugerne et rimeligt informationsniveau og  

 ejendomsformidlerne den nødvendige uafhængighed i forbindelse med den  

 stigende anvendelse af franchise- og samarbejdsaftaler.
De samarbejdsrelationer mellem pengeinstitutter og ejendomsformidlere, som  

 er genstand for samrådsspørgsmålet, skal naturligvis opfylde bestemmelserne i  

 ejendomsmæglerloven og bekendtgørelsen.
Det er ikke muligt for mig at afgøre,  

 om det engagement, som Home-kæden og Kreditforeningen Danmark har indgået med  

 nogle pengeinstitutter, er ulovligt.
 Det er op til domstolene at afgøre, hvad der er lovligt og ulovligt på  

 dette område.
Jeg må derfor opfordre til, at de, som mener, at der er tale om en  

 overtrædelse af loven, indgiver politianmeldelse.
Der er også mulighed for at  

 rejse et civilt søgsmål ved domstolene for dem, der har en retlig interesse i  

 den pågældende sag.
Jeg har bemærket mig, at formanden for Dansk  

 Ejendomsmæglerforening har udtalt til pressen, at politiet ikke vil forfølge  

 klare overtrædelser af ejendomsmæglerlovgivningen.
Industriministeriet har  

 derfor bedt foreningens formand om en redegørelse, og hvis redegørelsen giver  

 anledning til det, vil jeg selvsagt tage spørgsmålet op med  

 justitsministeren.
Anskaffelse af ejerbolig er ofte den største økonomiske enkeltdisposition,  

 som en familie foretager.
Ejendomshandel er ydermere en kompliceret  

 disposition med langtrækkende konsekvenser.
Jeg finder derfor, at det er  

 nødvendigt, at handel med fast ejendom sker under betryggende forhold.
 Embedsmandsgruppen, som afgav franchisebetænkningen, erkendte problemets  

 kompleksitet og anbefalede, at der blev iværksat et grundigt udvalgsarbejde  

 med henblik på bredere undersøgelser af udviklingen inden for  

 ejendomsomsætningen og med henblik på forslag til den fremtidige regulering  

 heraf.
Jeg kan fuldt ud tilslutte mig gruppens anbefalinger.
Der er behov for  

 gennemgribende og sammenhængende løsningsforslag.
Det vil være uansvarligt at  

 søge problemerne - og jeg erkender, at der er problemer - løst ved tilfældige  

 og lidet gennemtænkte ad hoc-løsninger.
Jeg kan i den forbindelse oplyse, at det nye udvalgs første møde er  

 berammet til den 16. december 1991. Udvalgsarbejdet vil ske under ledelse af  

 professor, cand. jur.
Børge Dahl og med deltagelse af et stort antal  

 relevante organisationer og myndigheder.
 Når udvalget har afsluttet sit arbejde, vil vi have det sammenhængende og  

 velunderbyggede beslutningsgrundlag, som efter min opfattelse er en nødvendig  

 forudsætning for en helhedsorienteret og ansvarsbevidst løsning af  

 problemerne - og jeg vil naturligvis være parat til at iværksætte de  

 påkrævede lovgivningsinitiativer.
INDUSTRIMINISTERENKøbenhavn, den 8. januar 1992 Folketingets Erhvervsudvalg Ved brev af 22. november 1991 fremsendte jeg i 40 eksemplarer en række  

 aftaler på ejendomsformidlingsområdet som svar på udvalgets spørgsmål nr. 3  

 (Alm. del - bilag 23) af 7. november 1991.
Jeg henledte i den forbindelse udvalgets opmærksomhed på, at det  

 fremsendte materiale var fortroligt.
Baggrunden herfor var, at  

 Konkurrencerådet på daværende tidspunkt førte forhandlinger med de  

 implicerede parter om dels omfanget af anmeldelsespligten efter  

 konkurrenceloven, og dels hvorvidt aftalerne indeholdt oplysninger, som kunne  

 undtages fra offentlighed.
Disse forhandlinger er nu afsluttet.
Omfanget af anmeldelsespligten og af  

 offentlighedens adgang til aktindsigt i de anmeldelsespligtige aftaler er nu  

 endeligt fastslået.
 Til orientering for udvalget fremsender jeg derfor i 80 eksemplarer den  

 offentligt tilgængelige version af ovennævnte aftaler,*) som på en række  

 punkter afviger fra det tidligere fremsendte.
Med venlig hilsen Anne Birgitte Lundholt *) Ikke optrykt som bilag til nærværende betænkning.
Der henvises til  

 vedlagte pressemeddelelse, side 16 ff.
KonkurrenceRådet PRESSEMEDDELELSE Nr. 17. januar 1992 Aftalerne på ejendomsformidlingsområdet er nu offentligt tilgængelige I november 1991 besluttede Konkurrencerådet, at en række aftaler på  

 ejendomsformidlingsområdet skulle anmeldes til Konkurrencerådet.
Aftalerne indebærer, at den største del af ejendomshandelen nu er  

 tilknyttet de tre oprindelige realkreditinstitutter.
Aftalerne indeholder en  

 række reguleringer m.m. med henblik på at skabe en vis ensartethed i adfærd  

 og fremtoning hos de tilknyttede ejendomsformidlere.
Herved er der på  

 ejendomsformidlingsområdet for ejerboliger etableret oligopolistiske  

 konkurrenceforhold, hvor tre store blokke er dominerende.
 Efter at fristen for anke til Konkurrenceankenævnet er udløbet og  

 Konkurrencerådet har afsluttet drøftelserne med de tre realkreditinstitutter  

 og de berørte ejendomsmæglerkæder, er det nu fastlagt, hvad der er offentligt  

 tilgængeligt i de anmeldte aftaler.
 For at give pressen et indtryk af det omfattende materiale er der nedenfor  

 givet en oversigt over aftalernes indhold og ejerforhold.
Nykredit-aftalekomplekset (6 aftaler) Standardfranchiseaftalerne for JN Gruppen, Scheel & Orloff, DanBolig  

 og 8 medlemmer af Ejendomsringen Danmark, Nykredits samarbejdsaftale med Foreningen Ejendomsringen Danmark og  

 standardsamarbejdsaftalen med en gruppe på 40  

 ejendomsformidlingsvirksomheder.
 Franchisegiverselskaberne i JN Gruppen og Scheel & Orloff er 100  

 pct.-ejede datterselskaber af Nykredit.
DanBolig A/S er et 100 pct.-ejet datterselskab af Unibank A/S, der indgår  

 i det strategiske samarbejde med Nykredit.
DanBolig A/S er franchisegiver i  

 DanBolig-kæden.
 For 15 mio. kr. kan Nykredit endvidere i 1992 overtage Ejendomsringen  

 Danmark A/S, der har de immaterielle rettigheder til ejendomsmæglerkædens  

 logo, forretningskendetegn m.v.
 De 40 virksomheder med enslydende samarbejdsaftaler med Nykredit vil i  

 1992/93 få udbetalt et vederlag ved loyal opfyldelse af samarbejdsaftalen.
Virksomhederne i JN Gruppen, Scheel & Orloff og de 8 franchisetagere i  

 Ejendomsringen Danmark har brugsret til den enkelte kædeforretning med  

 tilhørende driftsmidler og inventar, der tilhører kædens  

 franchisegiverselskab.
DanBolig-kædens virksomheder har egne  

 forretningslokaler, medens inventar og EDB-materiel normalt tilhører  

 franchisegiverselskabet.
De resterende 77 medlemmer af Ejendomsringen Danmark  

 og de 40 virksomheder har egne forretninger.
Standardfranchiseaftalerne for JN Gruppen og Scheel & Orloff og  

 DanBolig indeholder konkrete bestemmelser vedrørende den totale drift af en  

 kæde-forretning.
Det drejer sig blandt andet om forretningens ydre fremtræden  

 og indretning, personalepolitik, markedsføring og annoncering, EDB, salg,  

 kædesamarbejde, regnskab og budget og afgiftsbetaling m.v.
Scheel &  

 Orloff A/S og DanBolig A/S har i konceptmanualer givet konkrete direktiver  

 vedrørende driften.
Det enkelte franchisegiverselskab ejer kædens koncept,  

 forretningskendetegn m.v.
Nykredit er direkte fastsat som samarbejdspartner for realkreditlån for  

 såvel Ejendomsringen Danmark som de 40 ejendomsformidlere, medens  

 franchisetagerne i JN Gruppen og Scheel & Orloff skal foretage  

 kreditformidling gennem en af henholdsvis JN Gruppen A/S og Scheel &  

 Orloff A/S anvist realkreditvirksomhed eller anden finansiel virksomhed, der  

 skal være konkurrencedygtig.
Ifølge Scheel & Orloff's konceptmanual er  

 Nykredit samarbejdspartner for optagelse af ejerskiftelån, medmindre sælger  

 eller køber stiller krav om andet realkreditinstitut eller valget medfører  

 merudgifter for sælger.
 Der er etableret prisvejledning i Scheel & Orloff og DanBolig derved,  

 at der skal tages udgangspunkt i de af Dansk Ejendomsmæglerforening  

 udarbejdede vejledende salærtakster og de lokale salærtakster.
Kreditforeningen Danmark-aftalekomplekset (4 aftaler) Standardfranchiseaftalen for Home og standardaftalen for Realgruppen, Kreditforeningen Danmarks samarbejdsaftale med Foreningen  

 Realgruppen/Realgruppen A/S og standardsamarbejdsaftalen med en gruppe på 18  

 ejendomsformidlingsvirksomheder.
 Home-kædens franchisegiverselskab er Home I/S, der ejes med 75 pct. af  

 Kreditforeningen Danmark og 25 pct. af 3 store sparekasser (Bikuben,  

 Sparekassen Nordjylland og Amtssparekassen Fyn).
Kreditforeningen Danmark har stillet et beløb på op til 40 mio. kr. til  

 rådighed for Realgruppen.
Lånebeløbet henstår uforrentet.
Lånet kan kræves  

 tilbagebetalt på anfordring.
 Virksomhederne i Home-kæden har brugsret til den enkelte kædeforretning  

 med tilhørende driftsmidler og inventar, der tilhører Home I/S.
 Realgruppens medlemmer og de 18 virksomheder har egne forretninger.
Home-kædens standardfranchiseaftale indeholder konkrete bestemmelser  

 vedrørende den totale drift af en kædeforretning.
Det drejer sig om  

 indretning, personalepolitik, markedsføring og annoncering, EDB,  

 kædesamarbejde, regnskab og budget, salg og afgiftsbetaling m.v.
Kædens  

 koncept, forretningskendetegn m.v. tilhører Home I/S.
 Realgruppens forretningskendetegn, logo m.v. ejes af kæden.
 Det fremgår af standardfranchiseaftalen for Home-kæden, at franchisetager  

 har pligt til at anbefale Kreditforeningen Danmarks produkter til sine  

 kunder, medmindre det kan dokumenteres, at de ikke er konkurrencedygtige for  

 sælger, respektive køber af fast ejendom.
 Realgruppens virksomheder har pligt til i videst muligt omfang alene at  

 anbefale og formidle KD-realkreditlån og andre KD-produkter, herunder  

 produkter fra andre virksomheder, som Kreditforeningen Danmark har indgået  

 samarbejde med, under forudsætning af, at produkterne er konkurrencedygtige,  

 og at sælger og køber af fast ejendom ikke påføres ekstraudgifter.
Der er etableret prisvejledning i Home-kæden derved, at der skal tages  

 udgangspunkt i de af Dansk Ejendomsmæglerforening udarbejdede vejledende  

 salærtakster og de lokale salærtakster.
Prispolitikken i Realgruppen kan  

 fastsættes i de lokale Realgrupper.
BRFkredit og EDC-gruppen (2 aftaler) Standardkontrakten for EDC-gruppen, BRFkredits hovedsamarbejdsaftale med EDC-gruppen.
EDC-gruppen A/S og BRFkredit ejer hver 50 pct. af EDC-partner A/S, der har  

 en aktiekapital på 100 mio. kr.
Udbygningen af EDC-kæden og samarbejdet  

 mellem EDC og BRFkredit skal i væsentligt omfang foregå gennem EDC-partner  

 A/S.
 Hovedsamarbejdsaftalen mellem EDC-holding A/S og BRFkredit regulerer  

 parternes aktiviteter inden for realkredit- og ejendomsformidlingsområderne.  

 Den anmeldelsespligtige del af tillægsaftalen omfatter specielt samarbejde  

 vedrørende ejerskifterealkreditlån på ejerboligområdet.
 EDC-gruppen fungerer ifølge aftalen som BRFkredits distributionsnet på  

 privatkundeområdet, hvor samtlige EDC-virksomheder er autoriseret til at  

 behandle lånesager for BRFkredit op til en belåningsværdi på 2 mio. kr.
Alle virksomheder i EDC-kæden skal indgå en standardsamarbejdskontrakt med  

 EDC-gruppen A/S, der er kædens driftsselskab.
Kontrakten regulerer blandt  

 andet anvendelse af kædekoncept, herunder navn, varemærker og  

 forretningskendetegn, EDB, generel markedsføring og annoncering.
Aftalerne vedrørende ejerboliger er offentligt tilgængelige i deres  

 helhed De 9 standardfranchise- og samarbejdsaftaler (»kædeaftaler«) og  

 de 2 individuelle samarbejdsaftaler mellem et realkreditinstitut og en  

 ejendomsmæglerkæde er offentligt tilgængelige i deres helhed.
Endvidere er  

 aftalen mellem BRFkredit og EDC-kæden delvis anmeldelsespligtig, og denne del  

 er offentlig tilgængelig.
Desuden skal visse dele af konceptmanualerne for Scheel & Orloff og  

 DanBolig-kæderne og enkelte afsnit i Home-kædens konceptmanual være  

 offentligt tilgængelige.
De dele af konceptmanualerne, der er undtaget fra  

 offentlighed, indeholder oplysninger af teknisk karakter samt oplysninger,  

 som er uden relevans for konkurrencen.
 De anmeldelsespligtige aftaler m.v. er på ca. 300 sider.
 Vil De vide mere, kan De ringe til kontorchef Carsten Kvetny (tlf. 33 93  

 06 61) og fuldmægtig Jørgen Løje Hansen (33 93 90 00).
 Konkurrencerådet har tidligere omtalt anmeldelsessagen i Pressemeddelelse  

 nr. 18, 6. november 1991 og i KonkurrenceNyt nr. 20, 1991.
Tilføjelse til betænkning Efter at 2. (sidste) behandling af beslutningsforslaget blev afbrudt og beslutningsforslaget henvist til fornyet udvalgsbehandling, har udvalget behandlet dette i et møde og har herunder stillet et spørgsmål til industriministeren, som denne har besvaret i samråd.
 Industriministerens bemærkninger i anledning af det afholdte samråd samt  

 et i tilknytning hertil fremsendt juridisk responsum om ejendomsmægleres  

 uafhængighed fra Lennart Lynge Andersen udarbejdet efter anmodning fra Dansk  

 Ejendomsmæglerforening er optrykt som bilag til tilføjelsen til betænkningen.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes og Kristeligt Folkepartis  

 medlemmer af udvalget) beslutningsforslaget til forkastelse .
 Et mindretal (Socialistisk Folkepartis og Fremskridtspartiets  

 medlemmer af udvalget) indstiller beslutningsforslaget til vedtagelse
uændret .
 Et andet mindretal (Det Radikale Venstres medlem af udvalget) vil  

 redegøre for sin stilling til beslutningsforslaget ved fortsættelse af 2.  

 (sidste) behandling.
Lotte Henriksen (S) Ole Vagn Christensen (S) Peter Christensen (S)  

 Erling Olsen (S) Trøjborg (S) fmd.
Løvig Simonsen (S) Tommy Dinesen  

 (SF) Rahbæk Møller (SF) Sonja Albrink (CD) Flemming Hansen (KF) nfmd.  

Kai Dige Bach (KF) Svend Heiselberg (V) Pia Larsen (V) Helge Sander (V)  

 Annette Just (FP) Lone Dybkjær (RV) Lysholm Christensen (KRF) Bilag Til Folketingets Erhvervsudvalg I forlængelse af udvalgets samråd med  

 industriministeren mandag den 9. juni 1992 vedrørende B 59 fremsender jeg  

 hermed efter aftale med industriministeren i 80 eksemplarer et juridisk  

 responsum fra Lennart Lynge Andersen.
 I forbindelse med udvalgets diskussion skal jeg gøre opmærksom på § 6,  

 stk. 2, i Erhvervs- og Selskabsstyrelsens bekendtgørelse nr. 673 af 3.  

 oktober 1990 om ejendomsmægleres og ejendomshandleres virksomhed:  

 »Ejendomsmæglere må ikke påtage sig en forpligtelse til i forbindelse  

 med ejendomsformidlingen over for partnerne udelukkende at anbefale eller i  

 øvrigt anvise bestemte leverandørers produkter eller tjenesteydelser«.
Med venlig hilsen JENS BERTHELSEN ministersekretær Bilag Lennart Lynge Andersen Responsum om ejendomsmægleres uafhængighed Ved skrivelser af 12. november og 3. december 1991 har Dansk  

 Ejendomsmæglerforening anmodet mig om at udarbejde et responsum om  

 ejendomsmægleres uafhængighed.
 I skrivelse af 12. november 1991 anfører Dansk Ejendomsmæglerforening  

 bl.a. følgende:
 »Tidligere var der næppe tvivl om - i hvert fald er det aldrig kommet  

 til udtryk - at en ejendomsmægler eller -handler var en selvstændig og  

 uvildig rådgiver.
 Det er derfor vigtigt for os nu at få en drøftelse i foreningen af, hvor  

 grænserne går, for at man med rette kan kalde sig en selvstændig uvildig  

 rådgiver.
 Det er klart, at den meget tidlige kundekontakt, en ejendomsmægler  

 har, gør os meget attraktive for dele af den finansielle sektor.  

 Pengeinstitutterne er p.t. på en efter vor mening foruroligende fremmarch,  

 f.eks. via sparekassedomineret DATABASE -samarbejde med visse  

 mæglergrupper.
. . . vil give en juridisk vurdering af, hvilke minimumskrav der skal være  

 opfyldt, for at en person, en virksomhed eller en gruppe af virksomheder med  

 rette kan kalde sig selvstændige og uvildige rådgivere.
Samme spørgsmål  

 ønskes besvaret for så vidt angår franchisetagere inden for  

 ejendomsmæglerbranchen.« Jeg har modtaget følgende materiale:
 1) Dansk Ejendomsmæglerforenings skrivelse af 7. november 1991 vedrørende  

 ejendomsmægleres samarbejde med pengeinstitutter.
 2) En række numre af »Ejendomsmægleren« 1991.
 3) Nogle notater udarbejdet af Dansk Ejendomsmæglerforening.
 4) Korrespondance mellem Industriministeriet, Boligministeriet og  

 Folketinget.
 5) En række kontrakter og samarbejdsaftaler på området, indsamlet af  

 Konkurrencerådet:
Franchiseaftale mellem JN Gruppen A/S og de enkelte ejendomsmæglere, Franchiseaftale mellem Scheel & Orloff A/S og de enkelte  

 ejendomsmæglere, Samarbejdsaftaler mellem Nykredit/Ejendomsringen Danmark A/S og Foreningen  

 Danmark A/S, Samarbejdsaftaler mellem Nykredit og JN Gruppen, Samarbejdsaftale vedrørende Danbyg A/S, Franchisekontrakt mellem JN Gruppen og ejendomsformidler, Franchisekontrakt mellem Kreditforeningen Danmark og  

 ejendomsmægler/ejendomshandler, Samarbejdsaftale mellem Kreditforeningen Danmark og Realgruppen og Samarbejdsaftale mellem BRF og EDC Holding A/S.
 Jeg modtog materialet, der er nævnt under 5), med Dansk  

 Ejendomsmæglerforenings skrivelse af 29. januar 1992. Materialet fylder 200  

 sider.
Efter karakteren af henvendelsen mener jeg at burde anføre følgende om  

 temaet for mit responsum: I den sidste halvdel af 1980'erne er udviklingen  

 gået meget hastigt inden for ejendomsformidlerområdet.
Mange ejendomsmæglere  

 og -handlere har organiseret sig gennem samarbejdsaftaler eller såkaldte  

 franchiseaftaler.
Udviklingen medførte offentlig omtale - ikke mindst efter  

 at en række ejendomsmæglere blev knytte til de finansielle institutioner - og  

 Industriministeriet foretog på grundlag af Betænkning nr. 1195/1990 om  

 brancheglidning og franchising på ejendomsformidlerområdet visse  

 ændringer af ejendomsformidlerbekendtgørelsen.
Den politiske debat synes ikke  

 at være afsluttet.
Den 6. december 1991 har regeringen nedsat et udvalg, der  

 skal se på udviklingen inden for ejendomsmarkedet.
Udvalget skal bl.a. tage  

 stilling til, om forbudet mod, at ejendomsformidlere driver virksomhed i  

 selskabsform, bør ophæves, og om der bør være begrænsninger i, hvad der kan  

 aftales i franchiseaftaler og samarbejdskontrakter.
 Jeg fremhæver derfor, at min opgave består i en bedømmelse af, hvilke krav  

 i henseende til uafhængighed en ejendomsmægler må antages at skulle  

 honorere i dag - dvs. efter at der er foretaget ændringer i  

 ejendomsformidlerbekendtgørelsen i 1990. Jeg tager således ikke stilling til,  

 om de pågældende franchiseaftaler m.v. tilsidesætter de regler, der gælder  

 for de finansielle institutioner, som i en række tilfælde er den anden part i  

 aftalen - og det falder uden for den opgave, Dansk Ejendomsmæglerforening har  

 stillet mig, at vurdere, om den nuværende ordning er uhensigtsmæssig, og  

 hvilke foranstaltninger der i bekræftende fald bør foretages.
1. Lovgrundlaget Grundlaget for ejendomsformidling findes i to love, lov om  

 ejendomsmæglere (lovbekendtgørelse nr. 182 af 25. marts 1988) og  

næringsloven (lovbekendtgørelse nr. 185 af s.d.). Efter begge love kan  

 Erhvervs- og Selskabsstyrelsen fastsætte nærmere regler for den pågældende  

 virksomhed og dette er senest sket i Bekendtgørelse nr. 673 af 3. oktober  

 1990 om ejendomsmægleres og ejendomshandleres virksomhed.
 1.1. Den næringsretlige regulering af området stammer fra næringsloven af  

 1931. Reglerne, der er fælles for de to kategorier, ejendomsmæglere og  

 ejendomshandlere, omhandlede adgangen til at få udfærdiget næringsbrev, og  

 hverken 1931-loven, ændringerne i 1949 og 1951, eller forarbejderne til de  

 nævnte love indeholder fortolkningsbidrag om det spørgsmål, jeg undersøger. -  

 Jeg har i øvrigt ikke ved min gennemgang af næringsloven og praksis omkring  

 loven fundet afgørelser, der i dag bør inddrages ved bedømmelsen af det  

 rejste spørgsmål.
 Næringslovskommissionens Betænkning I (nr. 360/1964) s. 64 f. og  

 83 ff. og Betænkning II (nr. 374/1965) s. 125 f. gav nye regler på  

 området, nemlig lov nr. 218 af 8. juni 1966 om ejendomsmæglere og §  

 23 i næringsloven af 1966. Dette er stadig lovgrundlaget på området.
De to betænkninger fra Næringslovsudvalget indeholder ikke  

 fortolkningsbidrag med hensyn til det rejste spørgsmål.
Udvalget  

 koncentrerede sig om traditionelle næringsretlige spørgsmål,  

 ejendomsformidleres uddannelse samt om forbuddet mod, at ejendomsformidlere  

 udfærdiger skøde.
Et punkt - at ejendomsformidlerhvervet er personligt (jf.  

 nærmere nedenfor) - stammer dog fra betænkningerne.
Hverken loven om ejendomsmæglere eller § 23 i næringsloven giver særlige  

 fortolkningsbidrag.
Begge love indeholder imidlertid  

 bemyndigelsesbestemmelser til industriministeren, og dette blev udnyttet ved  

Bekendtgørelse nr. 401 af 2. december 1966 om ejendomsmægleres virksomhed.
 Bekendtgørelsen indeholdt bl.a. følgende bestemmelser:
 »§ 2. Ejendomsmæglere må kun have eet fast forretningsted.
 § 3. Ejendomsmæglere skal udføre deres hverv i overensstemmelse  

 med god forretningsskik.
Stk. 2. Er en ejendomsmægler ved hvervets ovetagelse ud over sin  

 salærinteresse personlig interesseret i, om aftalen indgås, skal han straks  

 give parterne oplysning herom.
Det samme gælder, hvis sådan interesse senere  

 opstår.« Der skete nogle mindre ændringer ved bekendtgørelse nr. 237 af 19. maj  

 1982. § 3 i denne bekendtgørelse bestemte:
»Ejendomsmæglere (og ejendomshandlere) må kun have eet  

 forretningssted.
Virksomheden må ikke udøves af selskaber, foreninger  

 m.v.« Reglerne blev ændret ved Bekendtgørelse nr. 973 af 18. december  

 1986, hvor § 3 fik følgende ordlyd:
 »Ejendomsmæglere må kun have eet forretningssted.
Stk. 2. Virksomheden må ikke drives af aktieselskaber,  

 anpartsselskaber, andre selskaber med begrænset ansvar, fonde, institutioner  

 eller foreninger.« 1.2. Som nævnt foran nedsatte regeringen en arbejdsgruppe i 1989  

 »med henblik på en nærmere vurdering af, hvorvidt det er nødvendigt med  

 et lovindgreb på dette område.« Arbejdsgruppen bestod af embedsmænd fra  

 Boligministeriet, Industriministeriet og Justitsministeriet.
Arbejdsgruppen synes ikke at have arbejdet ud fra et egentligt, detaljeret  

 kommissorium.
I resultatet af arbejdsgruppens arbejde - Betænkning nr.  

 1195/1990 om brancheglidning og franchising på ejendomsformidlingsområdet  

 - der blev afgivet i februar 1990, hedder det på s. 2 bl.a.:
»I begyndelsen af 1986 fik Industriministeriet forelagt spørgsmålet  

 om, hvorvidt et koncept vedrørende franchising på ejendomsformidlingsområdet  

 var i strid med ejendomsmæglerlovgivningen.
Efter Industriministeriets  

 opfattelse var franchisearrangementer ikke i sig selv i strid med nævnte  

 lovgivning bl.a. ud fra de betragtninger, at hver enkelt deltager ved  

 angivelse af sit navn på forretningsstedet fremstod som ansvarlig og dermed  

 handlede for egen regning og risiko.
Samtidig fandt Industriministeriet, at  

 der kunne være et berettiget behov for, at ejendomsformidlere kunne lade  

 deres virksomheder ekspandere gennem samarbejdsarrangementer i form af  

 ejendomsmæglerkæder/franchisearrangementer.
 I anden omgang - omkring 1988-89 - har udviklingen været karaktiseret ved,  

 at ejendomsmæglerkæder er blevet tilknyttet finansielle virksomheder ved  

 franchise- eller samarbejdsaftaler . . .
 Udviklingen i sidste omgang er sket med stor hast og har affødt en række  

 reaktioner fra de berørte parter, forbrugere, ejendomsformidlere, advokater  

 og finansielle virksomheder.
På den baggrund er spørgsmålet om dette franchisekoncepts forenelighed med  

 den gældende ejendomsmæglerlovgivning, . . . blevet rejst.« Arbejdsgruppen anførte s. 4-5 om sit arbejde bl.a. følgende:
 »Arbejdsgruppen har imidlertid på grund af de hastige forandringer,  

 der for tiden præger udviklingen på markederne for finansielle  

 tjenesteydelser, ment at burde afgrænse problemstillingen til udelukkende at  

 vedrøre den aktuelle anvendelse af franchise- og samarbejdsaftaler mellem  

 ejendomsformidlere og finansielle virksomheder.
Arbejdsgruppen har heller ikke fundet det fornødent at foretage en mere  

 generel vurdering af franchiseinstituttet.
Afgrænsningen indebærer, at  

 arbejdsgruppens anbefalinger kun tager sigte på de problemer, som er  

 forbundet med anvendelsen af franchising på ejendomsformidlerområdet.
Visse  

 andre forhold på ejendomsformidlingsområdet, f.eks. spørgsmålet om afregning  

 af annonceafgifter og filialforbuddet, er ikke omfattet.« Betænkningen indeholder s. 10-13 en gennemgang af hovedelementerne  

 i de aftaler, arbejdsgruppen har gennemgået.
Arbejdsgruppen behandler  

 spørgsmålet generelt - dvs. at man nok opregner områdets  

 »hovedaktører« (s. 8-9), men ikke oplyser, hvilke konkrete aftaler  

 man baserer sin gennemgang på (og dermed refererer sine bemærkninger til).  

 Efter arbejdsgruppens opfattelse rejser der sig især spørgsmålet, om en  

 franchisegiver reelt er den, der driver ejendomsmæglervirksomhed (s. 14-15),  

 og man fremhæver de problemer, der følger af, at ejendomsformidleren i nogle  

 aftaler på den ene eller anden måde forpligter sig til kun at formidle en  

 bestemt finansiel institutions ydelser (s. 15-16).
Arbejdsgruppen anbefalede, at der blev foretaget visse justeringer af  

 Bekendtgørelsen.
Disse justeringer omfatter 1) at ejendomsformidleren ikke må modtage instruktioner fra  

 franchisegiveren eller ordre med hensyn til udførelse af et konkret hverv, 2) at ejendomsformidleren (uopfordret) skal oplyse parterne om, at han er  

 bundet af en franchiseaftale, 3) at ejendomsformidleren ikke må gøre et salg betinget af, at der  

 anvendes bestemte finansielle produkter, ligesom en ejendomsformidler ikke må  

 forpligte sig til alene at markedsføre en bestemt leverandørs produkter eller  

 tjenesteydelser, 4) at ejendomsformidleren skal oplyse parterne om, hvorvidt han modtager  

 provision eller lignende i forbindelse med formidling af accessoriske  

 ydelser.(* 1) 1.3. Arbejdsgruppens anbefalinger medførte en række ændringer i  

 ejendomsformidlerbekendtgørelsen, jf.
Bekendtgørelse nr. 673 af 3. oktober  

 1990. Især følgende bestemmelser er af interesse:
 »§ 3. Ejendomsmæglere må kun have mere end et  

 forretningssted, hvis hvert forretningssted ledes af en til virksomheden  

 knyttet ejendomsmægler, der kun er leder af det pågældende forretningssted.
Stk. 2. Ejendomshandlere må kun have mere end et forretningssted,  

 hvis hvert forretningssted ledes af en til virksomheden knyttet  

 ejendomshandler eller ejendomsmægler, der kun er leder af det pågældende  

 forretningssted.
Ved virksomhedens markedsføring, f.eks. ved annoncering på  

 brevpapir og på salgsopstilling, skal det fremgå, at virksomheden drives på  

 basis af næringsbrev som ejendomshandler.
 Stk. 3. Virksomheden må ikke drives af aktieselskaber,  

 anpartsselskaber, andre selskaber med begrænset ansvar, fonde, institutioner  

 eller foreninger.
 . . .
§ 5. Er ejendomsmæglere med hvervets overtagelse ud over deres  

 salærinteresse personligt interesseret i, om aftale indgås, eller opstår en  

 sådan interesse senere, skal oplysning herom straks gives parterne.
Endvidere  

 skal ejendomsmæglere straks give oplysning om, hvorvidt de modtager provision  

 eller anden fortjeneste ved formidling af forsikring, lån eller andre ydelser  

 i tilknytning til ejendomshandelen.
 Stk. 2. Ejendomsmæglere, der ved hvervets overtagelse er eller  

 senere bliver knyttet til en anden erhvervsdrivende ved en franchiseaftale  

 eller på anden måde, skal straks give parterne oplysning herom.
 . . .
 § 6. Ejendomsmæglere må ikke gøre en ejendomsformidling betinget  

 af, at parterne antager andre produkter eller tjenesteydelser.
 Stk. 2. Ejendomsmæglere må ikke påtage sig en forpligtelse til i  

 forbindelse med ejendomsformidling over for parterne udelukkende at anbefale  

 eller i øvrigt anvise bestemte leverandørers produkter eller tjenesteydelser.
 Stk. 3. Reglerne i stk. 1-2 finder ikke anvendelse på indhentelse  

 af oplysninger om ejendommen herunder tilstandsrapport.
§ 7. Ejendomsmæglere må ikke i forbindelse med den enkelte  

 ejendomshandel modtage instruktioner med hensyn til udførelsen af deres hverv  

 fra franchisegivere eller andre.« 2. Nærmere om ejendomsmægleres uafhængighed.
Ordet uafhængighed - og ordet upartiskhed - nævnes hverken i  

 ejendomsformidlerlovene eller i ejendomsformidlerbekendtgørelsen.  

Betænkning nr. 1195/1990, der er omtalt foran, anvender ordet  

 uafhængighed (eller selvstændighed ) få steder.
Der findes ikke i  

 øvrigt juridisk litteratur om det spørgsmål, Dansk Ejendomsmæglerforening har  

 rejst.(* 2) Det er velovervejet, at jeg nævner såvel ordet uafhængighed som  

 ordet upartiskhed - hermed ikke være sagt, at der ikke er  

 overlapninger mellem de to begreber.
Der er ingen tvivl om, at lovreglerne - der er ledsaget af meget  

 kortfattede motiver - må fortolkes som indeholdende et krav om, at en  

 ejendomsmægler besidder en selvstændig position, hvor han ikke er undergivet  

 instruktionsbeføjelser vedrørende virksomhedens drift, forholdet til kunderne  

 og til personalet, kort sagt et krav om uafhængighed.
Ejendomsmægleren må  

 ikke påtage sig sådanne forpligtelser, at han får karakter af at være  

 funktionær.
Som eksempler på lovens krav kan nævnes, at  

 ejendomsformidlerhvervet skal være personligt (jf. nærmere nedenfor),  

at man i reglerne om forbud mod skødeskrivning har nævnt såvel  

 ejendomsformidleren som hans »medarbejdere«, og at  

 næringslovens § 24 taler om »indehaveren«.
Det klareste eksempel i  

 Bekendtgørelsen er § 7, hvorefter ejendomsmæglere ikke i forbindelse med den  

 enkelte ejendomshandel må modtage instruktioner med hensyn til udførelsen af  

 deres hverv fra franchisegiver eller andre.
Forholdet er tillige, at en række bestemmelser i regelgrundlaget for  

 ejendomsmæglerne forudsætter eller tager sigte på, at en  

 ejendomsmægler optræder med en sådan grad af upartiskhed (eller  

uvildighed ) over for kunden, at denne med hensyn til ejendomssalgets  

 økonomiske og juridiske forhold får en professionel behandling.  

 Bestemmelserne, der har karakter af forbrugerbeskyttelse, uddyber jeg  

 nedenfor.
Nogle regler optræder som forbud - eksempelvis Bekendtgørelsens §  

 3, stk. 3, og § 6, stk. 1 - medens eksempelvis § 5, stk. 1 og 2 i  

 Bekendtgørelsen giver ejendomsmægleren en oplysningspligt.
I begge tilfælde  

 er overtrædelse sanktioneret med bødestraf,(* 3) medens regelsættet ikke  

 tager stilling til eventuelle civilretlige konsekvenser.
Det forekommer således ikke uberettiget at rejse spørgsmålet, hvilke  

 betingelser der skal være opfyldt, for at der - med Dansk  

 Ejendomsmæglerforenings ord - foreligger en selvstændig, uvildig  

 ejendomsmægler eller måske snarere, hvilke omstændigheders tilstedeværelse  

 der må antages at forhindre, at en ejendomsmægler kan betegnes som  

 selvstændig og uvildig, men svaret kan ikke gives med nogle »runde«  

 sætninger.
En nærmere besvarelse forudsætter en gennemgang af de mest  

 relevante bestemmelser i Bekendtgørelsen.
Såvel Betænkning nr.  

 1195/1990 som den gennemgang, jeg har foretaget, viser, at der i særlig  

 grad er grund til at koncentrere sig om to hovedspørgsmål, smh.  

Betænkningen s. 14 og15. Det første spørgsmål er, om det reelt  

 er franchisegiver, der driver ejendomsmæglervirksomheden.
Jeg undersøger  

 dette spørgsmål i afsnit 2.1., hvorefter jeg i afsnit 2.2. sætter de  

 pågældende regler i relation til de kontrakter og samarbejdsaftaler, som  

 Dansk Ejendomsmæglerforening har forelagt mig.
I afsnit 2.3. behandler jeg  

det andet spørgsmål, der er reglerne i Bekendtgørelsens §§ 5-6 om  

 markedsføring m.v. af biydelser.
Endelig sætter jeg i afsnit 2.4. dette  

 spørgsmål i relation til de konkrete kontrakter.
2.1. Hvem er den egentlige ejendomsmægler? 2.1.1. Forbudet mod, at ejendomsmæglervirksomhed sker i  

 selskabsform.
Som nævnt foran kræver såvel ejendomsmæglerloven, § 23 i næringsloven som  

 bekendtgørelsens § 3, stk. 3, at virksomhed som ejendomsmægler eller  

 ejendomshandler kun kan drives af fysiske personer.(* 4) Baggrunden for  

 reglen er angiveligt, at virksomhed af denne art bør være af personlig  

 karakter, at der ikke i 1960'erne, hvor spørgsmålet blev overvejet,  

 skønnedes behov for, at virksomheden kunne drives i selskabsform, og  

at advokater var underkastet samme ordning, jf.
Betænkning  

 360/1964 s. 65 og 88.(* 5) I hvert fald det sidste forhold kan ikke  

 længere påberåbes, men ejendomsformidlerlovgivningen er ikke blevet ændret.
Forbudet mod selskabsdrift er udtryk for i hvert fald tidligere tiders syn  

 på, at visse erhverv ikke bør kunne dække sig ind under den  

 hæftelsesbegrænsning, der ligger i et aktieselskab m.v.
Når spørgsmålet om  

 selskabsdrift har fået så stor opmærksomhed i de senere år, skyldes det den  

 indledningsvis omtalte udvikling på ejendomsmæglerområdet.
Indtil for nylig  

 har kontrakter og samarbejdsaftaler som bekendt været hemmelige, men  

 oplysningerne i den offentlige debat kunne tyde på, at aftalernes udformning  

 var af en sådan karakter, at eksempelvis franchisegiveren i hvert fald i  

 nogle kontrakter måtte antages at være den egentlige ejendomsmægler, og at  

 man således overtrådte forbudet.
Også arbejdsgruppen bag Betænkning  

 1195/1990 udtrykte betænkelighed, jf.
Betænkning s. 14.
 2.1.2. Forbudet mod, at ejendomsmægleren modtager instruktioner.
Bekendtgørelsens § 7 er indført i 1990. Den stammer som nævnt fra  

Betænkning nr. 1195/1990, hvor det s. 31 bl.a. siges, at reglen  

 sikrer, »at formidleren bevarer en vis uafhængighed med hensyn  

 til udøvelsen af hvervet i det enkelte tilfælde.
Derimod synes der ikke at  

 være nogen betænkeligheder ved, at franchisegiveren fastsætter  

generelle instruktioner med hensyn til udøvelsen af virksomheden,  

 f.eks. at der ikke må handles med erhvervsejendomme, eller at formidleren  

 ikke må erhverve pantebreve for egen regning.« (Udhævelserne er  

 foretaget her).
Efter min opfattelse har de citerede synspynkter - der er de eneste  

 forarbejder for bestemmelsen - ikke større juridisk værdi.
Reglens budskab er  

 klart nok - det kan siges at følge reglerne i § 3'til dørs' med kravet om, at  

 ejendomsmægleren ikke kan undergives instruktionsbeføjelse - men eftersom  

 regelsættet som nævnt ovenfor s. 8-9 bygger på det princip, at en  

 ejendomsmægler optræder uafhængigt (upartisk) i forhold til kunderne, synes  

 det ikke overbevisende at fremhæve, at formidleren »bevarer en vis  

 uafhængighed«, og direkte at anføre, at ejendomsmægleren dog kan påtage  

 sig begrænsninger.
Jeg tager ikke stilling til de nævnte eksempler i  

 Betænkningen.
 Også § 7 bør selvsagt vurderes i forhold til de konkrete kontrakter, og  

 jeg vender derfor tilbage til bestemmelsen nedenfor.
 2.1.3. Oplysning om franchiseaftaler.
 Bekendtgørelsens § 5, stk. 2, der forpligter ejendomsmægleren til at give  

 oplysning om franchiseaftaler eller lignende, stammer fra 1990, og den er  

 efter forarbejderne (s. 31 i Betænkning nr. 1195/1990 ) begrundet i,  

 at der bør være »gennemsigtighed« på området.
Det forekommer lidt vanskeligt at se reglens reelle formål.
Det må  

 imidlertid nok lægges til grund, at sigtet ikke har været at styrke  

 ejendomsmæglernes selvstændighed.
Hvis man ikke ser de betænkeligheder i  

 visse af de foreliggende kontrakter m.v., som jeg peger på nedenfor - hvad  

 arbejdsgruppen ikke gør - betyder det, at franchiseformen er fuldt lovlig, og  

 reglen i § 5, nr, 2, bliver herefter let i det praktiske liv kun en  

 yderligere reklame for vedkommende gruppe, kæde eller lignende.
Arbejdsgruppen skriver ikke, at de pågældende mæglere reelt har mistet en  

 del af deres selvstændighed - at de i større eller mindre omfang er »i  

 lommen« på franchisegiverne.
Dette synspunkt ville kunne være en regel a  

 la § 5, stk. 2. Således som reglen fremtræder, må man gå ud fra, at de  

 færreste kunder - om nogen - vil ane, hvad oplysningen skal anvendes til.
 Det forekommer ikke ganske fjerntliggende, at reglen er sat ind for  

 lettere politisk at opnå accept af franchiseordningerne, der allerede havde  

 fået flere myndigheders velsignelse og havde opnået en betydelig udbredelse.
 Jeg konkluderer, at § 5, stk. 2, ikke har selvstændig betydning ved  

 bedømmelsen af ejendomsmægleres selvstændighed.
 2.2. Forholdet til de konkrete kontrakter og samarbejdsaftaler.
 2.2.1. Indledende bemærkninger.
Offentliggørelsen af franchisekontrakter og samarbejdsaftaler på  

 ejendomsmæglerområdet i begyndelsen af 1992 medfører, at udenforstående  

 bliver i stand til at læse de pågældende aftaler og på denne måde vurdere  

 indholdet.
Tredjemand har hidtil været henvist til oplysningerne i  

Betænkning nr. 1195/1990, der har gennemgået aftalerne, og til  

 oplysningerne i den offentlige debat.
 Mine bemærkninger nedenfor om disse aftaler - i relation til begge  

 hovedspørgsmål - ledsages af følgende generelle betragtninger:
1) Hvis man sammenligner arbejdsgruppens bemærkninger og de konklusioner,  

 jeg drager, vil man måske rejse spørgsmålet, om vi har haft det samme  

 bedømmelsesgrundlag.
Arbejdsgruppen nævner s. 8, hvilke aftaler der findes på  

 området, og bortset fra Topbolig og samarbejdet mellem Bikuben og Østifterne  

 - på hvilke områder jeg ikke har set aftalerne - er der tale om det samme  

 materiale (eller i hvert fald aftaler af samme art mellem de samme parter).
 Den tidsmæssige forskel mellem arbejdsgruppens overvejelser og mit  

 responsum kan godt medfrøre retlig forskel, idet de pågældende kæder m.v.  

 først fra den 1. november 1990 skulle opfylde de nye krav i Bekendtgørelsen.  

 Med hensyn til i alt fald det principielle spørgsmål -  

 franchiseordningen - er det dog min opfattelse, at tidsforskellen ikke  

 medfører forskelle.
2) Arbejdsgruppens bemærkninger optræder i meget koncentreret form.
Dette  

kan forklares med, at arbejdsgruppen kun havde kort tid til arbejdet,  

 men det kan dog give anledning til eftertanke, at de pågældende ordninger -  

 hvad de end er betegnet af parterne - ikke er blevet sat ind i en større  

 ramme.
Man undersøger franchiseordninger m.v. uden at inddrage i hvert fald  

 to aspekter, som dels belyser problemstillingen, dels synes at  

 burde være medtaget for at vise de samfundsmæssige forhold, der har ført til  

 kædedannelserne.
For det første omtales det ikke, at der forud for etableringen af  

 i hvert fald nogle af ordningerne var en fase, hvor ejendomsmæglerfirmaer  

 blev opkøbt med direkte henblik på nyordningen.
De aftaler, der er knyttet  

 til ordningerne, forudsætter, at ejendomsmæglere fra dag 1 driver erhvervet  

 fra franchisegivers lokaler, benytter franchisegivers edb osv.
De efter  

 omstændighederne meget tunge vilkår - f.eks. vedrørende virksomhedens  

 fremtidige drift, gagering af medarbejdene, håndtering af klagesager over  

 ejendomsmægleren samt fordelingen af goodwill ved overdragelse - der er  

 indeholdt i flere af de nævnte aftaler, kan kun forklares med, at de  

 hidtidige lokaler og faciliteter er blevet overtaget af franchisegiver.  

 Ejendomsmæglernes villighed til at påtage sig disse byrdefulde vilkår kan -  

 kan næsten kun - forklares med, at de økonomiske vilkår ved overdragelsen af  

 firmaerne har været meget favorable for ejendomsmæglerne.
For det andet savnes der efter min opfattelse en principiel og  

 dyberegående vurdering af, om man på samme tid kan acceptere så tætte  

 relationer mellem de finansielle institutioner og ejendomsmæglere, som  

 tilfældet er, og samtidig opretholde et princip om ejendomsmægleres  

 selvstændighed og upartiskhed.
De finansielle institutioner har ikke lagt  

 skjul på - og behøver heller ikke at gøre det - at de går ind på området for  

 at erobre større markedsandele.
Hvis X-realkreditinstitut anvender  

 millionbeløb på området, gør de det, for at deres egne produkter skal  

 markedsføres og sælges, og realiteten vil være, at ejendomsmæglerne er under  

 et stærkt pres.
At stille - eller opretholde - krav om upartiskhed ved  

 etablering af sådanne relationer synes urealistisk, og det betaler sig derfor  

 at gå tilbage til udgangspunktet.
3) Betænkning nr. 1195/1990 s. 29 udtaler, at »Som nævnt ovenfor indebærer selve anvendelsen af franchise- og  

 samarbejdsaftaler på ejendomsformidlingsområdet ikke i sig selv noget problem  

 i forhold til lovgivningen på dette område.« Det kan være vanskeligt at se, hvilke dele af Betænkningen, ordene  

 »Som nævnt ovenfor« henviser til.
Arbejdsgruppens holdning ligger  

 imidlertid i forlængelse af - og bygger måske på - flere tilladelser, som  

 offentlige myndigheder havde udstedt med henvisning til tilsvarende  

 ordninger.
Allerede i 1986 udtalte Industriministeriet f.eks., at et forelagt  

 franchisearrangement ikke i sig selv var i strid med  

 ejendomsmæglerlovgivningen, bl.a. fordi hver enkelt deltager ved angivelse af  

 sit navn på forretningsstedet fremstod som ansvarlig og dermed handlede for  

 egen regning og risiko.
Arbejdsgruppen følger dette op s. 10, hvor man i den  

 faktiske gennemgang peger på, at det i kontrakterne med de enkelte  

 ejendomsmæglere fastsættes, at ejendomsmægleren over for omverdenen  

skal fremtræde som en selvstændig juridisk og økonomisk enhed, der  

 ikke kan forpligte franchisegiver.
Det kan imidlertid efter min bedømmelse lægges til grund, at  

 kontraktsvilkår af den netop nævnte art - at ejendomsmægleren over for  

 omverdenen skal fremtræde som en selvstændig enhed - er indsat for at få  

 arrangementet til at glide lettere ned.
De kan ikke antages at have større  

 fortolkningsmæssig værdi, idet det givetvis er således, at det er ordningens  

indhold -eksternt og først og fremmest internt (dvs.  

 mellem franchisegiver og franchisetager) - der er afgørende, når der skal  

 foretages en bedømmelse af, om ejendomsmæglerreglerne er overholdt.
4) Betænkning nr. 1195/1990 blev udarbejdet af fremtrædende  

 embedsmænd, og en række delanalyser og -konklusioner kan uden videre  

 tiltrædes.
I betragtning af de konklusioner vedrørende de to hovedspørgsmål -  

 1) hvem er den egentlige ejendomsmægler og 2) markedsføring m.v. af biydelser  

 - jeg drager nedenfor, er det imidlertid nødvendigt at besvare følgende  

 spørgsmål: Kan det lægges til grund, at arbejdsgruppen har kendt (og har  

 analyseret) de pågældende vilkår så godt, at der i dens undladelse af at  

 drøfte, at en række af de pågældende vilkår kan synes (endog meget)  

 vanskelige at forene med de regler, som arbejdsgruppen forslog - og som jo  

 blev gennemført - ligger en form for »blåstempling« af vilkårene?  

 Jeg nævner i denne forbindelse på ny Betænkningens s. 31 f, hvor  

 arbejdsgruppen med den meget brede pensel udtaler sig om de eksisterende  

 franchisearrangementer.
Efter min bedømmelse er det vanskeligt præcist at besvare det spørgsmål,  

 jeg netop har rejst, og det er muligt, at besvarelsen i et vist omfang  

 vil afhænge af, om spørgsmålet skal vurderes i et erhvervsretligt eller et  

 strafferetligt lys.
Det kommer dog i betragtning, at arbejdsgruppens  

 bemærkninger er holdt meget generelt, og at de er præget af en betydelig  

 loyalitet over for de myndighedstilladelser og tilkendegivelser, der allerede  

 forelå.
Det er min samlede vurdering, at arbejdsgruppens udsagn er så bredt  

 formulerede, at det ikke kan lægges til grund, at der fra arbejdsgruppens  

 side har været foretaget en systematisk analyse af de enkelte ordninger.
Der  

 foreligger derfor næppe en »blåstempling«, og under alle  

 omstændigheder måtte parterne tage aftalerne op til vurdering i lyset af den  

 gennemførte bekendtgørelse.
 2.2.2. De konkrete aftaler på området.
Selv om Betænkningen på s. 29 nævner, at franchiseformen ikke i sig  

 selv er et problem, nævnes det også (s. 15), at det under den nævnte ordning  

 undertiden vil være muligt at anse franchisegiveren for at være den, der  

 reelt driver virksomheden - ordningen er udformet således, at  

 ejendomsmægleren ikke har den tilstrækkelige selvstændighed i forhold til  

 franchisegiveren.
Spørgsmålet må besvares på grundlag af en helhedsvurdering  

 af den enkelte kontrakt, og vurderingen beror på kriterier, der ikke kan  

 angives særlig præcis, smh.
Morten Wegener i I 1990 B s. 229.  

 Spørgsmålet har aldrig været forelagt for domstolene, men det forekommer ikke  

 usandsynligt, at domstolene vil være ret liberale ved fortolkningen, når man  

 tager offentlige myndigheders tilladelser og udtalelser på området i  

 betragtning.
 Arbejdsgruppens vurdering af spørgsmålet findes i Betænkningen s.  

 29-30:
 »Som nævnt ovenmfor indebærer selve anvendelsen af franchise- og  

 samarbejdsaftaler på ejendomsformidlingsområdet ikke i sig selv noget problem  

 i forhold til lovgivningen på dette område.
En række vilkår i de franchisekontrakter, som arbejdsgruppen er blevet  

 bekendt med, er således helt ukontroversielle.
Det gælder f.eks. bestemmelser  

 vedrørende den fysiske udformning af forretningen, bestemmelser vedrørende,  

 hvilke driftsmidler der skal anvendes, samt bestemmelser vedrørende forholdet  

 til de ansatte medarbejdere.
Andre af vilkårene giver derimod anledning til betænkeligheder i forhold  

 til ejendomsmæglerlovgivningens krav om, at ejendomsmægleren skal tilgodese  

 parternes berettigede interesser.
Det gælder f.eks. vilkår om, at formidleren  

 skal følge enhver konkret anvisning, som fremgår af den håndbog, som  

 franchisegiveren har udarbejdet, og vilkår om, at formidleren skal følge  

 enhver konkret anvisning fra franchisegiveren i det enkelte tilfælde.
Det  

 gælder endvidere vilkår om, at formidleren skal anbefale bestemte  

 accessoriske ydelser over for parterne i en ejendomshandel.« Trods denne vankelmodighed hos arbejdsgruppen - nærmest accept af  

 franchiseaftalerne - nærer jeg ikke betænkelighed ved at udtale, at  

franchiseaftalen mellem JN Gruppen A/S og de enkelte ejendomsmæglere  

 er udformet således, at ejendomsmægleren ikke kan antages at have bevaret sin  

 selvstændighed.
Den reelle ejendomsmægler er franchisegiveren.
Aftalen  

 forekommer at være overordentlig byrdefuld - har nærmest karakter af en  

 håndfæstning - ligesom den er præget af en detailleringsgrad, der ikke  

 forekommer naturlig, hvis aftalen kun skal fungere som samarbejdsgrundlag.
 I franchiseaftalen optræder eksempelvis:
 - § 2.3 og 2.5 (regler om franchisetagers primære arbejdsindsats samt  

 adgang for franchisegiver til at udvide omfanget af deres ydelser).
 - § 9.1 (franchisetager skal følge de gagepolitiske principper, som  

 franchisegiver fastsætter).
 - § 11.1 (franchisetager skal følge de af franchisegiver til enhver tid  

 givne retningslinjer for drift af virksomheden).
 - § 11.3 (franchisegiver er berettiget til for franchisetagers regning at  

 afgøre klagesager over franchisetager med bindende virkning for denne).
 - § 11.8 (samarbejdsparter vedrørende forsikring, leasing, annoncering og  

 indkøb bestemmes af franchisegiver).
 - § 12.5 og § 12.7 (giver franchisegiver uindskrænket indsigt i  

 franchisetagers økonomiske forhold).
 - § 14.2 (goodwill ved overdragelse tilkommer franchisegiver).
 - § 15.6 (ved aftalens ophør kan franchisegiver uden refusion indtræde i  

 bl.a. verserende kommissionsaftaler).
Det følger endelig af aftalens § 11.6 og bilagets § 2.1, at franchisetager  

 ikke må påtage sig anden erhvervsmæsig beskæftigelse uden franchisegivers  

 samtykke.
Han må end ikke påtage sig ulønnede hverv.
Der er som nævnt tale om en helhedsvurdering, og det er ikke givet, at de  

 netop opregnede regler indgår med samme vægt i bedømmelsen.
Jeg nærer dog  

 ingen tvivl om, at allerede §§ 9.1, 11.1, 11.3 og 14.2 er så byrdefulde, at  

 de er bæredygtige for konklusionen.
Franchiseaftalen mellem Scheel & Orloff A/S og ejendomsmæglere  

 bærer såvel sprogligt som indholdsmæsigt præg af, at koncipisten har været  

 bekendt med aftalen vedrørende JN Gruppen.
Aftalen er imidlertid ikke nær så  

 detailleret, og den pålægger ikke ejendomsmæglerne helt de samme bånd.
Der er  

 dog bestemmelser i aftalen, der kraftigt rejser spørgsmål om  

 ejendomsmæglerens selvstændighed.
Dette gælder § 5.1 (franchisetager er  

 forpligtet til at følge de til enhver tid fastsatte regler og retningslinjer  

 om forretningsførelse og procedure). § 12.1 (der svarer til § 11.1 ovenfor),  

 § 12.3 (svarer til § 11.3 ovenfor), § 15.2.1 (goodwill ved afståelse  

 tilfalder franchisegiver), samt § 16.7, der svarer til § 15.6 ovenfor.
Det er min bedømmelse, at de netop nævnte vilkår i aftalen mellem  

Scheel & Orloff A/S og ejendomsmæglere i betydeligt omfang krænker  

 princippet om selvstændighed.
Hvis spørgsmålet blev forelagt for domstolene,  

 er det dog min opfattelse, at domstolene ikke ville tilsidesætte aftalen i  

 dens helhed, men - afhængigt af, hvorledes sagen var forelagt retten - ville  

 man givetvis forlange korrektioner.(* 6) Samarbejdsaftalen mellem Nykredit/Ejendomsringen Danmark A/S og  

 Foreningen Ejendomsringen Danmark A/S giver ikke anledning til problemer  

 i relation til selvstændighedsspørgsmålet.
Det samme gælder samarbejdsaftalen  

 mellem Nykredit og JN Gruppen.
Samarbejdsaftalen i forbindelse med Danbyg A/S er den aftale, der  

 gør klart det bedste indtryk.
Den er velgennemarbejdet, pålægger selvsagt  

 begge parter forpligtelser, men der optræder ikke vilkår, der ikke må anses  

 for naturlige, når man nu gerne vil gå ind i disse projekter. - Der rejser  

 sig ikke spørgsmål om ejendomsmæglerens selvstændighed.
 Heller ikke franchisekontrakten mellem Kreditforeningen Danmark og  

 ejendomsmægler/ejendomshandler kan ud fra en helhedsvurdering  

 antages at krænke selvstændigheden.
 Jeg bemærker endelig, at jeg ikke ved min gennemgang af henholdsvis  

 samarbejdsaftalen mellem Kreditforeningen Danmark og Realgruppen eller  

 samarbejdsaftalen mellem BRF og EDC Holding A/S har fundet forhold,  

 der giver anledning til bemærkninger i denne sammenhæng.
 2.3. Markedsføring m.v. af biydelser.
Spørgsmålet om ejendomsmægleres markedsføring m.v af biydelser gav som  

 allerede nævnt anledning til flere nye regler i  

 Ejendomsformidlerbekendtgørelsen i 1990. Når denne i §§ 5 og 6 således  

 forudsætter, at provisioner m.v. skal oplyses, at mægleren ikke må gøre en ejendomsformidling betinget af, at der  

 aftages andre produkter, og at mægleren ikke må påtage sig forpligtelser til at anbefale eller  

 henvise bestemte leverandørers produkter er der som tidligere nævnt tale om regler, der må siges at have en  

 betydelig sammenhæng med mæglernes selvstændighed, men som dog også bygger på  

 andre hensyn.
Reglerne tager sigte på at skabe en så kvalificeret  

 rådgivning som muligt.
Det må være et mål, at klienten kan gennemskue de  

 (- navnlig økonomiske -) oplysninger, han får fra ejendomsmægleren.
Der er  

 tale om forbrugerbeskyttelse i vid betydning, og eftersom der hviler samme  

 hensyn bag enkeltreglerne, kunne reglerne være udformet enklere.
 Jeg overvejer straks nedenfor reglerne i forhold til de konkrete  

 kontrakter.
 2.4. De konkrete kontrakter på området.
 På grundlag af arbejsdgruppens overvejelser og møder med en række  

 organisationer udtaler arbejdsgruppen s. 25 bl.a.:
»Arbejdsgruppen finder, at ejendomsformidlernes tilknytning til  

 finansielle virksomheder giver anledning til betænkeligheder for så vidt  

 angår forbrugernes mulighed for på et objektivt og relevant grundlag af  

 træffe et rationelt valg mellem forskellige accessoriske ydelser.
I denne  

 forbindelse skal det understreges, dels at der er store forskelle i de  

 indgåede franchise- og samarbejdsaftaler med hensyn til, hvilke bindinger de  

 finansielle virksomheder pålægger ejendomsformidlere, dels at  

 ejendomsformidlere, der ikke er tilknyttet virksomheder på franchise- eller  

 samarbejdsbasis, også kan have indgået aftaler med finansielle virksomheder  

 om at udbyde bestemte produkter og ydelser mod provision.
Det er arbejdsgruppens sammenfattende bedømmelse, at der er opstået en  

 række problemer i relation til gennemsigtigheden på markedet i forbindelse  

 med den stigende anvendelse af franchise- og samarbejdsaftaler på området, og  

 at forbrugernes muligheder for på tilstrækkeligt informationsgrundlag at  

 foretage et rationelt valg mellem forskellige udbud af accessoriske ydelser  

 dermed er blevet vanskeliggjort.« Jeg har ovenfor konkluderet, at flere franchiseaftaler m.v. må antages at  

 være i strid med de gældende regler på ejendomsmæglerområdet.
Når jeg straks  

 nedenfor kritiserer nogle konkrete kontraktsvilkår i relation til  

 Bekendtgørelsen §§ 5-6, kan det heroverfor tænkes anført, at den  

 generelle vurdering af franchiseaftalerne kan være vanskelig at drage, og  

 at arbejdsgruppen ikke kan siges at have givet aktørerne på området megen  

 konkret vejledning, men hertil er der kun at sige, at disse forhold  

ikke kan påberåbes af aktørerne med hensyn til vilkår, der overtræder  

 §§ 5-6, der direkte tilsigter at beskytte klienterne.
I alt fald på  

 »§§ 5-6 områderne« måtte arbejdsgruppens forslag og den konkrete  

 udmøntning i Bekendtgørelsen fra oktober 1990 føre til, at man foretog  

 kontraktsændringer, således at reglerne ikke blev overtrådt.
Dette synes ikke at være sket, idet min gennemgang af de forelagte aftaler  

 viser, at man i en række tilfælde (jf. nærmere nedenfor) ikke har  

 formået/ønsket at lave en ordning, der ikke lægger et kraftigt bånd på  

 ejendomsmægleren.
Vilkårene optræder i lidt forskellig sproglig udformning,  

 men realiteten synes i - praktisk taget - alle de nævnte tilfælde at  

 være, at ejendomsmægleren binder sig til at anvende vedkommende institutions  

 produkter.
 Jeg henviser herved til § 11.7 i franchiseaftalen mellem JN Gruppen  

 A/S og de enkelte ejendomsmæglere (»Franchistager er  

 forpligtet til at handle pantebreve gennem en af Franchisegiver anvist  

 formidler, til at foretage kreditformidling gennem en af Franchisegiver  

 anvist realkreditvirksomhed eller anden finansiel virksomhed samt til i  

 øvrigt at formidle serviceydelser gennem de af Franchisegiver anviste  

 virksomheder, alt under forudsætning af, at ovennævnte virksomheder tilbyder  

 konkurrencedygtige vilkår.«), § 12.8 i Scheel & Orloff A/S  

 (tilsvarende vilkår), § 8.1 i samarbejdsaftalen mellem  

Nykredit/Ejendomsringen Danmark A/S og Foreningen Ejendomsringen  

 Danmark (samme vilkår), § 11.7 i franchiseaftale mellem JN Gruppen A/S  

 og ejendomsformidler (samme vilkår) og § 14.4 i franchisekontrakten  

 mellem Kreditforeningen Danmark og ejendomsmægler/ejendomshandler  

 (Specielt vedrørende Kreditforeningen Danmarks til enhver tid værende  

 produkter har Franchisetager pligt til at anbefale disse til kunderne,  

 medmindre det kan dokumenteres, at produkterne ikke er konkurrencedygtige for  

 kunden').
 Endelig indeholder samarbejdsaftalen mellem Kreditforeningen Danmark og  

 Realgruppen som § 11.1 følgende vilkår:
»Realgruppemedlemmerne, Realgruppen og Realgruppen A/S er forpligtet  

 til i videst muligt omfang at anbefale og formidle KD realkreditlån, og  

 eventuelle andre KD produkter anvist af KD eller et af KD helt eller delvist  

 ejet selskab, herunder produkter fra andre virksomheder, som KD måtte indgå  

 et samarbejde med, under forudsætning af at disse produkter er  

 konkurrencedygtige for medlemmets kunder.
Parterne forudsætter, at KD  

 foranlediger markedsføring af produkterne i overensstemmelse med den til  

 enhver tid herskende konkurrencesituation.
Det er endvidere en forudsætning,  

 at køber og sælger af fast ejendom ikke derved pålægges nogen form for  

 ekstraudgift eller andre negative konsekvenser heraf.
Realgruppen er  

 forpligtet til at sikre, at Realgruppens medlemmer nøje vurderer dette i  

 hvert enkelt tilfælde, således at køber og sælger af fast ejendom opnår den  

 bedst mulige løsning i hver enkelt handel.« Og i § 12.1 hedder det:
»Realgruppen, Realgruppen A/S og dens medlemmer må ikke i sin  

 markedsføring eller sit arbejde anbefale andre realkreditinstitutioner, eller  

 andre virksomheder, der er i konkurrence med KD, eller en af KD offentligt  

 kendt samarbejdspartner, og medlemmet må ikke på nogen måde markedsføre  

 produkter fra sådanne virksomheder.« Jeg har tidligere fremhævet, at en accept af franchiseaftaler, kæder eller  

 lignende mellem de finansielle institutioner og ejendomsmæglere i sig bærer  

 kimen til problemer.
Vel må det videre konstateres, at flere ministre i  

 1980'erne har tiltrådt, at de finansielle institutioner indgik aftaler på  

 området, og at dette i særlig grad skete ud fra konkurrencemæssige  

 overvejelser, men de nævnte forhold kan ikke legitimere, at de nu  

 offentliggjorte aftaler indeholder vilkår, der må antages at indeholde klare  

 overtrædelser af Ejendomsformidlerbekendtgørelsen.
De vilkår, jeg har nævnt  

 ovenfor, kan kun fortolkes som værende i strid med reglerne.
I nogle aftaler  

 forsøger man at mildne de åbenbare brud på Bekendtgørelsen ved at tilføje  

 ordene ». . . alt under forudsætning af, at ovennævnte virksomheder  

 tilbyder konkurrencedygtige vilkår«, men det forekommer oplagt, at denne  

 tilføjelse ikke ændrer ved realiteten og derfor ikke rokker ved, at  

 vedkommende vilkår strider mod Ejendomsformidlerbekendtgørelsen, navnlig § 6,  

 stk. 2.
Når jeg særligt har citeret § 11.1 og § 12.1 i samarbejdsaftalen mellem  

Kreditforeningen Danmark og Realgruppen, skyldes det ikke, at denne  

 aftale føjer noget væsentligt til de andre aftaler.
Min vurdering (og  

 konklusion) er selvsagt den samme som ovenfor, men jeg har foretaget det  

 fulde citat for at illustrere, hvorledes parterne i § 11.1.2.-4. pkt. har  

 udfoldet ekstra bestræbelser for at afsvække indholdet i § 11.1.1. pkt.
Der  

 foreligger - trods disse bestræbelser - efter min opfattelse stadig en  

 overtrædelse af Bekendtgørelsen, samtidig med at det må konstateres, at der  

 ikke er fornuftig sammenhæng mellem § 11.1 og § 12.1 Det gælder også, at §  

 12.1 selvstændigt krænker Bekendtgørelsens § 6, stk. 2.
 Samlet må jeg konkludere, at der i en række af de aftaler, som dansk  

 Ejendomsmæglerforening har sendt mig, foreligger overtrædelser af  

 ejendomsmæglerlovgivningen.
Frederiksberg, den 9. marts 1992 (* 1) Arbejdsgruppen udtaler s. 32, at »De foreslåede ændringer vil  

 efter arbejdsgruppens opfattelse ikke forhindre, at de fleste af de  

 eksisterende franchisearrangementer kan fortsætte, eventuelt med visse  

 justeringer.« Jeg vurderer dette udsagn nedenfor.
(* 2) Jep Lauesen Frost: Ejendomsmæglerens og Ejendomshandlerens retlige stilling (1964) er koncentreret om næringsretlige spørgsmål og - som bogens undertitel nævner - salærspørgsmål.
Kun s. 23 er der en antydning af spørgsmålet, idet Frost indleder bogen med at  

 nævne, at »En ejendomsmægler eller ejendomshandler er en selvstændig næringsdrivende.« Morten Samuelsson: Ejendomsmægleransvar (1990) handler om ejendomsmæglerens erstatningsansvar, og trods tidspunktet for bogens udgivelse interesserer heller ikke denne forfatter sig for uafhængighedsspørgsmålet.
Et sted tangeres spørgsmålet oversigtsmæssigt, idet det s. 18 anføres, at »Efter min opfattelse er det i visse tilfælde ikke klart for forbrugeren, at den ejendomsmægler, der er kontraheret med, ikke er ansat i den pågældende kæde, men er selvstændig indehaver.
Det må imidlertid ligge fast, at det ved bedømmelsen af ejendomsmæglerens ansvar ikke gør nogen forskel, om han fungerer selvstændigt og uafhængigt, eller om han er en del af en kæde af forretninger.« - Den sidstnævnte del af det citerede udsagn er i øvrigt næppe ganske dækkende.
 (* 3) Overtrædelse af bekendtgørelsen er generelt sanktioneret med  

 bødestraf, jf. § 14.
 (* 4) § 3, stk. 3, kan siges at være overflødig i så henseende, idet  

 kravet klart følger af lovene.
 (* 5) Bekendtgørelsens § 3, stk. 1 og stk. 2, må antages - foruden  

 traditionelle, næringsretlige synspunkter - at bygge på samme betragtninger  

 som § 3, stk. 3.
(* 6) Samme vurdering anlægger jeg af franchisekontrakten mellem JN  

 Gruppen og ejendomsformidler.
Aftalen er i al væsentlighed af samme  

 indhold som Scheel & Orloff A/S.
