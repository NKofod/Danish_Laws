Betænkning afgivet af Miljø- og Fødevareudvalget den 26. januar 2017 Betænkning over Forslag til lov om ændring af lov om hold af heste (Ændring af opbindingsperiode for gruppeopstaldede heste, ændring af indretningsmæssige krav, ændring af krav om fold og adgang til fold samt indførelse af undtagelse fra krav om håndtering af visse heste) [af miljø- og fødevareministeren (Esben Lunde Larsen)]:
1. Ændringsforslag Der er stillet 5 ændringsforslag til lovforslaget.
Miljø- og fødevareministeren har stillet ændringsforslag nr. 3. Socialdemokratiets medlemmer af udvalget har stillet ændringsforslag nr. 1, 2, 4 og 5.
2. Udvalgsarbejdet Lovforslaget blev fremsat den 27. oktober 2016 og var til 1. behandling den 11. november 2016. Lovforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet lovforslaget i 7 møder.
Høring Et udkast til lovforslaget har inden fremsættelsen været sendt i høring, og miljø- og fødevareministeren sendte den 10. oktober 2016 dette udkast til udvalget, jf.
MOF alm. del  bilag 14. Den 27. oktober 2016 sendte miljø- og fødevareministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Foreningen af Danske Hovtrimmere, Hestens Værn, Hestesektorens brugerorganisationer, Håndværksrådet og Registrerede beslagsmede.
 Miljø- og fødevareministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
Foreningen af Danske Hovtrimmere, Hestens Værn, Hestesektorens brugerorganisationer og Håndværksrådet og Registrerede beslagsmede.
Spørgsmål Udvalget har stillet 14 spørgsmål til miljø- og fødevareministeren til skriftlig besvarelse, som denne har besvaret.
3. Indstillinger Et flertal i udvalget (DF, V, LA og KF) indstiller lovforslaget til vedtagelse med det af miljø- og fødevareministerens stillede ændringsforslag.
Et mindretal i udvalget (EL, ALT, RV og SF) indstiller lovforslaget til forkastelse ved 3. behandling.
Mindretallet stemmer for de stillede ændringsforslag.
 Et andet mindretal (S) indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af et mindretal (S), tiltrådt af et mindretal (EL, ALT, RV og SF):
 1) Undertitlen affattes således:
 »(Ændring af opbindingsperiode for gruppeopstaldede heste, ændring af indretningsmæssige krav, ændring af krav om fold og adgang til fold, indførelse af krav om uddannelse til anlæggelse af sygebeslag og beskæring i forbindelse hermed og indførelse af undtagelse fra krav om håndtering af visse heste)«.
[Præcisering af lovforslagets undertitel som følge af ændringsforslag nr. 2] Til § 1 2) Efter nr. 11 indsættes som nyt nummer:
 »01. I § 28 indsættes som stk. 3:
»Stk. 3. Anlæggelse af sygebeslag på heste og beskæring i forbindelse hermed må kun foretages af personer, der har den relevante faglige uddannelse hertil.«« [Krav om faglig relevant uddannelse til at anlægge sygebeslag på heste og beskæring i forbindelse hermed] Til § 2 Af miljø- og fødevareministeren, tiltrådt af udvalget:
 3) I stk. 1 indsættes efter »2017«: », jf. dog stk. 2«.
[Lovteknisk rettelse] Af et mindretal (S), tiltrådt af mindretal (EL, ALT, RV og SF):
 4) I stk. 1 indsættes efter »2017«: », jf. dog stk. 2 og 3«.
[Lovteknisk rettelse] 5) Som stk. 3 indsættes:
»Stk. 3. § 28, stk. 3, som affattet ved denne lovs § 1, nr. 01, træder i kraft den 1. februar 2019.« [Udskudt ikrafttræden af krav om uddannelse] Bemærkninger Til nr. 1 og 2 Den foreslåede ændring indebærer, at der stilles et krav om, at anlæggelse af sygebeslag på heste og beskæring i forbindelse hermed kun må foretages af personer, der har en relevant faglig uddannelse.
Ved sygebeslag forstås beslag, som anlægges på heste i forbindelse med sygdomme i hoven eller andre muskuloskeletale sygdomme, hvor det er nødvendigt for helbredelse eller afhjælpning af smerter at anlægge særlige beslag.
Der kan f.eks. være tale om anlæggelse af beslag i forbindelse med alvorlige tilfælde af forfangenhed eller situationer, hvor større dele af hovkapslen er gået tabt, eller hvor det har været nødvendigt at fjerne større dele af hovkapslen af helbredsmæssige hensyn.
Ved sygebeslag forstås endvidere beslag, der anlægges på føl og plage med henblik på at rette op på meget alvorlige benstillingsfejl.
Sygdommen skal være diagnosticeret af en dyrlæge, og behandlingen skal ligeledes ordineres af en dyrlæge.
Ved en relevant faglig uddannelse forstås, indtil andet måtte blive fastsat efter § 28, stk. 2, 2. pkt., dyrlægeuddannelsen samt erhvervsuddannelsen til beslagsmed, som reguleres i bekendtgørelse nr. 221 af 9. marts 2016 om erhvervsuddannelsen til beslagsmed (med senere ændringer). Uddannelsen består af et grundforløb, der tages på en erhvervsskole og varer 20 eller 40 uger, og et hovedforløb, der veksler mellem praktikperioder (mesterlære) og skoleforløb på Beslagskolen i Taastrup.
Varigheden af hele uddannelsen er 4 år og 6 måneder inklusive et grundforløb.
Til nr. 3 Der er tale om en lovteknisk rettelse, der skyldes, at lovforslagets § 2, stk. 2, indeholder en anden ikrafttrædelsesdato end den i § 2, stk. 1. Der skal således være en henvisning til stk. 2 i stk. 1.
Til nr. 4 Der er tale om en konsekvensrettelse som følge af ændringsforslag nr. 3 og 5.
Til nr. 5 Den foreslåede ændring indebærer, at kravet om, at anlæggelse af sygebeslag og beskæring i forbindelse hermed alene kan foretages af personer med relevant uddannelse, først træder i kraft den 1. februar 2019.
René Christensen (DF) Pia Adelsteen (DF) fmd.
Ib Poulsen (DF) Orla Østerby (KF) Lise Bech (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) Carsten Bach (LA) Villum Christensen (LA) Mette Abildgaard (KF) Bjarne Laustsen (S) Lea Wermelin (S) nfmd.
Christian Rabjerg Madsen (S) Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Roger Matthisen (ALT) Andreas Steenberg (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
