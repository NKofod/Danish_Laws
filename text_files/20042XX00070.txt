Skriftlig fremsættelse (24. februar 2005) Forsvarsministeren  

  

 (Søren Gade):
 Herved tillader jeg mig for Folketinget at fremsætte:
 Forslag til lov om  

 etablering af udbygget radarovervågning af Danmarks farvandsområder.
(Lovforslag nr.
L 57).
Formålet med lovforslaget er gennem en udbygning og  

 forbedring af forsvarets kystradarsystem at skabe øget overvågning af de  

 danske  

 farvande samt styrke sejladssikkerheden mv.
Kystradarerne sikrer  

 grundlæggende  

 en forbedring af opgaveløsningen i relation til bl.a. søredning, sikkerhed  

 til  

 søs og beskyttelse af havmiljøet.
Med kystradarerne opnås dækning af danske  

 farvandsafsnit og gennemsejlinger fra Jammerbugten til farvandet øst for  

 Bornholm samt store dele af vestkysten.
Der passerer årligt op til 60.000 skibe gennem de danske  

 farvande, hvoraf en stigende andel er tankskibe.
Denne trafik indebærer en  

 risiko for en alvorlig miljøulykke.
Regeringen har i det supplerende regeringsgrundlag af 27.  

 august 2003 Vækst.
Velfærd.
Fornyelse II sat øget fokus på  

 sejladssikkerheden.
Endvidere er der i internationale fora besluttet  

 foranstaltninger med henblik på forbedring af sejladssikkerheden og  

 forebyggelse af miljøkatastrofer.
Regeringen nedsatte derfor Udvalg  

 vedrørende  

 øget anvendelse af lodser, samt styrket overvågning af  

 sejladssikkerheden.  

 Udvalgets rapport, der blev fremlagt i april 2004, anbefalede bl.a. en  

 yderligere sikring af vore kyster og farvande ved en styrket overvågning af  

 skibstrafikken gennem øget anvendelse af ny teknologi.
Rapportens  

 anbefalinger  

 udmøntedes i regeringens handlingsplan af 26. maj 2004.
En gennemførelse af et kystradarprojekt blev i rapporten  

 fastslået som en forudsætning for en omkostningseffektiv og dækkende  

 farvandsovervågning.
Kystradarprojektet samkørt med Automatic Identification  

 System (AIS) og andre elementer i farvandsovervågningen giver en  

 kontinuerligt  

 opdateret positiv identifikation af skibe, som kan fastholdes ved  

 gennemsejlingen af de danske farvande.
Kystradarernes placeringer, som er beskrevet i de til  

 lovforslaget ledsagende bemærkninger, er indbyrdes afhængige således, at  

 såfremt én radar bliver flyttet i forhold til planen, udelukkes muligheden  

 for  

 kontinuerligt at følge skibstrafikken, medmindre andre radarer flyttes, eller  

 subsidiært yderligere radarer opstilles.
Det danske kystlandskab er  

 karakteriseret ved øer, bugter, fjorde, bakker mv., og placeringen af radaren  

 er derfor af afgørende betydning for kvaliteten af det indhentede billede.  

 Det  

 er således en forudsætning for en effektiv informationsindhentning, at der  

 f.eks.  

 ikke er bakker, øer eller træer, der skygger for radaren.
Kystradarerne vil i videst muligt omfang blive opstillet i  

 eksisterende master mv., men ifølge sagens natur må radarerne ofte placeres i  

 de åbne kystnære områder, der nyder særlig beskyttelse i lovgivningen.
Ved  

 udvælgelsen af placeringerne for radarerne er indgået hensyn til bl.a.  

 dækning,  

 landskab, teknik og økonomi, herunder tungtvejende hensyn til det æstetiske  

 udtryk i lokalområdet.
Forsvarsministeriet har prøvet at få interesserne til at  

 mødes, således at beskyttelsen af de danske kyster og farvande styrkes,  

 samtidig med at så få naturskønne områder som muligt berøres.
Det er dog  

 afgørende for kystradarprojektets bidrag til sikkerheden for vore kyster og  

 farvande, at der er den fornødne sammenhæng i dækningen af de danske  

 farvande.
Lovforslaget har karakter af en anlægslov, og forslaget  

 indeholder en bemyndigelse til forsvarsministeren til at etablere kystradarer  

 med tilhørende master og teknisk udstyr langs de danske kyster.
I lovens  

 kortbilag er de omtrentlige placeringer angivet.
Ved lovforslaget erstattes  

 således de nødvendige tilladelser og dispensationer mv. efter planloven,  

 naturbeskyttelsesloven, skovloven og fra offentlige forvaltningsmyndigheder  

 mv.  

 Forsvarsministeriet har derfor konsulteret Skov- og Naturstyrelsen i  

 forbindelse med udvælgelsen af placeringerne.
I lovforslaget er der endvidere en bemyndigelse til at  

 gennemføre eventuelle ejendomserhvervelser ved ekspropriation for at skaffe  

 de  

 til opstillingen af masterne nødvendige anlægsarealer.
Ved valget af  

 anlægsarealer er der i overensstemmelse med masteloven taget hensyn til  

 udnyttelse af eksisterende masteplaceringer.
Der vil endvidere så vidt muligt  

 blive gjort brug af frivillige aftaler med lodsejere.
Men i tilfælde, hvor de  

 nævnte muligheder er udtømte, vil der undtagelsesvist kunne gennemføres  

 ekspropriation efter gældende lovgivning.
Jeg har valgt at søge projektet gennemført ved en anlægslov,  

 da kystradarerne er et afgørende element i bestræbelserne på at øge  

 sejladssikkerheden og dermed mindske risikoen for miljøulykker.
Der er  

 således  

 et ønske om at opstille kystradarerne snarest muligt, hvilket ikke vil være  

 muligt med alternative måder for gennemførelsen af projektet.
Det er min  

 vurdering, at de nationale hensyn til at få kystradarerne placeret, så der er  

 den nødvendige sammenhæng i dækningen, må veje tungere end eventuelle  

 modstridende lokale hensyn.
Endvidere sikres den demokratiske proces ved en  

 behandling i Folketinget.
Inden lovforslagets fremsættelse har der været gennemført to  

 høringsrunder.
Først en indledende høringsrunde over projektforslaget ved  

 alle  

 amter, de berørte kommuner og Danmarks Naturfredningsforening.
Efterfølgende  

 har lovforslaget været i høring hos alle amterne, de berørte kommuner og  

 centrale  

 organisationer og myndigheder.
Bemærkningerne fra høringssvarerne har  

 medført,  

 at syv placeringer på baggrund af lokale ønsker er ændret i forhold til den  

 oprindelige plan.
 Det foreslås, at lovforslaget træder i kraft den 1. maj  

 2005.
 Idet jeg i øvrigt henviser til lovforslaget og de ledsagende  

 bemærkninger, skal jeg herved anbefale forslaget til Det Høje Tings  

 velvillige  

 behandling.
