Nr BTL 100 Betænkning over Forslag til lov om bemyndigelse til optagelse af  

 indenlandske statslån   

 Nr L 100 1992-93, 1. samling Afgivet af Finansudvalget Afgivet: 19921209 Finansudvalget har behandlet lovforslaget på 2 møder og har stillet  

 spørgsmål til finansministeren, hvis besvarelser er optrykt som bilag til  

 betænkningen.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse uændret.
 Et mindretal (Socialistisk Folkepartis medlem af udvalget) kan ikke  

 medvirke til lovforslagets gennemførelse.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling med følgende  

 bemærkninger:
Ifølge regeringens forslag til finanslov for 1993 vil statens samlede gæld  

 runde 630 milliarder kroner i 1993. Gælden er sammensat af en indenlandsk  

 gæld på ca. 553 milliarder kroner og en udlandsgæld på ca. 74 milliarder  

 kroner.
Regeringens budgetoversigt 3 fra oktober 1992, side 30, forventer, at  

 statens renteudgifter vil andrage 59 milliarder kroner.
Med udgangspunkt i ovenstående hårrejsende tal for statens gældsætning  

 kunne man forvente, at regeringen ville gøre sit yderste for at begrænse  

 gældsætningen.
Ikke desto mindre forventer regeringen ifølge budgetoversigt 3  

 (side 1), at DAU-underskuddet i 1993 vil komme helt op på 40,2 milliarder  

 kroner.
Det betyder i praksis, at statsgælden i 1994 vil blive forøget med  

 det årlige driftsunderskud.
Vi kan derfor med skræk se frem til, at  

 statsgælden i 1994 vil udvise nye svimlende højder.
Fortsætter udviklingen  

 uhindret frem til 1996, vil statsgælden til den tid runde 700 milliarder  

 kroner. Årets rentebetalinger vil da være nået op på 75-77 milliarder kroner  

 - eller svarende til vore samlede momsindtægter! Denne udvikling er utrolig fjendsk over for vore efterkommere.
Det er vore  

 børn og børnebørn, der skal slæbe rundt på den møllesten, vi i øjeblikket  

 lægger om deres hals.
Det er nuværende generationers uhæmmede overforbrug af  

 statslige midler, der har plantet den gøgeunge i finansloven, som  

 rentekontoen udgør. År for år vil rentekontoen æde sig ind på alle andre  

 konti og kræve en fortsat strøm af skattepenge.
 Den eneste måde at stoppe dette vanvid på er at sikre balance på det  

 årlige regnskab, så gælden ikke forøges, og at skaffe penge til gældsafdrag  

 fra besparelser og privatiseringer.
Når regeringen med lovforslaget ønsker hjemmel til at optage lån for  

 yderligere 75 milliarder kroner, er det helt absurd.
Folketinget skal afvise  

 forslaget og pålægge regeringen at fremlægge en realistisk plan for, at få  

 gældsætningen stoppet.
Baadsgaard (S) Helle Degn (S) Lykketoft (S) Stavad (S) Henning  

 Rasmussen (S) Erling Olsen (S) nfmd.
Erik B.
Smith (S) Jes Lunde (SF)  

 Duetoft (CD) Henning Andersen (KF) Grove (KF) Karen Højte Jensen (KF) Mejdahl  

 (V) Svend Heiselberg (V) Kim Behnke (FP) Bilgrav-Nielsen (RV) fmd.  

Kofod-Svendsen (KRF) Bilag Finansudvalget 9. december 1992 Christiansborg 1240 København K Vedr. udvalgets spørgsmål til lovforslag om lånebemyndigelse Vedlagt følger besvarelse af udvalgets spørgsmål vedr. forslag til lov om  

 optagelse af indenlandske statslån.
Med venlig hilsen Henning Dyremose Svar på Finansudvalget spørgsmål til L 100 Under henvisning til Finansudvalgets skrivelse af 2. december 1992 følger  

 besvarelse af de tre anførte spørgsmål vedr. lovforslag om bemyndigelse til  

 optagelse af indenlandske statslån.
1. »Må lovforslagets titel ikke anses for misvisende, når henses  

 til princippet om fri kapitalbevægelse?» Svar:
Det er rigtigt, at sondringen mellem indenlandsk og udenlandsk låntagning  

 gradvis har mistet sin betydning i takt med liberaliseringen af  

 kapitalbevægelserne.
Dette er også baggrunden for, at regeringen ved næste  

 folketingssamling vil fremsætte et lovforslag om en fælles lånebemyndigelse  

 for henholdsvis den indenlandske og udenlandske låntagning.
2. »Hvor mange danske obligationer ejes af udlændinge p.t.?» Svar:
 Det kan foreløbig skønnes, at der ved udgangen af 1992 vil cirkulere  

 danske statsobligationer denomineret i danske kroner for omkring 167 mia. kr.  

 Ved udgangen af 1991 cirkulerede der danske statsobligationer i udlandet til  

 en værdi af 118 mia. kr.
3. »Hvilke konsekvenser må den udvidede bemyndigelse antages at  

 få i forhold til ØMU 3. fase?» Svar:
Ved indgangen til 3. fase af ØMU skal hvert medlemsland have opfyldt en  

 række såkaldte konvergenskrav.
I relation til spørgsmålet er et af  

 konvergenskravene, at den offentlige gæld ikke må overstige 60 pct. af BNP  

 (gældskvoten). Ifølge ØMU-traktaten omfatter offentlig gæld al offentlig  

 gæld, dvs. statsgæld, kommunal gæld samt ikke-forretningsdrivende offentlige  

 virksomheders gæld m.v.
Der er imidlertid endnu ikke fastlagt en præcis  

 definition af, hvilke poster der skal henføres til dansk offentlig gæld.
 Formålet med dette konvergenskrav er at hindre en kraftig vækst i  

 gældsætningen i et eller flere lande, som i givet fald kan virke  

 destabiliserende på de monetære forhold.
I ØMU'en, hvor der vil eksistere et fælles kapitalmarked og en fælles  

 valuta, kan de rentedrivende virkninger af et uforholdsmæssigt stort  

 budgetunderskud (og dermed stigende gældsætning) i eet land spredes til de  

 øvrige medlemslande.
Virkningerne af det tyske budgetunderskud er et eksempel  

 herpå.
Det anførte gældsloft på 60 pct. er ikke et eksakt mål for, hvornår  

 eventuelle sanktioner træder i kraft.
Gældskvoten kan fraviges, hvis landets  

 økonomiske udvikling i øvrigt vurderes positivt.
Den seneste opgørelse af  

 medlemslandenes offentlige gæld viser i øvrigt en gennemsnitlig gældskvote  

 inden for EF på over 63.
Danmark skønnes i dag at opfylde konvergenskravet om størrelsen af den  

 offentlige gæld.
Den foreslåede lånebemyndigelse vil ikke ændre på dette  

 forhold.
Konvergenskravene i 3. fase af ØMU ændrer imidlertid ikke på regeringens  

 principielle holdning til statsgælden og den offentlige gæld i øvrigt. Øget  

 gældsætning betyder større rentebyrde på fremtidige generationer og mindre  

 økonomisk-politisk handlefrihed.
Det er derfor regeringens ønske at nedbringe  

 statsgælden, således at renteudgifterne på sigt kan nedbringes.
