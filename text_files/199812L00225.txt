Fremsat den 14. april 1999 af trafikministeren (Sonja  

 Mikkelsen) Forslag til Lov om anlæg af rute 21,  

 strækningen Holbæk-Vig § 1. Trafikministeren bemyndiges til med de fornødne  

 tilslutninger til det eksisterende vejnet at lade anlægge en  

 hovedlandevej fra hovedlandevej 11, Holbækmotorvejen, syd for  

 Holbæk med en linieføring syd om Langerød, øst om  

 Tuse, vest om Hagested og Herrestrup og øst om Vig til hovedlandevej  

 122, Kirkeåsvejen, nord for Vig.
Strækningen fra  

 Holbækmotorvejen til landevej 522, Kalundborgvej, anlægges som  

 motorvej og den øvrige strækning som motortrafikvej.
 § 2. Ministeren bemyndiges til at nedlægge  

 følgende vejstrækninger som hovedlandeveje:
 1)	Hovedlandevej 11 fra begyndelsespunktet af den i §1 nævnte  

 hovedlandevej til hovedlandevej 147, Tveje Merløse-Tuse.
 2)	Hovedlandevej 147, Tveje Merløse-Tuse.
 3)	Hovedlandevej 122 fra Tuse til endepunktet af den i §1 nævnte  

 hovedlandevej.
Bemærkninger til lovforslaget Almindelige bemærkninger 1. Indledning I henhold til §14, stk. 1, i lov om offentlige veje,  

 jf. lovbekendtgørelse nr. 711 af 11. september 1997, bestemmes det ved  

 særlig lov, hvilke offentlige veje der skal være hovedlandeveje,  

 og hvilke nye hovedlandeveje der skal anlægges.
Nedlæggelse af  

 offentlige veje som hovedlandeveje sker ligeledes ved lov.
 Ved lov nr. 408 af 22. maj 1996 har Folketinget givet  

 trafikministeren bemyndigelse til at anlægge en omfartsvej ved Brande  

 som motortrafikvej og til at foretage projektering til forberedelse og  

 sikring af anlæg eller udbygning af de øvrige dele af rute 18  

 Holstebro-Herning-Vejle samt rute 9 Odense-Svendborg og rute 21  

 Holbæk-Vig som motorvej eller motortrafikvej.
 Med henblik på opfyldelse af Rådets direktiv  

 85/337/EØF (VVM-direktivet) (EFT 1997 L175/40) som ændret ved  

 Rådets direktiv 97/11/EF (EFT 1997 L73/5) har Vejdirektoratet i 1996-99  

 gennemført miljøundersøgelser m.v. for rute 9  

 Odense-Svendborg, rute 18 Herning-Brande og rute 21 Holbæk-Vig.
Rute 21 er udbygget som motorvej fra København til  

 Holbæk, mens strækningen fra Holbæk til Odden  

 Færgehavn består af en almindelig 2-sporet hovedlandevej fra  

 Holbæk til Vig, en 2-sporet motortrafikvej, Kirkeåsvejen, fra Vig  

 til Lumsås og en almindelig 2-sporet hovedlandevej fra Lumsås til  

 Odden Færgehavn.
På sidstnævnte strækning er en  

 omfartsvej ved Havnebyen under anlæg.
 Der er et trafikalt behov for udbygning af  

 strækningen Holbæk-Vig, primært begrundet i regionaltrafik  

 og trafik til sommerhusområderne, men også påvirket af  

 færgetrafik.
Undersøgelsen for Holbæk-Vig har omfattet  

 udarbejdelse af et hovedforslag til anlæg af en motorvej eller  

 motortrafikvej i forlængelse af motorvejen  

 København-Holbæk med en linieføring syd og vest om  

 Holbæk, øst om Tuse, over den tørlagte Lammefjord, vest  

 om Herrestrup og øst om Vig til forbindelse med Kirkeåsvejen.
I  

 hovedforslaget indgår som en del af projektet forlægning af  

 skærende veje ved Tuse og Grevinge.
Foruden hovedforslaget er  

 undersøgt alternative linieføringer samt en løsning med  

 udbygning af den eksisterende hovedlandevej.
 Undersøgelsens resultat er beskrevet i  

 Vejdirektoratets rapporter nr. 149-152 udgivet i 1998: »Rute 21  

 Holbæk-Vig, Vejteknisk beskrivelse«,  

 »Miljøundersøgelser«, »Æstetisk vurdering og  

 visualisering« og »VVM-redegørelse, Sammenfattende rapport«.
Rapporterne var fremlagt til offentlig høring i  

 sommeren 1998, og der blev i tilknytning hertil afholdt borgermøder i  

 Tuse og Vig.
Der er endvidere indhentet udtalelser fra Vestsjællands  

 Amt og de fem kommuner Holbæk, Jernløse, Svinninge, Dragsholm og  

 Trundholm samt fra ministerier og styrelser.
 Høringen er beskrevet i Vejdirektoratets notat  

 »Vejdirektoratets høring vedr. rute 21 Holbæk-Vig«.
Vejdirektoratet modtog i alt 63 breve fra borgere,  

 borgergrupper, foreninger etc.
Disse omhandler dels hele projektet med  

 synspunkter for og imod dette, dels synspunkter vedrørende lokale  

 forhold, herunder indsigelser mod linieføringsforslagene og  

 ønsker om større eller mindre ændringer af disse samt  

 afklaring af forholdene snarest muligt.
Vestsjællands Amt anbefaler hovedforslaget anlagt  

 som motorvej og finder, at vejstrækningens udbygning også vil  

 være påkrævet uden færgetrafik.
Amtet opfordrer til  

 etablering af dalbroer frem for dæmninger i højere grad end vist  

 i rapporterne og til stor forsigtighed ved afledning af vejvand.
Endelig  

 henleder amtet opmærksomheden på, at der kan være flere  

 forurenede grunde i området, end det vides idag.
 De fem kommuner samt Nykøbing-Rørvig Kommune  

 anbefaler med en fælles skrivelse, at anlæg af en motorvej efter  

 hovedforslaget med de angivne tilslutningsanlæg fremmes mest  

 muligt.
 Dragsholm kommune har efterfølgende meddelt, at man  

 støtter hovedforslaget, men primært med tilslutningsanlæg  

 ved Hagesholmvej (i Lammefjorden) snarere end ved Holbækvej (nord for  

 Lammefjorden).
 På baggrund af den offentlige debat og efter  

 drøftelser med amtet og de berørte kommuner er følgende  

 mindre ændringer indarbejdet i hovedforslaget:
· · · Vejdirektoratet har af miljømæssige og  

 økonomiske grunde ikke fundet det hensigtsmæssigt at flytte  

 tilslutningsanlægget ved Lammefjorden som ønsket af Dragsholm  

 Kommune.
I konsekvens heraf har Vestsjællands Amt og Dragsholm Kommune  

 aftalt at vurdere mulighederne for anlæg af en omfartsvej syd om  

 Asnæs i forlængelse af den omfartsvej syd om Grevinge, der  

 indgår i hovedforslaget.
På baggrund af de således gennemførte  

 undersøgelser og efter høring af borgere og myndigheder  

 foreslås med dette lovforslag en bemyndigelse til trafikministeren til  

 at anlægge en ny hovedlandevej fra Holbæk i forlængelse af  

 Holbækmotorvejen til Vig med de fornødne tilslutninger til det  

 eksisterende vejnet.
Strækningen fra Holbækmotorvejens  

 nuværende afslutning til landevej 522, Kalundborgvej, foreslås  

 anlagt som 4-sporet motorvej, mens strækningen nord for Tuse  

 foreslås anlagt som 2-sporet motortrafikvej.
Samtidig foreslås en  

 bemyndigelse til at nedlægge de nuværende  

 hovedlandevejsstrækninger, som det nye vejanlæg skal  

 afløse, som hovedlandeveje.
2. Beskrivelse af vejanlægget 2.1. Funktion og kvalitet Vejen anlægges som motorvej fra  

 Holbækmotorvejen til Tuse N og som motortrafikvej fra Tuse N til Vig N  

 og er som sådan forbeholdt motorkørende.
Vejen indpasses i det  

 omgivende miljø og landskab på en æstetisk og  

 miljømæssigt optimal måde.
Den  

 trafiksikkerhedsmæssige standard skal være høj.
 Vejprojektet skal gennemføres, så det  

 færdige anlæg er tidssvarende og har den beskrevne funktion.
 Processen, der forløber fra projekteringen og  

 arealerhvervelsen via udbud i licitation til det egentlige  

 anlægsarbejde, skal forløbe på en måde, der er  

 veltilrettelagt, og hvor projektets forløb er styret og  

 dokumenteret.
 Rasteanlæg og serviceanlæg skal give alle  

 trafikanter - også handicappede - gode muligheder for rast, tankning,  

 bespisning, toiletbesøg og køb af fornødenheder.
 Serviceanlæggene langs statens motorveje og  

 motortrafikveje udbydes i licitation, og tilbudsgiver opfører for egen  

 regning på et areal, der udlejes af Vejdirektoratet, et  

 serviceanlæg omfattende tankanlæg, restaurant, minimarked,  

 kundefaciliteter etc.
2.2. Tværprofil Den ca. 5 km lange strækning fra  

 Holbækmotorvejen til landevej 522, Kalundborgvej, ved Tuse  

 anlægges som facadeløs 4-sporet motorvej med to kørebaner  

 à 8,0 m adskilt af en 4,0 m bred midterrabat og med 2,5 m brede  

 nødspor og 1,0 m brede yderrabatter.
Den øvrige ca. 19 km lange strækning fra Tuse  

 til Vig N anlægges som facadeløs 2-sporet motortrafikvej med en  

 8,0 m bred kørebane, 2,5 m brede nødspor og 1,0 m brede  

 yderrabatter.
På enkelte delstrækninger, hvor der i et  

 længere forløb ikke er tilstrækkelig overhalingssigt,  

 etableres overhalingsspor, hvorved vejbredden øges med 3,5 m.
Strækningen fra Tuse til Vig N forberedes for en  

 eventuel senere udbygning til fire spor.
Forberedelsen indebærer, at  

 det fastlægges til hvilken side udvidelsen skal finde sted, og at  

 ramper og regnvandsbassiner placeres i overensstemmelse hermed.
Endvidere  

 opføres broerne over motortrafikvejsstrækningen på en  

 sådan måde, at de kan forlænges ved tilføjelse af et  

 ekstra fag hen over udvidelsen.
Endelig kan det på strækninger,  

 hvor vejen må anlægges på blød bund, blive  

 nødvendigt straks at udskifte denne i hele det firesporede  

 tværsnit.
2.3. Linieføring Vejen har udgangspunkt i Holbækmotorvejen syd for  

 Holbæk og forløber syd om Langerødgaard og nord om  

 landsbyen Tingtved til skæring med Kalundborgvej øst for Tuse.  

 Fra Tuse fortsættes i et forløb vest om Hagested og videre over  

 den inddæmmede Lammefjord vest om Audebo Plantage og øst om  

 sommerhusbebyggelsen ved Nordkanal.
Herfra føres vejen op gennem  

 bakkerne øst om Engelstrup og vest om Herrestrup til skæring med  

 den nuværende rute 21. Herfra forløber vejen vest om Prejlerup  

 og ned over den inddæmmede Sidinge Fjord.
Vejen passerer øst om  

 Vig og øst om bautastenen »Kræmmerstenen« og fortsætter i  

 en bue mod nordvest under Odsherredbanen og tilsluttes den nuværende  

 rute 21, Kirkeåsvejen, i krydset ved landevejen til  

 Nykøbing.
Der vil i detailprojekteringsfasen ske en nærmere  

 præcisering af linieføringen, der vil blive endeligt fastlagt af  

 ekspropriationskommissionen.
I denne forbindelse vil der bl.a. blive taget  

 hensyn til de berørte landbrugsejendommes produktionsforhold, og der  

 vil efter behov blive gennemført jordfordelinger for at mindske  

 generne for jordbruget i områderne langs vejen.
2.4. Tilslutninger Der etableres tilslutningsanlæg syd og vest for  

 Holbæk henholdsvis ved landevej 145, Ringstedvej, og ved landevej 522,  

 Kalundborgvej, idet sidstnævnte forlægges nord om Tuse og  

 tilsluttes den nuværende rute 21 umiddelbart øst for den nye  

 rute 21.
 Endvidere etableres tilslutningsanlæg øst for  

 Grevinge ved kommunevejen Holbækvej, som forlægges syd om  

 Grevinge, samt øst og nord for Vig henholdsvis ved kommunevejen  

 Sidingevej (kun sydvendte ramper) og ved landevej 527, der af  

 Vestsjællands Amt forlægges syd om Hønsinge.
 Tilslutningsanlæggenes nærmere udformning vil  

 blive fastlagt i detailprojekteringsfasen.
2.5. Rasteanlæg, busstoppesteder og samkørselspladser Der anlægges rasteanlæg med tankanlæg  

 ved Springstrup sydvest for Holbæk og rastepladser med  

 toiletfaciliteter ved Prejlerup syd for Vig.
 Behovet for busstoppesteder og samkørselspladser  

 vil blive vurderet i detailprojekteringsfasen.
2.6. Lokalvejnet og stier Foruden de skærende veje ved  

 tilslutningsanlæggene påregnes følgende skærende  

 veje at blive ført over eller under den nye rute 21: Kommunevejene  

 Søstrupvej, Ny Hagestedvej, Hagesholmvej og Engelstrupvej samt den  

 nuværende rute 21 nord for Herrestrup.
 Herudover påregnes etableret stipassager  

 følgende steder: ved Mårsøvej, Præstebrovej,  

 Øvejen, ved Nordkanal og Prejlerupvej.
 Endelig fastlæggelse af det lokale vej- og stinet  

 med tilhørende niveaufri skæringer vil dog først ske i  

 detailprojekteringsfasen.
 Den nuværende hovedlandevej mellem Holbæk og  

 Vig, der afløses af den nye rute 21, vil som led i projektet blive  

 tilpasset den nye funktion som lokalvej og cykelvej.
2.7. Faunapassager Der etableres faunapassager i form af dalbroer ved  

 Tuse/Mårsø Enghave (ca. 150 m lang), over Landkanal (ca. 80 m),  

 Skjolds Løb (ca. 40 m) og Nordkanal (ca. 50 m) i Lammefjorden, over  

 Herrestrup Mose (ca. 80 m) og over kanalen langs sydsiden af Sidinge Fjord  

 (ca. 80 m), idet sidstnævnte kanal forlægges mod syd.
Endvidere  

 etableres faunapassage ved Tuse Å, hvor denne krydses af den forlagte  

 Kalundborgvej.
 Langs Mårsø Drænkanal og Sidinge  

 Nordkanal etableres faunapassager for mindre dyr.
 Endelig etableres faunapassager i form af  

 rørunderføringer jævnt fordelt på hele  

 strækningen af den nye rute 21.
 Der opsættes vildthegn langs vejen efter behov.
2.8. Støjafskærmning For at sikre at det udendørs  

 trafikstøjniveau ved boliger i sammenhængende bebyggelser ikke  

 overstiger Miljøstyrelsens vejledende grænseværdi 55  

 dB(A), vil der i nødvendigt omfang blive etableret  

 støjafskærmning langs den nye vej, såfremt øvrige  

 forhold ikke taler imod dette.
Alternativt kan der alt efter de konkrete  

 forhold blive tale om ulempeerstatning, der fastsættes af de takserende  

 myndigheder.
Det nærmere omfang og udformningen af  

 støjafskærmning vil efter drøftelse med de berørte  

 borgere blive fastlagt i detailprojekteringsfasen.
2.9. Vejudstyr og beplantning Vejene udstyres med vejtavler, autoværn,  

 kantpæle, nødtelefoner, trafikregistreringsudstyr,  

 vintervarslingsudstyr og hegn m.v. samt i nødvendigt omfang  

 vejbelysning.
Afmærkningen på kørebanen vil blive  

 udført med reflekterende striber og/eller reflekterende  

 færdselssøm.
Der etableres desuden beplantning.
2.10. Naboarealer I de senere år er der sat fokus på  

 erhvervsbyggeriers ofte negative indvirken på den æstetiske  

 helhed, som tilstræbes i forbindelse med gennemførelse af nye  

 store vejanlæg, og som der bruges mange penge på at  

 opnå.
Vejmyndigheden kan hindre større byggerier m.v.  

 inden for de i vejloven fastsatte udvidelsesbyggelinier på 50 m fra  

 vejmidte.
Uden for disse reguleres den fremtidige byudvikling af amternes og  

 kommunernes planlægning.
I den statslige udmelding til regionplanrevision 2001 fra  

 Miljø- og Energiministeriet anføres bl. a.: »Byvækst skal  

 altid ske indefra eksisterende by og udad.
Lokalisering af  

 erhvervsområder langs motorveje eller overordnede veje i det åbne  

 land løsrevet fra de eksisterende byer er ikke i overensstemmelse med  

 disse principper.
Der bør som hovedregel ikke udlægges  

 byvækstarealer inden for 300 m fra motorveje og deres  

 tilslutningsanlæg, medmindre der er tale om en klar afrunding af byen i  

 forhold til vejanlægget.« 3. Trafikale konsekvenser I følge Vejdirektoratets seneste trafikprognose,  

 der er baseret på de officielle forventninger til væksten i  

 bruttonationalproduktet, vil trafikken på landsplan stige med 27 pct.  

 fra 1996 til 2010 og med 32 pct. fra 1996 til 2016.
 For den nye rute 21 er beregnet følgende  

 årsdøgntrafik i år 2010:
 Mellem Holbæk og Tuse ca. 18.000 biler, mellem Tuse  

 og Grevinge ca. 15.000 biler og mellem Grevinge og Vig ca. 12.000 biler.
 I disse tal er medregnet trafik foranlediget af flytningen  

 af færgeruten Kalundborg-Århus til Odden-Århus.
 Efter Storebæltsbroens åbning i 1998 er  

 konstateret et lille fald i årsdøgntrafikken på rute 21  

 ved Holbæk (fra 18.200 biler i 1997 til 17.900 biler i 1998), mens  

 trafikken var uændret ved Vig (10.000 biler i begge årene).
Andelen af lastbiler på strækningen fra  

 Holbæk til Vig er 6-9 pct.
På det overordnede vejnet er  

 lastbilandelen typisk 10-15 pct.
Anlæg af den nye vej vil medføre en betydelig  

 trafikal aflastning af byerne på den nuværende rute 21,  

 Mårsø, Hagested, Herrestrup og Vig.
Således vil  

 årsdøgntrafikken gennem Hagested blive reduceret fra ca. 14.000  

 til ca. 1.000 biler.
Endvidere vil de til projektet hørende  

 omfartsveje ved Tuse og Grevinge aflaste disse byer for  

 gennemfartstrafik.
4. Trafiksikkerhed Vejanlægget forventes at medføre en  

 trafiksikkerhedsmæssig forbedring.
I følge beregningerne vil der  

 i gennemsnit pr. år spares fire personskadeulykker på  

 influensvejnettet i år 2010-trafikniveau.
Antallet af ulykker  

 nedbringes yderligere ved at gennemføre en trafiksanering og  

 tilpasning af den nuværende rute 21 til den fremtidige situation.
For at opnå en høj grad af trafiksikkerhed  

 anlægges vejen med nødspor, yderrabat, flade skråninger og  

 afrundede grøfter.
Der opsættes autoværn ved broer og  

 større dæmninger og i motorvejens midterrabat.
Der installeres  

 udstyr til registrering af trafikmængder og hastigheder m.v. til brug  

 for trafikinformation bl. a. ved katastrofesituationer.
 Endvidere foretages løbende  

 trafiksikkerhedsrevision af projektet for at sikre, at vejanlægget  

 bliver projekteret og anlagt så trafiksikkert som muligt.
5. Plan- og beskyttelsesforhold Anlæg af den nye vej kræver dispensation fra  

 gældende bestemmelser vedrørende bl.a. skove, vandløb,  

 fortidsminder og arealer, som er beskyttet i henhold til  

 naturbeskyttelseslovens § 3 m.v.
 Vestsjællands Amt har meddelt, at man forventer at  

 kunne give de til projektets gennemførelse nødvendige  

 tilladelser i medfør af naturbeskyttelsesloven.
 Skov- og Naturstyrelsen har i henhold til  

 naturbeskyttelseslovens § 20 og »Bekendtgørelse om godkendelse af  

 offentlige vejanlæg og ledningsanlæg m.v. i det åbne land«,  

 Miljøministeriets bekendtgørelse nr. 571 af 25. juni 1992,  

 meddelt principgodkendelse af hovedforslaget med de ovenfor nævnte  

 ændringer på en række vilkår, som alle er medtaget i  

 det foreliggende projekt.
6. Miljømæssige konsekvenser 6.1. Arealindgreb og barrierevirkning Den nye vej vil påvirke den nuværende  

 arealanvendelse, og en del ejendomme vil blive berørt enten direkte  

 eller som nabo til vejen.
Vejen vil udgøre en barriere, fordi  

 krydsning kun bliver mulig ved over- eller underføringer.
Det  

 medfører ændrede adgangsforhold til flere ejendomme og til  

 naturområder.
Til gengæld vil barrierevirkning og oplevet risiko  

 blive væsentlig mindre på den eksisterende rute 21.
6.2. Støj, luftforurening og klima Da den nye rute 21 forløber uden om  

 byområder, vil trafikkens samlede støjbelastning af boliger  

 falde som følge af vejanlægget.
Antallet af boliger i byer  

 belastet med et støjniveau over 55 dB(A) vil blive reduceret med 72  

 fra 154 til 82, og antallet af boliger i byer belastet med et  

 støjniveau over 65 dB(A) vil blive reduceret med 79 fra 96 til 17.
 Til gengæld vil enkelte ejendomme beliggende i  

 landzone tæt på den nye rute 21 blive belastet med et  

 støjniveau over 55 dB(A). Såfremt enkeltliggende ejendomme skal  

 støjbeskyttes, kan der blive tale om facadeisolering, da  

 støjafskærmning normalt ikke er egnet ved enkeltliggende  

 ejendomme.
 For boliger, der efter anlæggets åbning  

 får et støjniveau over 55dB(A), kan der eventuelt blive tale om  

 en ulempeerstatning, der fastsættes af de takserende myndigheder.
Det nye vejanlæg vil medføre, at emissionen  

 af NOx i år 2010 vil stige med 21 tons pr. år, mens emissionen af  

 partikler vil være uforandret.
Emissionen af HC vil falde med 6 tons  

 pr. år, mens CO2-emissionen vil blive øget med 480  

 tons pr. år forudsat samme gennemsnitlige energiforbrug pr.  

 køretøj som i dag.
 I byerne Tuse, Grevinge, Herrestrup og Vig forventes  

 samtlige emissioner reduceret med over 50 pct.
6.3. Natur, landskab og fortidsminder Syd og vest for Holbæk forløber vejen  

 på dalsiden af overgangen mellem Kalveådalen og et bølget  

 morænelandskab, hvilket minimerer påvirkningen af ådalen.  

 For at undgå en stor dominerende vejdæmning i Tuse- og  

 Mårsø Enghave anlægges vejen her på en ca. 150 m  

 lang dalbro.
 Den inddæmmede Lammefjord krydses på en lav  

 dæmning med dalbroer over fjordens tre kanaler, som samtidig fungerer  

 som faunapassager.
Fra Lammefjorden føres vejen op gennem et kraftigt  

 kuperet landskab bestående af randmorænebakker.
Her vil vejen  

 gennemskære flere velbevarede jord- og stendiger.
Den vestlige del af  

 Herrestrup Mose krydses på mosens smalleste sted på en ca. 80 m  

 lang dalbro, som sikrer passage under vejen.
 Vejen føres vest om Grevinge Skov i god afstand fra  

 denne, således at den visuelle oplevelse af skovbrynet ikke  

 påvirkes nævneværdigt.
 Ved overgangen fra den inddæmmede Sidinge Fjord til  

 morænelandskabet nordøst for Vig er vejen tilpasset det stigende  

 terræn, således at udsynet fra byen til engarealerne på den  

 gamle havbund ikke forstyrres.
 Hvor anlægget belaster vigtige biotoper, vil der  

 efter aftale med Skov- og Naturstyrelsen blive etableret  

 erstatningsbiotoper.
Syd for Prejlerup og nord for Vig gennemskærer  

 vejlinien flere fredede jord- og stendiger, der har stor betydning for  

 opfattelsen af kulturlandskabet.
Ved den videre projektering vil der blive  

 taget hensyn til digerne og den struktur, de indgår i.
6.4. Rekreative forhold Adgangen til rekreative områder vil blive  

 opretholdt.
En del småveje i det åbne land vil dog blive afbrudt.  

 Som kompensation anlægges nye stipassager for at mindske  

 barrierevirkningen.
 Det vil ikke kunne undgås, at der kommer en  

 øget støjpåvirkning i områderne langs den nye vej,  

 herunder også af rekreative områder.
 Til gengæld vil aflastningen af den eksisterende vej  

 medføre væsentlige forbedringer langs denne.
6.5. Overfladevand og grundvand Vand, der strømmer fra vejen, vil blive ledt til  

 regnvandsbassiner og herfra videre til vandløb i området eller  

 alternativt til nedsivningsanlæg.
For at udjævne  

 afstrømningen og nedbringe mængden af skadelige stoffer inden  

 vejvandet udledes til vandløb, ledes vandet gennem regnvandsbassiner  

 med vandplanter.
Bassinerne forsynes med olieudskillere og lukkemekanismer,  

 således at eventuelle spild i forbindelse med uheld vil kunne opsamles.  

 Under anlægsarbejdet etableres midlertidige regnvandsbassiner, hvor  

 jordpartikler kan bundfælde, før vandet ledes ud til  

 nærmeste vandløb.
Vejanlæggene passerer gennem flere  

 interesseområder for drikkevandsforsyning samt gennem en række  

 grundvandsoplande til større og mindre vandløb.
Der vil  

 imidlertid ikke være nogen risiko for belastning af  

 grundvandskvaliteten fra vejanlægget under normale driftsforhold, idet  

 vejen anlægges med et lukket afvandingssystem.
En mulig belastning af grundvandet fra vejanlægget  

 vil være knyttet til uheld, hvor der spildes miljøfremmede  

 stoffer.
Risikoen for, at et udslip siver ned til grundvandsmagasinet, vil  

 være stærkt begrænset i de grundvandsoplande, der er  

 beskyttede af lerlag.
Udformningen af vejafvandingssystemet indebærer, at  

 der sker en væsentlig tilbageholdelse af miljøfremmede stoffer,  

 før vejvandet ledes til vandløbene.
Anlægget af den nye  

 rute 21 vil føre til et samlet fald i udledningen af forurenende  

 stoffer i forhold til idag, ligesom risikoen for forureninger i forbindelse  

 med uheld vil blive mindre.
 Der etableres som forsøg udstyr til registrering af  

 vejvandets nedsivning og eventuelle forurening af overfladevand.
6.6. Ressourceforbrug Det samlede forbrug af grusmaterialer til vejens opbygning  

 vil være ca. 560.000 m3, og forbruget af asfalt ca. 200.000  

 tons.
 Efter oplysninger fra Vestsjællands Amt  

 skønnes, at der i amtet indvindes ca. 1,6 mio. m3  

grusmaterialer pr. år, og at det vil være muligt at  

 producere væsentligt mere i nærheden af vejanlægget pga.  

 store uudnyttede reserver.
7. Alternativer Som led i Vejdirektoratets VVM-undersøgelser er  

 undersøgt følgende tre alternative linieføringer for en  

 motorvej eller motortrafikvej:
en vestlig linie med et forløb syd om Tuse og vest  

 om Grevinge og Vig en kombination af den vestlige linie syd for Lammefjorden  

 og hovedforslaget nord for en kombination af hovedforslaget syd for Lammefjorden og  

 den vestlige linie nord for Den vestlige linie forløber syd for Holbæk  

 gennem et åbent og storbølget landskab med en del små  

 vådområder og vandløb.
Vejen vil visuelt påvirke den  

 værdifulde landskabsstruktur og komme tæt på bl.a. de  

 små landsbyer Tingtved og Butterup.
Sydvest for Tuse vil vejen  

 forløbe på en lav dæmning tæt langs Kalveå,  

 hvilket vil medføre en visuel opdeling af dalstrøget.
Linien vil forløbe skråt henover en meget  

 stor del af den inddæmmede Lammefjord og herfra op i  

 randmorænebakkerne, hvor landskabet fremtræder mere homogent og  

 upåvirket af nyere tids byudvikling end landskabet længere  

 øst på omkring den nuværende rute 21. Området rummer  

 en del markante gravhøje, hvis fremtræden i landskabet vil blive  

 forstyrret af vejen.
Syd for Jyderup Skov og by vil vejen forløbe  

 gennem et kraftigt kuperet terræn med mange småskove og harmonere  

 dårligt med områdets mange små landskabsrum dannet af  

 terrænformer og bevoksninger.
 I såvel landskabelig som kulturhistorisk henseende  

 er den vestlige linie på stort set hele strækningen fra  

 Holbæk til Vig mere problematisk end hovedforslaget.
En ny rute 21 anlagt i den vestlige linie kommer til at  

 ligge i betydelig større afstand fra den nuværende rute 21 end  

 hovedforslaget og vil derfor tiltrække lidt mindre trafik end  

 hovedforslaget, hvilket betyder en mindre aflastning af den nuværende  

 rute 21. Desuden vil den være dyrere at anlægge end  

 hovedforslaget.
Det samme vil - om end i mindre omfang - være  

 tilfældet for de to kombinerede linier.
Endelig er som alternativ til en ny linieføring for  

 rute 21 undersøgt en udbygning af den nuværende hovedlandevej  

 til 4-sporet vej på den sydlige strækning og til tre spor  

 på to strækninger med større stigninger henholdsvis syd og  

 nord for Lammefjorden.
Hertil kommer cykelstianlæg på hele  

 strækningen Holbæk-Vig, indførelse af signalregulering og  

 anlæg af rundkørsler.
Der vil kunne opnås en forbedret trafikafvikling  

 på de strækninger, der udbygges, men fremkommeligheden vil  

 fortsat være ringe på de strækninger, der ikke  

 foreslås udbygget af hensyn til omgivelserne.
Endvidere vil vejen  

 fortsat have et utidssvarende tracé med mange små kurver og  

 stejle strækninger.
Endelig vil den stigende trafik være et  

 problem for de bysamfund, vejen forløber igennem.
8. Økonomiske og administrative konsekvenser for det  

 offentlige De samlede udgifter til projektering, administration,  

 arealerhvervelse og anlæg af strækningen Holbæk-Vig som  

 motorvej fra Holbæk til Tuse N og som motortrafikvej fra Tuse N til Vig  

 N er anslået til 741 mio. kr. i prisniveau 1999 eksklusive moms.
 Anlægsoverslaget er behæftet med usikkerhed,  

 da udgifterne til bl.a. ekspropriationer, jordarbejder og asfaltarbejder ikke  

 kan beregnes præcist på forhånd, idet projektets  

 detaljerede linieføring, mængder m.v. først kendes  

 præcist på et senere tidspunkt, ligesom konjunktur- og  

 konkurrencesituationen på licitationstidspunkterne er af  

 væsentlig betydning for anlægsomkostningernes endelige  

 størrelse.
Konkurrencen på markedet for vejbelægninger  

 kan øges, såfremt man udbyder betonbelægninger som  

 alternativ til asfalt.
Anlægsoverslaget er baseret på asfalt, som  

 er billigere i anlæg, men har en kortere levetid.
På baggrund af Vejdirektoratets vurdering af  

 konjunkturudviklingen inden for anlægssektoren og af de fremtidige  

 forhold er ved anvendelse af successiv kalkulation gennemført en  

 usikkerhedsanalyse.
Resultatet af denne er et anlægsoverslag på  

 741 mio. kr. med en tilknyttet usikkerhed, der indebærer, at der er 50  

 pct. sandsynlighed for, at udgiften bliver mindre end det anførte og  

 tilsvarende 50 pct. sandsynlighed for, at udgiften bliver større.  

 Endvidere viser usikkerhedsanalysen, at udgiften med 99 pct. sandsynlighed  

 vil blive mindre en 864 mio. kr.
For det samlede projekt er beregnet en  

 førsteårsforrentning på ca. fire pct.
I denne beregning  

 indgår trafikanternes tidsbesparelser og kørselsomkostninger,  

 uheldsomkostninger, trafikstøj, barrierevirkning og oplevet risiko,  

 lokal og regional luftforurening samt vejvedligeholdelse.
 Anlæg af den nye vej kan gennemføres i tre  

 etaper som anført i nedenstående skema.
Anlægsudgifter Strækning 50% konfidensniveau 99% konfidensniveau Etape 1: Langerød-Tuse Nord Etape 2: Tuse Nord-Herrestrup Etape 3: Herrestrup-Vig Nord 186 mio. kr.
 345 mio. kr.
 210 mio. kr.
 217 mio. kr.
 402 mio. kr.
 245 mio. kr.
I alt 741 mio. kr.
 864 mio. kr.
 Påbegyndelsestidspunkt,  

 anlægstakt og åbningstidspunkter vil afhænge af de  

 årlige finanslovsbevillinger.
 En hensigtsmæssig anlægstakt for hver af de  

 tre etaper kan fx opnås med følgende udgiftsfordeling (50 pct.  

 konfidensniveau):
 Etape 1: Langerød-Tuse Nord:
År 1 År 2 År 3 År 4 År 5 År 6 Åbning År 7 År 8+ I alt 5 mio. kr.
8 mio. kr.
18 mio. kr 25 mio. kr.
41 mio. kr.
48 mio. kr.
36 mio. kr.
5 mio. kr.
186 mio. kr.
 Etape 2: Tuse Nord-Herrestrup:
År 1 År 2 År 3 År 4 År 5 År 6 Åbning År 7 År 8+ I alt 7 mio. kr.
11 mio. kr.
35 mio. kr 52 mio. kr.
76 mio. kr.
90 mio. kr.
65 mio. kr.
9 mio. kr.
345 mio. kr.
 Etape 3: Herrestrup-Vig Nord:
År 1 År 2 År 3 År 4 År 5 År 6 Åbning År 7 År 8+ I alt 5 mio. kr.
6 mio. kr.
21 mio. kr.
32 mio. kr.
47 mio. kr.
55 mio. kr.
38 mio. kr.
6 mio. kr.
210 mio. kr.
Udgifterne i de tre første år  

 dækker hovedsagelig projektering og ekspropriationer.
Eventuelle  

 forlods ekspropriationer vil medføre en fremrykning af udgifterne i de  

 første år.
Udgifterne i de følgende fire år  

 dækker hovedsagelig egentlige anlægsarbejder.
Udgifterne i  

 År 8+ er udgifter efter vejanlæggets ibrugtagning til bl.a.  

 matrikulær berigtigelse o. l., hvis færdiggørelse kan tage  

 nogle år efter vejens åbning.
 Mellem partierne bag aftalen om finansloven for 1999 er  

 aftalt en vejpulje på 100 mio. kr. i 1999, hvoraf 15 mio. kr. er aftalt  

 at skulle anvendes til igangsættelse af detailprojektering og  

 eventuelle forlods ekspropriationer på rute 9, 18 og 21.
 Anlægsarbejdet forestås af Vejdirektoratet og  

 har således primært administrative konsekvenser for  

 Vejdirektoratet.
9. Økonomiske og administrative konsekvenser for  

 erhvervslivet Erhvervsorganisationer i Odsherred har udtrykt positive  

 forventninger til anlæggets effekt for erhvervslivet.
 I anlægsfasen skønnes at være en  

 direkte og indirekte beskæftigelse på ca. 1.850 mandår.
 Forslaget har ikke administrative konsekvenser for  

 erhvervslivet.
10. Forholdet til borgerne Anlægget berører direkte og indirekte mange  

 borgere i form af fx ekspropriationer og støjgener.
 I det videre forløb i anlægsprocessen vil  

 borgerne i området blive løbende informeret om vejarbejdernes  

 karakter og tidsplan, og ejerne af de berørte ejendomme vil blive  

 direkte inddraget.
11. Forholdet til EU-retten De miljøundersøgelser og høringer,  

 der er gennemført, opfylder kravene i Rådets direktiv  

 85/337/EØF af 27. juni 1985 om vurdering af visse offentlige og  

 private projekters indvirkning på miljøet (EFT 1985 L175/40),  

 som ændret ved Rådets direktiv 97/11/EF af 3. marts 1997 (EFT  

 1997 L73/5).
12. Høring over lovforslaget Lovforslaget er sendt til høring hos:  

 Vestsjællands Amt, Holbæk Kommune, Jernløse Kommune,  

 Svinninge Kommune, Dragsholm Kommune og Trundholm Kommune.
Lovforslagets konsekvenser i  

 hovedtræk Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og amtskommuner Mindre udgifter for stat, kommuner og amtskommuner som  

 følge af færre trafikuheld Udgift for staten på ca. 750 mio. kr. til anlæg  

 af den nye vej.
Begrænsede merudgifter til drift og vedligehold af  

 veje Administrative konsekvenser for stat, kommuner og  

 amtskommuner Ingen Begrænset meradministration til anlæg, drift og  

 vedligehold af veje Økonomiske konsekvenser for erhvervslivet Reducerer transportudgifterne.
Øger beskæftigelsen i bygge- og anlægssektoren i  

 anlægsperioden Reducerer landbrugsarealer Administrative konsekvenser for erhvervslivet Ingen Ingen Miljømæssige konsekvenser Forbedrer miljøet langs veje, som aflastes for trafik  

 (mindre støj, luftforurening, barrierevirkning og oplevet risiko).
Forbedrer vandmiljøet som følge af en effektiv rensning af  

 vejvandet Øger CO2-emission (480 t/år).
 Påvirker arealanvendelsen og giver en barriere i landskabet.
Forløber henover de inddæmmede Lammefjorden og Sidinge Fjord  

 og berører i meget begrænset omfang bevaringsværdige  

 naturområder (Tuse og Mårsø Byenge og Herrestrup Mose) Administrative konsekvenser for borgerne Ingen Ingen Forholdet til EU-retten Lovforslaget opfylder kravene i Rådets direktiv  

 85/337/EØF af 27. juni 1985 om vurdering af visse offentlige og  

 private projekters indvirkning på miljøet og som ændret  

 ved Rådets direktiv 97/11/EF af 3. marts 1997.
Bemærkninger til lovforslagets  

 enkelte bestemmelser Til §1 Forslaget omfatter bemyndigelse til at anlægge en  

 ca. 24 km lang hovedlandevejsstrækning fra Holbækmotorvejen syd  

 for Holbæk til Kirkeåsvejen nord for Vig som afløsning for  

 de nuværende hovedlandeveje 11, 147 og 122 på strækningen  

 Holbæk-Vig.
Vejen anlægges med de fornødne tilslutninger  

 til det eksisterende vejnet som motorvej på strækningen fra  

 Holbækmotorvejen til landevej 522, Kalundborgvej, og som motortrafikvej  

 på den øvrige strækning.
 Der henvises til de almindelige bemærkninger ovenfor  

 samt til bilag 1.
Til § 2 Som en konsekvens af bestemmelserne i § 1  

 foreslås en bemyndigelse til at nedlægge de strækninger af  

 de nuværende hovedlandeveje 11, 147 og 122, der vil blive afløst  

 af den i § 1 nævnte hovedlandevejsstrækning, som  

 hovedlandeveje.
Den i nr. 1 nævnte strækning af hovedlandevej 11  

 vil blive brudt op og fjernet helt, mens de øvrige  

 vejstrækninger vil blive nedklassificeret til en lavere vejklasse  

 (landevej eller kommunevej).
 Der henvises til bilag 1.
