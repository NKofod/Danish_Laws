 I tilslutning til den samtidig udsendte bekendtgørelse nr. 37 af 19.  

 januar 1994 om fravigelse af prøvebestemmelserne for elever med særlige behov  

 og for fremmedsprogede elever, jf. folkeskolelovens § 14, stk. 9, meddeles  

 følgende:
I.
Formålet med prøverne Folkeskolens afsluttende prøver har til formål at give eleverne mulighed  

 for at opnå en kontrolleret bedømmelse af, i hvilket omfang de har tilegnet  

 sig kundskaber, færdigheder, arbejdsmetoder og udtryksformer, der er  

 opstillet som mål for undervisningen og som krav ved prøven i det pågældende  

 fag.
Prøverne skal i videst muligt omfang afspejle det daglige arbejde i  

 undervisningen. (Bekendtgørelse nr. 750 af 12. november 1987 om folkeskolen  

 afsluttende prøver mv.).
II.
Hensigten med fravigelserne Fravigelserne ved folkeskolens afsluttende prøver har til hensigt at give  

 elever med særlige behov og fremmedsprogede elever mulighed for at aflægge  

 folkeskolens afsluttende prøver på linie med andre elever.
 Gennem fravigelserne kan der i en vis udstrækning kompenseres for disse  

 elevers særlige vanskeligheder, således at prøverne kan gennemføres med et  

 resultat, som svarer til elevernes faglige niveau.
 Det er derimod ikke hensigten med fravigelserne at kompensere for et  

 generelt svagt standpunkt i fagene ved, at der gives mulighed for at hente  

 ekstra hjælp gennem en af de beskrevne fravigelser.
III.
De enkelte bestemmelser ad § 1.
 Skolen tillader fravigelserne:
Den enkelte skole kan tillade fravigelser fra bestemmelserne om afholdelse  

 af folkeskolens afsluttende prøver for elever med særlige behov og for  

 fremmedsprogede elever.
Skolerne vil dog stadig kunne indhente råd og  

 vejledning i Undervisningsministeriet i forbindelse med drøftelser om  

 fravigelser for den enkelte elev, (se ad § 5). Folkeskolens afsluttende  

 prøver omfatter folkeskolens afgangsprøve (FSA) og folkeskolens udvidede  

 afgangsprøve (FSU).
ad § 1, stk. 2 Fravigelserne omhandler ændrede vilkår ved prøveaflæggelsen ved  

 folkeskolens afsluttende prøver, herunder brug af hjælpemidler.
Der kan også  

 være tale om ændringer i udformningen af opgaverne, såfremt elevens  

 vanskeligheder gør dette nødvendigt.
Det er en forudsætning for fravigelserne, at prøvernes sværhedsgrad ikke  

 ændres.
Hvis en del af prøvestoffet må udelades, skal det i videst muligt  

 omfang erstattes med andet, som opfylder samme formål og har samme  

 sværhedsgrad.
F.eks. kan døve i almindelighed ikke føre en mundtlig  

 samtale på et fremmedsprog.
Den mundtlige dialog kan i disse tilfælde  

 erstattes med en skriftlig dialog, hvorved hovedformålet med prøven -  

 dialogen - bibeholdes, og sværhedsgraden ikke bliver mindre.
 Fravigelserne omfatter:
 Skriftlige prøver:
 1. Forlængelse af prøvetiden.
 2. Anvendelse af særligt udformede opgavesæt  

 (punktskrift, stortryk, lydbånd og disketter) som supplement til det normale  

 opgavesæt fra Undervisningsministeriet.
 De særligt udformede opgavesæt kan rekvireres i  

 Undervisningsministeriet, Folkeskolens Afsluttende Prøver (se ad § 4).
 3. Anvendelse af særlige hjælpemidler: båndoptager,  

 computer m.v., herunder brug af praktisk medhjælp.
 Når en elev bruger et særligt hjælpemiddel, kan det være  

 hensigtsmæssigt at lade eleven sidde alene i et prøvelokale med sædvanligt  

 tilsyn (hvis der medvirker en praktisk medhjælp kræves dog kun tilsyn af een  

 person ud over medhjælpen).
 Mundtlige prøver:
 1. Forlænget forberedelsestid.
 2. Anvendelse af særligt udformet supplerende  

 prøvemateriale, som skolen selv skal sørge for at få fremstillet.
 3. Anvendelse af særlige hjælpemidler, herunder brug  

 af praktisk medhjælp.
Der er ikke angivet nogen fast tidsramme for den mundtlige prøve.  

 Prøveaflæggelsen må tage den tid, som er nødvendig for at kunne bedømme  

 elevens præstation.
Der er dermed ikke noget tidspres ved prøveaflæggelsen  

 for bl.a. elever, som stammer.
 Vedrørende opgaverne:
Der kan i visse tilfælde foretages ændringer i opgaverne, når elevernes  

 særlige vanskeligheder nødvendiggør dette.
Det kan f.eks. dreje sig om  

 udeladelse af billedstof for blinde elever og ændringer i lytteøvelsen for  

 hørehæmmede og døve elever.
 Hjælpemidler:
Anvendelse af hjælpemidler fra hverdagens undervisning vil i mange  

 tilfælde ikke blive regnet som fravigelser, idet det umiddelbart er elevens  

 ret at anvende sådanne hjælpemidler ved prøverne.
Det er dog som hovedregel  

 en forudsætning, at prøvens formål og indhold ikke ændres ved anvendelsen af  

 hjælpemidlet.
Anvendelse af edb med tekstbehandling regnes således for en  

 fravigelse, fordi denne medfører bortfaldaf ordenskarakteren.
ad § 1, stk. 3 Prøverne skal afspejle den daglige arbejdsform:
 Det er en forudsætning for at give tilladelse til en fravigelse, at prøven  

 tilrettelægges på samme vilkår, som har været gældende for elevens  

 forudgående undervisning og således afspejler den daglige arbejdsform.
Forarbejdet til fravigelserne vil i de fleste tilfælde begynde flere år  

 tidligere i skoleforløbet, hvor lærerne sammen med eleven vurderer, på  

 hvilken måde der kan kompenseres for elevens særlige vanskeligheder i forhold  

 til undervisningen.
Eksempelvis vil det oftest være besluttet senest på  

 skolens mellemtrin, om en elev må anvende tastatur som sit daglige  

 skriveredskab i stedet for at bruge sin håndskrift, når det drejer sig om  

 tekst af et vist omfang.
ad § 2 Vilkårene for at give tilladelse til en fravigelse:
Tilladelsen til en fravigelse gives af skolelederen.
Dette sker på  

 baggrund af indstillinger fra klasselæreren og lærerne i de berørte fag.  

 Lærerne har gennem deres undervisning erfaringer med elevens vanskeligheder i  

 relation til den type opgaver, eleven møder ved folkeskolens afsluttende  

 prøver.
 Eleven og dennes forældre orienteres så tidligt som muligt om mulighederne  

 for fravigelser ved folkeskolens afsluttende prøver og inddrages i en  

 drøftelse af behovet for fravigelser og konsekvenserne heraf.
Fra pædagogisk-psykologisk rådgivningskontor skal der foreligge en aktuel  

 udtalelse om arten og graden af elevens vanskeligheder.  

 Pædagogisk-psykologisk rådgivningskontor kan inddrage andre sagkyndige, som  

 over for en given elev vil have den største sagkundskab.
Det kan f.eks. for  

 blinde være amtets synskonsulent.
Det vil i de fleste tilfælde være  

 naturligt, at der finder en drøftelse sted mellem pædagogisk-psykologisk  

 rådgivningskontor og skolen om gennemførelsen af prøverne.
 For elever i amternes specialskoler og undervisningscentre for svært  

 handicappede vil skolelederen ofte kunne hente rådgivning om de enkelte  

 fravigelser fra sagkyndige på skolen.
ad § 3 Bedømmelse af opgaverne ved de skriftlige prøver:
Alle elevbesvarelserne ved folkeskolens afsluttende prøver bedømmes efter  

 samme kriterier.
En elev, som har fået tilladelse til en fravigelse på grund  

 af en særlig vanskelighed, får sin præstation bedømt på samme måde som de  

 øvrige elever og af de samme censorer.
En undtagelse herfra er besvarelsen af de skriftlige opgaver, når disse er  

 udleveret til eleven på punktskrift.
Her sker der en central vurdering af  

 besvarelserne i Undervisningsministeriet. Årsagen til dette er, at der ofte  

 foretages ændringer i opgaveudformningen ved omsætningen til punktskrift.
ad § 4 Tidsfrister for rekvirering af særlige prøvematerialer:
Til de skriftlige prøver ved såvel decemberprøverne som ved  

 maj-juniprøverne udarbejder Undervisningsministeriet særligt udformede  

 prøvesæt i punktskrift og stortryk (punkt 12, 14 og 16). Der foretages  

 båndindtalinger af prøverne i dansk, skriftlig fremstilling og  

 regning/matematik, problemregning ved FSA og af prøverne i dansk, skriftlig  

 fremstilling og regning/matematik, skriftlig ved FSU.
Endelig fremstilles der  

 disketter i DOS format (ascii fil) og i MacIntosh format til dansk,  

 retstavning og regning/matematik, færdighedsregning ved FSA.
Bestilling af de særligt udformede opgavesæt skal for decemberprøverne  

 være Undervisningsministeriet i hænde senest den 1. oktober og for  

 maj-juniprøverne senest den 1. marts.
Skolen indsender blanketten  

 »Opgavebestilling til elever med særlige behov« (bestillingsnummer  

 7301-107) til Undervisningsministeriet, Folkeskolens afsluttende prøver,  

 Frederiksholms Kanal 26 B, 1220 København K.
ad § 5 Når der forekommer behov for fravigelser, som ligger uden for  

 beskrivelserne i bekendtgørelsen og vejledningen, indsendes ansøgning om  

 dispensation til Undervisningsministeriet, som træffer afgørelsen.
Eventuelle  

 ansøgninger herom indsendes inden den 1. oktober, henholdsvis den 1. marts.
 Undervisningsministeriet kan i øvrigt inddrages, når der opstår tvivl om,  

 hvordan prøveaflæggelsen kan tilrettelægges.
ad § 6 Påtegninger på afgangsbeviset/prøvebeviset:
 Det er en forudsætning for fravigelsen, at eleven fuldt ud er blevet gjort  

 bekendt med indholdet af fravigelsen, og hvilke konsekvenser den får med  

 hensyn til en eventuel påtegning på afgangsbeviset/ prøvebeviset.
 Den påtegning, der i visse tilfælde gives på afgangsbeviset, beskriver,  

 hvilke forandringer der er sket i forhold til de almindelige vilkår ved  

 prøveaflæggelsen.
Udsigten til at få en påtegning på afgangsbeviset/prøvebeviset medfører  

 erfaringsmæssigt, at nogle elever ikke ønsker at benytte sig af muligheden  

 for at få tilladelse til en fravigelse.
Det drejer sig oftest om elever, hvis  

 vanskeligheder ligger i den lettere ende af spektret, og /eller hvor  

 mulighederne for at opnå bedre resultateter som følge af fravigelserne er  

 begrænsede.
IV.
Særlige forhold for forskellige grupper af elever med særlige  

 behov og for fremmedsprogede elever 1. Elever med svære læse-/stavevanskeligheder:
Den faglige begrundelse for at give tilladelse til en fravigelse skal  

 være, at eleven har svære læse-/stavevanskeligheder.
Der skal være tale om et  

 læsestandpunkt, der giver sig udslag i en meget langsom og usikker læsning,  

 og/eller der skal være tale om en meget ringe forståelse af det læste,  

 således at det er tvivlsomt, om eleven vil kunne gennemføre prøverne uden  

 tilladelse til en eller flere fravigelser fra de almindelige  

 prøvebestemmelser.
Det skal tillige nøje overvejes, om en fravigelse vil føre til et bedre  

 resultat for eleven.
Det kræver f.eks. et vist fagligt niveau i dansk at  

 kunne arbejde målrettet med ordbogsopslag.
En tidsforøgelse ved prøven i  

 retstavning vil derfor ikke altid kunne omsættes i en højere karakter.
 Der skal foreligge en grundig pædagogisk/ psykologisk vurdering af elevens  

 læse-/staveniveau foretaget med tidssvarende individuelle læseprøver.  

 (Tidssvarende individuelle prøver kan f.eks. være SUP-diagnostiske læse- og  

 retstavningsprøver, IL-prøven eller delprøver fra MAUL-prøven).
 Der kan gives tilladelse til anvendelse af edb med tekstbehandling, hvis  

 der er faglige grunde dertil, og hvis tekstbehandlingen anvendes i den  

 daglige undervisning.
 De faglige begrundelser kan f.eks. være en nærmest ulæselig skrift  

 koblet sammen med store læse-/stavevanskeligheder eller en meget dårlig  

 håndmotorik, som medfører, at skriveprocessen bliver meget besværlig, og  

 skriften nærmest ulæselig.
 Skriftlige prøver:
 For elever med svære læse-/stavevanskeligheder kan der gives tilladelse  

 til forlænget tid ved de skriftlige prøver i:
- dansk, skriftlig fremstilling (FSA og FSU) - regning/matematik, problemregning (FSA) - regning/matematik, skriftlig (FSU) - fremmedsprog, skriftlig (FSU) Disse tidsforlængelser kan højst være på 60 minutter.
 I dansk, retstavning (FSA) kan der gives tilladelse til forlængelse af  

 prøvetiden med det formål, at eleven skal have ekstra tid til ordbogsopslag.  

 Tidsforlængelsen kan være på op til 20 minutter.
 Der kan som supplement til de centralt fremstillede opgavesæt gives  

 tilladelse til, at eleverne får udleveret en båndindtaling af teksten (se ad  

 § 4) ved prøverne i:
- dansk, skriftlig fremstilling (FSA og FSU) - regning/matematik, problemregning (FSA) - regning/matematik, skriftlig (FSU).
 Hvis en elev bruger edb med tekstbehandling som sit personlige  

 skriveredskab i det daglige, kan eleven få udleveret prøven i dansk,  

 retstavning (FSA) og regning/matematik, færdighedsregning (FSA) på diskette.  

 (se ad § 4).
I de tilfælde, hvor en elev får tilladelse til individuel diktering, kan  

 prøven tidsforskydes, hvis læreren først skal diktere til klassen og derefter  

 til den elev, som har fået tilladelse til fravigelsen.
Der skal være tilsyn  

 med denne elev, mens resten af klassen gennemfører prøven.
Ved dikteringen  

 anvendes den tid, som er nødvendig, hvorefter eleven har op til 20 minutter  

 til at gennemgå besvarelsen.
 Ved prøven i regning/matematik, færdighedsregning (FSA) kan der gives  

 tilladelse til, at den tilsynsførende læser enkelte ord op for eleven,  

 hvilket ikke medfører påtegning på afgangsbeviset/prøvebeviset.
Der kan gives tilladelse til anvendelse af edb med tekstbehandling ved de  

 skriftlige prøver.
Det vil sige:
- ved dansk retstavning (FSA) ingen stavekontrol - ved dansk skriftlig fremstilling (FSA) og (FSU) må der anvendes  

 stavekontrol.
 Ordenskarakteren bortfalder, når der anvendes tekstbehandling.
 Mundtlige prøver:
 Der kan gives tilladelse til forlænget forberedelsestid, maksimalt op til  

 50% for elever med svære læsevanskeligheder.
 Skolen kan også give tilladelse til, at der anvendes indtalte bånd som  

 supplement til teksten i forberedelsestiden ( dette gælder ikke ved  

 prøverne i fremmedsprog). Fremgangsmåden er, at eleven i overværelse af  

 skolens leder trækker sin opgave - uden at eleven gøres bekendt med denne - i  

 så god tid, at skolen kan foretage en indlæsning af teksten på bånd inden  

 prøveaflæggelsen.
 Praktiske prøver:
For elever med svære læsevanskeligheder kan opgaverne indlæses på bånd.  

 Den samme fremgangsmåde anvendes som omtalt under de mundtlige prøver.
Hvis  

 dette ikke er praktisk muligt, kan der medvirke en praktisk medhjælp, som  

 læser opgaverne højt for eleven.
 Påtegningerne på afgangsbeviset/prøvebeviset skal afspejle  

 fravigelserne:
 Der gives påtegninger på afgangsbeviset/prøvebeviset, hvis eleven har fået  

 tilladelse til forlænget prøvetid, forlænget forberedelsestid, anvendelse af  

 lydbånd og anvendelse af edb ved dansk, skriftlig fremstilling FSA og FSU,  

 regning/matematik, problemregning FSA og regning/matematik, skriftlig FSU.
 Nedenstående er eksempler på påtegninger i forbindelse med fravigelserne  

 ved folkeskolens afsluttende prøver:
 1. Fravigelse i dansk, skriftlig fremstilling og  

 regning/matematik, problemregning:
 »Skolen har givet tilladelse til forlængelse af prøvetiden og  

 anvendelse af lydbånd ved prøverne i dansk, skriftlig fremstilling og  

 regning/matematik, problemregning«.
 2. Fravigelse i dansk, skriftlig fremstilling og  

 dansk, retstavning:
 »Skolen har givet tilladelse til forlængelse af prøvetiden ved de  

 skriftlige prøver i dansk«.
 3. Fravigelse ved de mundtlige prøver i dansk:
 »Skolen har givet tilladelse til forlænget forberedelsestid og  

 anvendelse af lydbånd ved prøven i mundtlig dansk«.
 4. Fravigelse fra de skriftlige prøver i dansk og  

 regning/matematik og den mundtlige prøve i dansk:
»Skolen har givet tilladelse til forlænget tid ved de skriftlige  

 prøver i dansk og regning/matematik og forlænget forberedelsestid ved den  

 mundtlige prøve i dansk.« 5. Hvis fravigelserne er omfattende, skal elevens  

 afgangsbevis/prøvebevis ikke være forsynet med en detaljeret gennemgang af  

 alle fravigelserne.
Eleven har f.eks. haft forlænget forberedelsestid i dansk  

 og engelsk, mundtlig.
Desuden er der anvendt lydbånd og forlænget tid ved de  

 skriftlige prøver i både dansk og regning/matematik, og der er anvendt  

 tekstbehandling:
»Skolen har givet tilladelse til forlænget tid og anvendelse af  

 lydbånd ved de skriftlige og mundtlige prøver.
Der er anvendt  

 tekstbehandling, hvorved ordenskarakteren bortfalder«.
 2. Blinde og svagsynede elever:
 Skriftlige og mundtlige prøver:
 Blinde og svagsynede elever kan få tilladelse til forlænget prøvetid ved  

 de skriftlige prøver og forlænget forberedelsestid ved de mundtlige prøver i  

 samme omfang som beskrevet under afsnittet for elever med svære  

 læse-/stavevanskeligheder.
 Blinde og svagsynede elever kan desuden få tilladelse til forlænget  

 prøvetid ved prøven i regning/matematik, færdighedsregning (FSA).  

 Forlængelsen kan være på maksimalt 20 minutter.
 Skriftlige prøver:
 Blinde elever:
Blinde elever kan få de centralt udarbejdede opgavesæt udleveret på  

 punktskrift.
Ved de skriftlige prøver i dansk, skriftlig fremstilling (FSA og  

 FSU) vil der ved bestilling af punktskrift tillige blive medsendt lydbånd.
Undervisningsministeriet kan foretage ændringer i opgaverne i forbindelse  

 med omsætningen til punktskrift, f.eks. hvis billedstoffet er en del af  

 opgaven.
Opgavebesvarelserne indsendes til bedømmelse i  

 Undervisningsministeriet, Folkeskolens afsluttende prøver, Frederiksholms  

 Kanal 26 B, 1220 København K. (se ad § 3).
 Blinde elever kan anvende en praktisk medhjælp »seende  

 assistance«, som kan foretage ordbogsopslag og andre opgaver, hvor synet  

 er nødvendigt, og problemet ikke kan løses tilfredsstillende ved brug af  

 andre hjælpemidler.
 Den punktlæsende elev har ret til - inden opgavebesvarelsen - at læse  

 opgaverne højt for den praktiske medhjælp for at kontrollere, om punktteksten  

 er i overensstemmelse med originaludgaven og det rettelsesark, som medfølger.  

 Den tid, som medgår hertil, regnes ikke for en del af prøvetiden.
 Når en blind elev anvender Log-text eller anden tidssvarende edb-baseret  

 punktskrifttastatur, foreligger der ikke med dette en begrundelse for  

 forlængelse af prøvetiden.
De hjælpemidler, som må anvendes uden særlig tilladelse, er de taktile  

 hjælpemidler, som blinde bruger i dagligdagen.
Desuden kan blinde anvende  

 talende lommeregner - også i regning/matematik, færdighedsregning (FSA).
 Blinde elever uden Log-text eller tilsvarende:
 Hvis den blinde elev foretager indskrivning på standardtastatur, skal den  

 praktiske medhjælp efter ønske fra eleven oplæse de sidst skrevne ord,  

 således at eleven kan følge med i, hvor langt han eller hun er kommet.
 Medhjælpen skal endvidere efter elevens ønske læse den samlede besvarelse  

 højt for eleven med henblik på rettelse af evt. fejl.
 Svagsynede elever:
 Svagsynede elever kan vælge mellem at få teksterne udleveret i 3  

 forskellige forstørrelser (punkt 12, 14 og 16) afpasset efter deres  

 synshandicap, således at de har samme vilkår som i den daglige undervisning.  

 Den forstørrede tekst er i sort/hvid.
I regning/matematik er både billeder og tekst forstørret.
Hvis der indgår  

 opmålinger, foretages disse på originalopgaven.
 Svagsynede elever kan have brug for en praktisk medhjælp til ordbogsopslag  

 og andre praktiske opgaver, hvor synet er nødvendigt, og problemet ikke kan  

 løses ved brug af andre hjælpemidler.
 Blinde og svagsynede elever:
Blinde og svagsynede elever må bruge samme hjælpeprogrammer, når de bruger  

 edb med tekstbehandling som andre elever, der anvender tekstbehandling.
Det  

 vil sige:
 - ved dansk retstavning (FSA) ingen stavekontrol.
 - ved dansk, skriftlig fremstilling (FSA) og (FSU) må der anvendes  

 stavekontrol.
 Der må desuden anvendes elektroniske ordbøger i dansk og fremmedsprog.
 Mundtlige prøver:
 Blinde og svagsynede:
 Der kan gives tilladelse til forlængelse af forberedelsestiden ved de  

 mundtlige prøver med op til 50%.
 Hvis der indgår brug af ordbøger, formelsamlinger m.v. kan der gives  

 tilladelse til at bruge praktisk medhjælp, som kan oplyse/læse ønskede ord og  

 afsnit efter elevens anvisninger.
Ved de mundtlige prøver må skolen selv lave en aftale om levering af  

 prøvematerialet på punktskrift og eventuelt lydbånd til blinde elever.  

 Proceduren er, at eleven i overværelse af skolens leder trækker sin opgave -  

 uden at eleven gøres bekendt med denne - ca. 3 uger før den mundtlige prøve  

 finder sted.
Skolen lader eleven vælge blandt opgaver, hvori billedstof ikke  

 indgår.
 For blinde elever skal skolen herefter få opgaven omsat til punktskrift og  

 evt. bånd, så den ligger klar på prøvedagen som supplement til opgaven.
 For svagsynede elever kan skolen eventuelt selv vælge at forstørre  

 teksten, hvilket overflødiggør den lange frist på 3 uger.
 Praktiske prøver:
Som ved de skriftlige og mundtlige prøver kan opgaverne omsættes til  

 punktskrift eller stortryk med samme procedure som omtalt under de mundtlige  

 prøver.
Hvis dette ikke er praktisk muligt, kan der anvendes en praktisk  

 medhjælp til læsning af instruktioner m.v.
Desuden kan der være behov for at  

 få løst andre praktiske opgaver, som medhjælpen udfører på den  

 blinde/svagsynedes anvisninger.
Der gives påtegninger på afgangsbeviset/prøvebeviset som beskrevet i  

 afsnittet om elever med svære læse-/stavevanskeligheder.
Desuden gives  

 påtegning for udeladelse af billedstof.
 Et eksempel på en påtegning:
»Ved prøverne har skolen givet tilladelse til udeladelse af  

 billedstof.
Prøvetiden har været forlænget, og desuden er der anvendt  

 tekstbehandling, hvorved ordenskarakteren bortfalder«.
 3. Hørehæmmede og døve elever:
 Skriftlige prøver:
 Dansk, retstavning (FSA):
 Hørehæmmede elever kan få tilladelse til, at dikteringen ved prøven i  

 dansk, retstavning foregår med forskellige grader af hjælp afhængig af  

 hørehandicappets størrelse.
 1. Læreren dikterer teksten 3 gange:
Denne fravigelse kan tillades, når der er tale om et væsentligt, dvs.  

 i det mindste et middelsvært dobbeltsidigt høretab, som medfører brug af  

 høreapparater eller anden forstærkning.
Desuden forudsættes det, at denne  

 form for diktering har været anvendt i den daglige undervisning.
 2. Læreren dikterer med brug af mund-håndsystem (MHS):
 Denne fravigelse kan tillades, når eleven anvender MHS som et led i  

 sin kommunikation, og MHS indgår i den daglige undervisning.
3. Læreren gengiver først teksten på tegnsprog.  

 Derefter dikteres med brug af MHS og/eller tegnsprog.
Elevarket kan eventuelt  

 vises på en overheadprojektor for at lette elevens muligheder for at følge  

 med i teksten.
 Denne fravigelse kan tillades, når eleven anvender tegnsprog og MHS  

 som et led i sin kommunikation og i den daglige undervisning.
 Vedrørende de øvrige skriftlige prøver kan fravigelser gives på samme  

 betingelser som for elever med svære læse-/stavevanskeligheder (se under  

 dette afsnit).
 Mundtlige prøver:
Vedrørende forberedelsestiden skal begrundelserne for fravigelser findes i  

 elevens læseevne og læseforståelse.
Se under afsnittet »Elever med svære  

 læse-/stavevanskeligheder«.
 Ved prøverne anvender både hørehæmmede og døve elever den  

 kommunikationsform, de bruger i deres hverdag (dog med undtagelse af prøverne  

 i fremmedsprog).
For døve medvirker tolk, som kan oversætte fra dansk til tegnsprog og fra  

 tegnsprog til dansk, således at både det faglige og det sproglige niveau kan  

 bedømmes.
Censorer udpeges efter samme retningslinier som for hørende elever.
 Mundtlige prøver i fremmedsprog:
 For døve elever kan den mundtlige dialog på det fremmede sprog erstattes  

 med en skriftlig dialog evt. via et edb-anlæg.
 Lytteøvelsen kan erstattes med:
1. Læreren læser teksten op for eleven.
Dette kan også  

 foregå på en videooptagelse.
Denne fravigelse kan tillades, når eleven har et dobbeltsidigt  

 høretab, som medfører brug af høreapparat eller anden forstærkning.
Desuden  

 forudsættes det, at denne arbejdsform anvendes i den daglige  

 undervisning.
 2. Læreren læser teksten op, evt. kombineret med  

 anvendelse af MHS.
 Denne fravigelse kan tillades, når eleven anvender MHS som led i sin  

 kommunikation, og MHS indgår i den daglige undervisning.
 3. Lytteteksten erstattes af et billedmateriale,  

 f.eks. en videosekvens, hvori indgår situationer, som kan anvendes i stedet  

 for lytteteksten.
 Denne fravigelse kan tillades, når den svært hørehæmmede eller døve  

 elev ikke via hørelsen - selv med forstærkning - vil kunne opfatte indholdet  

 af lytteteksten.
Der gives påtegninger på afgangsbeviset/prøvebeviset som beskrevet i  

 afsnittet om elever med svære læse-/stavevanskeligheder.
Der gives desuden  

 påtegninger, hvis den mundtlige dialog erstattes af en skriftlig, og hvis  

 lytteteksten erstattes af et billedmateriale.
Anvendelse af tegnsprog og  

 medvirken af tolk medfører ligeledes påtegninger.
 4. Elever med bevægelseshandicap:
 For elever med bevægelseshandicap kan der gives tilladelse til forlængelse  

 af forberedelsestiden og prøvetiden ved alle prøverne.
 Elever med svære bevægelseshandicap kan få tilladelse til at anvende  

 lydbånd, når det af praktiske grunde tager for lang tid at læse  

 opgaveteksterne.
Elever med bevægelseshandicap kan også få tilladelse til at anvende  

 praktisk medhjælp, som på elevens anvisninger udfører de praktiske opgaver,  

 som bevægelseshandicappet forhindrer ham eller hende i selv at udføre.  

Disse praktiske opgaver kan være at foretage ordbogsopslag, at flytte om  

 på papirer, at være den »forlængede arm« ved opstillinger i  

 fysik/kemi osv.
Der kan i nogle tilfælde være brug for praktisk medhjælp ved  

 alle prøver.
Fravigelserne skal være begrundet i forhold, som forhindrer eleven i at  

 udføre en opgave eller nedsætter tempoet i udførelsen af opgaven.
Ved svære  

 bevægelseshandicap kan skrivehastigheden være så langsom, at tidsrammerne må  

 forlænges ud over angivelserne i afsnittet om »Elever med svære  

 læse-/stavevanskeligheder«.
Ved visse bevægelseshandicap kan der ske en udmatning, som betyder, at der  

 må indlægges pauser i prøveforløbet, for at eleven kan gennemføre de  

 skriftlige prøver.
De enkelte prøver må ikke fordeles på to dage.
 Elever med bevægelseshandicap kan også have behov for fravigelser som  

 omtalt f.eks. under afsnittet »Elever med svære  

 læse-/stavevanskeligheder« og »Elever med svære  

 talevanskeligheder«.
 For elever, som er svært bevægelseshandicappede, vil det være  

 hensigtsmæssigt at indhente råd og vejledning fra en konsulent på området  

 eller i Undervisningsministeriet i forbindelse med en drøftelse af  

 tilrettelæggelsen af prøverne.
 Skolen kan give tilladelse til anvendelse af edb med tekstbehandling ved  

 prøverne, hvorved ordenskarakteren bortfalder.
 Der gives påtegninger på afgangsbeviset/prøvebeviset som beskrevet i  

 afsnittet om elever med svære læse-/stavevanskeligheder.
 Eksempel på påtegning af afgangsbeviset/prøvebeviset:
»Skolen har givet tilladelse til forlængelse af prøvetiden og  

 anvendelse af lydbånd.
Der er anvendt tekstbehandling, hvorved  

 ordenskarakteren bortfalder«.
 5. Elever med svære talevanskeligheder:
 For elever med talevanskeligheder i form af svært forståelig tale eller  

 svær stammen kan der ved de mundtlige prøver gives tilladelse til, at eleven  

 nedskriver besvarelsen eller dele deraf.
Der kan desuden medvirke en medhjælp, som dels kan være en  

 tryghedsskabende faktor, dels kan medvirke som hjælper ved kommunikationen,  

 hvis eleven eller læreren anmoder derom.
Medhjælperen udpeges af skolens  

 leder og kan f.eks. være elevens talepædagog.
Der gives påtegninger, når de mundtlige prøver helt eller delvist må  

 gennemføres med skriftlige besvarelser.
Desuden gives der påtegning, hvis den  

 praktiske medhjælp indgår ved prøven i et omfang, som går ud over at tolke  

 eller gengive enkeltord.
 Påtegningen kan f.eks. være følgende:
 »Skolen har tilladt, at eleven ved de mundtlige prøver har  

 besvaret de stillede spørgsmål skriftligt«.
 6. Fremmedsprogede elever:
Fremmedsprogede elever har umiddelbart ret til at anvende ordbøger fra  

 deres eget sprog til dansk og fra dansk til deres eget sprog evt. via et  

 tredje sprog.
Dette er ikke at betragte som en fravigelse og medfører således  

 ikke en påtegning på afgangsbeviset/prøvebeviset.
Skolen kan herudover give en fremmedsproget elev tilladelse til  

 fravigelser fra prøvebestemmelserne.
Fravigelserne kan gives efter en  

 individuel vurdering, hvis eleven af sproglige grunde har store  

 læse-/stavevanskeligheder og dermed har svært ved at læse og/eller forstå  

 prøveteksten.
Forudsætningerne for en fravigelse er klasselærerens og/eller faglærernes  

 vurdering af elevens særlige vanskeligheder i forhold til de opgavetyper,  

 eleven stilles over for ved prøveaflæggelsen.
Desuden skal der foreligge en  

 aktuel udtalelse fra pædagogisk-psykologisk rådgivningskontor, som også kan  

 inddrage andre sagkyndige i vurderingen.
Denne udtalelse skal indeholde en  

 vurdering af elevens læsestandpunkt og læseforståelse.
Fravigelserne gives på  

 samme grundlag og holdes inden for de samme rammer som for elever med svære  

 læse-/stavevanskeligheder og med de samme påtegninger på  

 afgangsbeviset/prøvebeviset til følge (se afsnittet »Elever med svære  

 læse-/stavevanskeligheder)».
 En fravigelse forudsætter desuden, at prøven derved kommer i  

 overensstemmelse med den daglige undervisning.
Et ønske om fravigelse vil typisk være en forlængelse af  

 forberedelsestiden for at kunne få mere tid til ordbogsopslag.
For at opnå  

 denne fravigelse skal der være tale om store sprogvanskeligheder, som  

 nødvendiggør ordbogsopslag i meget betydeligt omfang.
Udtalelsen fra  

 pædagogisk- psykologisk rådgivningskontor skal i dette tilfælde dokumentere  

 de sproglige vanskeligheder i relation til læse-/staveprocessen.
 På afgangsbeviset/prøvebeviset anføres i tilfælde af forlænget  

 forberedelsestid ved den mundtlige prøve i dansk:
 »Skolen har givet tilladelse til forlænget forberedelsestid ved  

 den mundtlige prøve i dansk«.
 Den fremmedsprogede elev og dennes forældre skal på et tidligt tidspunkt  

 inddrages i drøftelserne om en eventuel fravigelse og være klar over  

 konsekvenserne deraf.
 7. Andre elever:
 Der er også andre grupper af elever, som kan have brug for fravigelser.  

 For eksempel kan elever med sukkersyge undervejs i de skriftlige prøver på  

 grund af den uvante og stressede situation blive dårlige og få brug for at  

 spise og efterfølgende evt. have brug for at hvile.
 Der kan ikke gives en generel tilladelse til ekstra spisepauser, men der  

 kan gives tilladelse til en forlængelse af prøvetiden ved de skriftlige  

 prøver i dansk, skriftlig fremstilling og regning/matematik, skriftlig ved  

 FSA og FSU i op til 30 minutter.
 I tilfælde af at eleven får brug for pausen, påføres  

 afgangsbeviset/prøvebeviset:
 »Skolen har givet tilladelse til forlængelse af prøvetiden ved de  

 skriftlige prøver«.
I tilfælde af at andre elever, end de bekendtgørelsen og vejledningen  

 beskriver, har behov for en fravigelse af prøvebestemmelserne, ansøges  

 Undervisningsministeriet om tilladelse hertil.
Ansøgning indsendes inden den  

 1. oktober, henholdsvis den 1. marts.
Undervisningsministeriet, den 19. januar  

 1994 Erik Thorsen Bilag Aff.
