Blænding af solindfald fra vinduer Sagen handlede om blænding af solindfald fra vinduer.
 Arbejdstilsynet konstaterede ved tilsynsbesøget, at de ansatte skiftede med at arbejde med øjenundersøgelser i reduceret lysstyrke i selve øjenklinikken og med kontrol af patienters øjne i gangareal/venterum, hvor der var et stort vinduesparti med solindfald.
Gangarealet/venteområdet var delvist åbent i fuld højde mod vinduesside og med lysindfald fra hele vinduessiden i 8-10 meters højde.
Vinduespartiet var vendt, så når solen skinnede, var der solindfald gennem ruderne fra om morgenen og til ca. 14-15 tiden om eftermiddagen.
I en stor del af dette tidsrum stod solen, så den enten direkte eller via refleksion gennem andre vinduespartier ramte skarpt ind i ind/udgangsområdet fra øjenklinikken og i venteområdet for patienterne.
 Arbejdstilsynet henviste i påbuddet til bekendtgørelse nr. 96 af 13. februar 2001 om faste arbejdssteders indretning.
 Et enigt Arbejdsmiljøklagenævn hjemviste Arbejdstilsynets afgørelse.
 Arbejdsmiljøklagenævnet lagde vægt på, at sagen ikke var tilstrækkeligt oplyst.
Arbejdsmiljøklagenævnet lagde herved vægt på, at Arbejdstilsynets påbud ikke efter sin ordlyd var et indretningspåbud.
Arbejdstilsynets påbud var derimod formuleret efter reglerne om arbejdets udførelse.
Arbejdstilsynet havde anvendt arbejdsmiljølovens regel om arbejdsstedets indretning og reglerne om krav til arbejdsrum i bekendtgørelse om faste arbejdssteders indretning, herunder regler om, at vinduer skulle være placeret og eventuelt afskærmet, så de ikke medførte blænding, som også efter sin formulering krævede, at der var tale om et arbejdsrum.
Arbejdsmiljøklagenævnet lagde i den forbindelse vægt på, at sagen drejede sig om et venterum for patienter/gangareal.
Der var således ikke umiddelbart tale om et arbejdsrum.
 Det forhold, at de ansatte fra øjenklinikken udførte kortvarig øjenundersøgelse i venterummet/gangarealet, fandt Arbejdsmiljøklagenævnet ikke var tilstrækkelig oplyst til at vurdere, om der var tale om et arbejdsrum eller om arbejdet i øvrigt ikke blev udført sikkerheds- og sundhedsmæssigt fuldt forsvarligt.
[Adressat udeladt] Arbejdsmiljøklagenævnet har på møde den 27. november 2012 behandlet [navn udeladt]s klage over Arbejdstilsynets afgørelse af 29. juni 2012, hvor [navn udeladt] fik påbud om at sikre øjenklinikkens ansatte mod solblænding fra store vinduespartier i venterum/gangareal på [navn udeladt].
Nævnet traf følgende A F G Ø R E L S E Arbejdsmiljøklagenævnet hjemviser Arbejdstilsynets afgørelse af 29. juni 2012 om, at [navn udeladt] skal sikre øjenklinikkens ansatte mod solblænding fra store vinduespartier i venterum/gangareal på [navn udeladt].
 Det betyder, at Arbejdstilsynet skal vurdere sagen på ny. [navn udeladt] vil høre fra Arbejdstilsynet.
B E G R U N D E L S E Arbejdsmiljøklagenævnet har lagt vægt på, at sagen ikke er tilstrækkeligt oplyst.
Arbejdsmiljøklagenævnet har herved lagt vægt på, at Arbejdstilsynets påbud ikke efter sin ordlyd er et indretningspåbud.
Arbejdstilsynets påbud er derimod formuleret efter reglerne om arbejdets udførelse.
Arbejdstilsynet har anvendt arbejdsmiljølovens regel om arbejdsstedets indretning og reglerne om krav til arbejdsrum i bekendtgørelse om faste arbejdssteders indretning, herunder regler om, at vinduer skal være placeret og eventuelt afskærmet, så de ikke medfører blænding, som også efter sin formulering kræver, at der er tale om et arbejdsrum.
Arbejdsmiljøklagenævnet har i den forbindelse lagt vægt på, at sagen drejer sig om et venterum for patienter/gangareal.
Der er således ikke umiddelbart tale om et arbejdsrum.
 Det forhold, at de ansatte fra øjenklinikken udfører kortvarig øjenundersøgelse i venterummet/gangarealet, finder Arbejdsmiljøklagenævnet ikke er tilstrækkelig oplyst til at vurdere, om der er tale om et arbejdsrum eller om arbejdet i øvrigt ikke udføres sikkerheds- og sundhedsmæssigt fuldt forsvarligt.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
  Om Arbejdstilsynets ret til at give påbud:
  § 77, stk. 1, i lovbekendtgørelse nr. 1072 af 7. september 2010.
  Om arbejdsstedets indretning:
 § 42, stk. 1 og § 43, i lovbekendtgørelse nr. 1072 af 7. september 2010  § 25, stk. 1, i bekendtgørelse nr. 96 af 13. februar 2001 om faste arbejdssteders indretning.
  Om arbejdets udførelse:
  § 38, stk. 1, i lovbekendtgørelse nr. 1072 af 7. september 2010.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til:
- [navne udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer mv.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 96 af 13. februar 2001 om faste arbejdssteders indretning Kapitel 5 Arbejdsrum . . .
§ 25. Arbejdsrum skal have en sådan tilgang af dagslys, at de er velbelyste.
Vinduer og ovenlys skal være udført, placeret og eventuelt afskærmet således, at de ikke medfører blænding, overophedning eller generende kuldenedfald.
 Stk. 2. Der skal fra arbejdsrum være udsyn til omgivelserne gennem vinduer eller lignende.
Stk. 3. Hvis vinduer, tagvinduer og ovenlysvinduer kan åbnes, lukkes, justeres og fastgøres, skal det kunne ske på en sikkerhedsmæssig forsvarlig måde.
Det skal sikres, at åbne vinduer, tagvinduer og ovenlysvinduer ikke udgør fare.
 Stk. 4. Bestemmelserne i stk. 1 og 2 gælder ikke, hvis arbejdets art ikke tillader dagslys og kan desuden fraviges helt eller delvist, hvis deres gennemførelse vil betyde en afgørende ulempe for virksomhedens drift.
