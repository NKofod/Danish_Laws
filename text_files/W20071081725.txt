Klage over at egen læge ikke reagerede relevant på forhøjede levertal Nævnet fandt grundlag for at kritisere lægen.
 Herved lagde nævnet vægt på, at lægen burde have foranstaltet yderligere undersøgelser, idet der var taget flere blodprøver, der viste markant forhøjede levertal (ALAT).
 Det var i denne forbindelse nævnets opfattelse, at såfremt et undersøgelsesresultat med overvejende sandsynlighed er udtryk for alvorligere sygdom, påhviler det lægen at være aktiv samt sikre sig, at patienten forstår rækkevidden af eventuelle dispositioner, der ikke følger lægens anvisninger.
 Det var nævnets vurdering, at det var relevant, at lægen foranledigede en snarlig ultralydsskanning, men det var videre nævnets vurdering, at det normale svar ikke blot kunne henlægges og derefter afvente patientens henvendelse.
 Nævnet kunne oplyse, at et massivt forhøjet ALAT med til vished grænsende sandsynlighed er udtryk for betydende leversygdom af en type, der ikke nødvendigvis kan fremstilles ved ultralydsskanning.
 Det var derfor nævnets vurdering, at patienten burde have været orienteret om resultatet af ultralydsskanningen ved en konsultation, og at han burde havde været indkaldt, da han ikke selv henvendte sig.
 Det var videre nævnets vurdering, at det havde været relevant, om lægen havde sendt en henvisning til en leverspecialist (hepatologisk kyndig) samtidig med henvisningen til ultralydsskanningen.
