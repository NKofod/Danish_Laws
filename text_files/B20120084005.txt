Bekendtgørelse om tilskud til statslige vådområdeprojekter I medfør af § 3, jf. § 2, nr. 4, litra e, § 5, stk. 1, § 7, stk. 4, § 11, stk. 4, i lov nr. 316 af 31. marts 2007 om udvikling af landdistrikterne (landdistriktloven) og efter aftale med miljøministeren, fastsættes:
Kapitel 1 Formål og indhold § 1. Bestemmelserne i denne bekendtgørelse vedrører tilskud til statslige vådområdeprojekter.
 Stk. 2. Formålet med ordningen er, gennem anlæg af vådområder, at forbedre vandmiljøet og naturen ved en reduktion af kvælstofbelastningen i oplande til kystvande, hvor der i de statslige vandplaner er fastlagt reduceret kvælstofpåvirkning.
§ 2. NaturErhvervstyrelsen kan inden for den bevillingsmæssige ramme 1) give tilsagn om tilskud til forundersøgelser, 2) give tilsagn om tilskud til anlæg af vådområder, og 3) reservere økonomiske rammer for ansøgte projekter omfattet af nr. 2 under et eller flere af følgende virkemidler:
 a) Køb af projektjord i henhold til bekendtgørelse af lov nr. 1275 af 2. november 2010 om jordfordeling og offentligt køb og salg af fast ejendom til jordbrugsmæssige formål m.m. (jordfordelingsloven).
 b) Jordfordeling i henhold til jordfordelingsloven.
c) Tilsagn om tilskud til fastholdelse af vådområder i medfør af NaturErhvervstyrelsens bekendtgørelse om tilskud til fastholdelse af vådområder og naturlige vandstandsforhold Stk. 2. Tilsagn om tilskud, omfattet af stk. 1, nr. 1 og 2, kan gives til de projektansvarlige.
Kapitel 2 Definitioner § 3. Ved forundersøgelser forstås i denne bekendtgørelse undersøgelser der gennemføres forud for anlæg af vådområder, og som muliggør en vurdering af, om et projekt kan gennemføres.
Forundersøgelser kan omfatte ejendomsmæssige og tekniske forundersøgelser.
 Stk. 2. Ejendomsmæssige forundersøgelser omfatter i denne bekendtgørelse undersøgelser, der beskriver de ejendomsmæssige forhold, herunder ejerskab, ejendommenes beliggenhed, driftsform, lodsejertilslutning, jordpris og deltagernes erstatningsønsker, herunder behovet for erstatningsjord.
 Stk. 3. Tekniske forundersøgelser omfatter i denne bekendtgørelse undersøgelser, der beskriver tekniske og biologiske forhold af betydning for anlæg af vådområder, herunder størrelsen af det påvirkede areal, jordbundsforhold, topografi, flora og fauna, samt beskriver, hvorledes et projekt kan bidrage til at fremme formålet med denne ordning.
 Stk. 4. Ved projektansvarlig forstås i denne bekendtgørelse den decentrale enhed i Naturstyrelsen, der er ansvarlig for at udvikle, undersøge og gennemføre statslige vådområdeprojekter efter denne bekendtgørelse.
 Stk. 5. Ved redegørelse fra Naturstyrelsen forstås i denne bekendtgørelse en redegørelse fra Naturstyrelsens enhed i København, der har ansvaret for vurdering af projekter med tilhørende ansøgninger i henhold til Miljøministeriets bekendtgørelse om kriterier for statslige vådområdeprojekter.
 Stk. 6. Ved udtalelse fra Naturstyrelsen forstås i denne bekendtgørelse udtalelse fra Naturstyrelsens enhed i København, der har ansvaret for vurdering af projekter med tilhørende ansøgninger i henhold til Miljøministeriets bekendtgørelse om kriterier for statslige vådområder.
Kapitel 3 Administration Kontrol § 4. NaturErhvervstyrelsen foretager kontrol i forbindelse med administrationen efter denne bekendtgørelse.
 Stk. 2. NaturErhvervstyrelsen forestår den fysiske kontrol og den efterfølgende regnskabskontrol.
 Stk. 3. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktslovens § 12.
Ansøgning om tilskud og afgørelse § 5. Ansøgning om tilskud skal indgives til NaturErhvervstyrelsen på et særligt ansøgningsskema, der fås via NaturErhvervstyrelsens hjemmeside eller via hjemmesiden www.vandprojekter.dk.
 Stk. 2. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet på eget ansvar.
 Stk. 3. NaturErhvervstyrelsen træffer afgørelse om tilsagn eller afslag på ansøgning om tilskud på grundlag af en redegørelse fra Naturstyrelsen, jf. §§ 7 og 8. NaturErhvervstyrelsen fastsætter i tilsagnet det beløb, der gives tilsagn om tilskud for.
 § 6. Hvis ansøger ønsker reservation af en økonomisk ramme under et eller flere af de i § 2, stk. 1, nr. 3, nævnte virkemidler for gennemførelse af et projekt om tilskud til anlæg af vådområder, skal ansøgning om reservation af økonomiske rammer hertil indgives samtidig med ansøgning om tilskud til anlæg af vådområder.
 Stk. 2. For projekter, der omfattes af tilsagn om tilskud til anlæg af vådområder, reserverer NaturErhvervstyrelsen økonomiske rammer, som nævnt i § 2, stk. 1, nr. 3, hvis der er ansøgt herom.
Kapitel 4 Tilskudsberettigede projekter Forundersøgelser § 7. Tilskud til forundersøgelser kan kun ydes til projekter, der opfylder de kriterier, der fremgår af § 3 i Miljøministeriets bekendtgørelse om kriterier for statslige vådområdeprojekter.
Anlæg af vådområder § 8. Tilskud til anlæg af vådområder kan kun ydes til projekter, der opfylder de kriterier, der fremgår af § 4 og § 5 i Miljøministeriets bekendtgørelse om kriterier for vurdering af statslige vådområdeprojekter.
Kapitel 5 Betingelser for tilskud Forundersøgelser § 9. Det er en betingelse for tilskud til forundersøgelser, 1) at forundersøgelserne afsluttes inden en dato, der fastsættes i tilsagnet af NaturErhvervstyrelsen, og som efter ansøgning kan ændres, jf. § 15, 2) at tilsagnshaver indsender udbetalingsanmodning, forundersøgelsesrapporter samt udtalelse om gennemførelse rettidigt til NaturErhvervstyrelsen, jf. § 20, nr. 3, 3) at udbetalingsanmodninger med tilhørende originale regnskabsbilag holdes tilgængeligt i mindst 5 år regnet fra datoen for afsluttende udbetaling af tilskud, 4) at ansøger afgiver de oplysninger NaturErhvervstyrelsen anmoder om til brug for sagsbehandlingen, 5) at tilsagnshaver skal oplyse, om projektet er omfattet af en kontrakt, som er omfattet af EU´s udbudsregler eller tilbudslovens regler, og 6) at tilsagnshaver, hvis projektet er omfattet af en kontrakt, der er omfattet af EU´s udbudsregler eller tilbudslovens regler, skal holde dokumenter, som dokumenterer, at EU´s udbudsregler eller tilbudslovens regler er overholdt tilgængelige i mindst 5 år fra datoen for afsluttende udbetaling.
Anlæg af vådområder § 10. Det er en betingelse for tilskud til anlæg af vådområder, 1) at de nødvendige tilladelser fra offentlige myndigheder opnås, inden anmodning om udbetaling, 2) at projektet afsluttes inden en dato, der fastsættes i tilsagnet af NaturErhvervstyrelsen, og som efter ansøgning kan ændres, jf. § 15, 3) at tilsagnshaver indsender anmodning om slutudbetaling, afsluttende projektrapport samt udtalelse om gennemførelse rettidigt til NaturErhvervstyrelsen, jf. § 21, stk. 1, nr. 2 og 3, 4) at projektet opretholdes i en periode på mindst 5 år regnet fra datoen, hvor projektet senest skal være afsluttet, 5) at udbetalingsanmodninger med tilhørende originale regnskabsbilag holdes tilgængeligt i mindst 5 år regnet fra datoen for afsluttende udbetaling af tilskud, 6) at ansøger afgiver de oplysninger NaturErhvervstyrelsen anmoder om til brug for sagsbehandlingen, 7) at tilsagnshaver skal oplyse, om projektet er omfattet af en kontrakt, som er omfattet af EU´s udbudsregler eller tilbudslovens regler, 8) at tilsagnshaver, hvis projektet er omfattet af en kontrakt, der er omfattet af EU´s udbudsregler eller tilbudslovens regler, skal holde dokumenter, som dokumenterer, at EU´s udbudsregler eller tilbudslovens regler er overholdt tilgængelige i mindst 5 år fra datoen for afsluttende udbetaling, og 9) at ansøger sikrer, at kontrolmyndigheden har adgang til projektområdet i forbindelse med kontrol.
§ 11. Det er endvidere en betingelse for tilskud til anlæg af vådområder, at tilsagnshaver sikrer, at de i stk. 2 anførte bestemmelser og eventuelle bestemmelser i medfør af § 12 bliver tinglyst som servitut på samtlige ejendomme med arealer inden for projektområdet.
I servitutterne skal NaturErhvervstyrelsen være anført som påtaleberettiget.
Tinglysning skal ske inden udbetalingen.
Stk. 2. Efter projektets gennemførelse skal arealer inden for projektområdet permanent henligge som vådområde og fastholdes som græs- eller naturarealer.
Skov, der er etableret forud for indgivelse af ansøgning om tilskud, kan dog opretholdes men kan ikke omfattes af tilsagn om tilskud i medfør af NaturErhvervstyrelsens bekendtgørelse om tilskud til fastholdelse af vådområder og naturlige vandstandsforhold.
For arealer inden for projektområdet gælder endvidere følgende:
 1) Arealerne må ikke anvendes til etablering af skov eller energi-, lav- eller stævningsskov.
 2) Arealerne må ikke anvendes til dyrkning af afgrøder, herunder ikke anvendes til frøproduktion og til dyrkning af energiafgrøder, prydvækster, pyntegrønt og juletræer, hvilket dog ikke er til hinder for, at græs og anden plantevækst på arealerne kan anvendes til græsning, slæt, rørskær eller lignende.
3) Arealerne må ikke tilføres plantebeskyttelsesmidler.
NaturErhvervstyrelsen kan i særlige tilfælde dispensere fra forbuddet mod tilførsel af plantebeskyttelsesmidler.
 4) Arealerne må ikke tilføres gødning, bortset fra den gødning, der efterlades af græssende husdyr.
 5) Arealerne må ikke tilføres jordforbedringsmidler.
 6) Arealerne må ikke omlægges.
7) Der må ikke tilskudsfodres på arealerne.
Mineraler betragtes ikke som tilskudsfoder.
NaturErhvervstyrelsen kan i særlige tilfælde dispensere fra forbuddet mod at tilskudsfodre på arealerne.
8) Aktiviteter, som ejere og forpagtere iværksætter eller tillader på den del af arealerne, der ligger nærmere end 5 meter fra åbne vandløb, søer over 100 m² og kystlinjer, skal udføres på en måde, der ikke medfører erosion af nævnte del af arealerne.
Afstanden regnes fra vandløbets eller søens øverste kant eller for så vidt angår kystlinjer fra årets normale højeste vandstandslinje.
NaturErhvervstyrelsen kan i særlige tilfælde dispensere fra bestemmelsen i 1. pkt.
 9) Kontrolmyndigheden skal have adgang til projektområdet i forbindelse med kontrol.
 10) Der skal være den adgang til projektområdet, der er nødvendig for at kunne opfylde betingelser vedrørende vedligeholdelse af anlæg.
 11) Den naturtype og tilstand, der dannes som følge af de bestemmelser, der tinglyses i medfør af nærværende bekendtgørelse, er ikke omfattet af undtagelsesreglen (1-årsreglen) i § 2, stk. 1 og 3, i bekendtgørelse nr. 1172 af 20. november 2006 om beskyttede naturtyper eller senere bestemmelser, der måtte afløse de nævnte bestemmelser.
 12) Den, NaturErhvervstyrelsen bemyndiger dertil, skal have adgang til udendørs arealer i projektområdet i forbindelse med målinger af effekten af projektet på vandmiljøet og naturen, herunder til at tage jord- og vandprøver.
 § 12. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet, og til at offentliggøre oplysninger om projektet på tilsagnshavers hjemmeside eller i relevante dagblade, tidsskrifter eller lignende.
Stk. 2. NaturErhvervstyrelsen kan efter indhentelse af udtalelse fra Naturstyrelsen fastsætte yderligere betingelser i tilsagnet, herunder at servitutter for projektområdet skal indeholde nærmere anførte bestemmelser, herunder bestemmelser om afvandingsforholdene, vedligeholdelse af anlæg og plantedækket.
Der kan dog ikke fastsættes betingelse om, at der ikke må tages slæt på arealerne inden for projektområdet.
 Stk. 3. NaturErhvervstyrelsen kan endvidere fastsætte yderligere betingelser uden indhentelse af udtalelse fra Naturstyrelsen.
Kapitel 6 Tilskudsberettigede udgifter Forundersøgelser § 13. Tilskud til forundersøgelser kan omfatte 1) udgifter til løn til tilsagnshavers personale, under forudsætning af, at udgiften kan dokumenteres ved faktura eller tilsvarende dokumentation, og af at disse udgifter ikke normalt finansieres af offentlige institutioner, offentlige virksomheder eller kommunale fællesskaber, og 2) udgifter til information og møder, og 3) udgifter til konsulentbistand.
 Stk. 2. Udgifterne skal være nødvendige for at gennemføre forundersøgelsen og skal være direkte relaterede til gennemførelsen af forundersøgelsen.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at NaturErhvervstyrelsen vurderer, at udgifterne er af væsentlig betydning for projektets gennemførelse.
Stk. 4. Tilskud til forundersøgelser kan ikke omfatte 1) udgifter, som tilsagnshaver har afholdt, inden NaturErhvervstyrelsen har givet tilladelse til at iværksætte projektet, jf. § 5, stk. 2, dog hvis en sådan tilladelse ikke er givet udgifter, som tilsagnshaver har afholdt, inden der er givet tilsagn om tilskud, 2) udgifter vedrørende aktiviteter, som tilsagnshaver eller en ejer eller forpagter af arealer i projektområdet er forpligtet til at gennemføre i medfør af anden lovgivning, 3) udgifter, hvortil der ydes offentlig støtte eller støtte i medfør af anden lovgivning, 4) moms, medmindre denne endeligt bæres af tilsagnshaver, 5) udgifter til forskning og teknologisk udvikling, 6) finansierings- og pengeinstitutomkostninger og 7) udgifter til køb af brugt udstyr og brugt materiel, og 8) udgifter til leje og leasing af udstyr og materiel.
Anlæg af vådområder § 14. Tilskud til anlæg af vådområder kan omfatte 1) udgifter til undersøgelser, 2) udgifter til konsulentbistand, 3) udgifter til anlægsarbejder, 4) udgifter til løn til tilsagnshavers personale under forudsætning af, at udgiften kan dokumenteres ved faktura eller tilsvarende dokumentation, og at disse udgifter ikke normalt finansieres af offentlige institutioner, offentlige virksomheder eller kommunale fællesskaber, og 5) udgifter til gebyrer i forbindelse med tinglysning af vådområdedeklaration, jf. § 11.
 Stk. 2. Udgifterne, jf. stk. 1, skal være nødvendige for at kunne gennemføre anlæggelsen og skal være direkte relateret til gennemførelsen af projektet.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at NaturErhvervstyrelsen vurderer, at udgifterne er af væsentlig betydning for projektets gennemførelse.
Stk. 4. Tilskud til anlæg af vådområder kan ikke omfatte 1) udgifter, som tilsagnshaver har afholdt, inden NaturErhvervstyrelsen har givet tilladelse til at iværksætte projektet, jf. dog § 5, stk. 2, dog hvis en sådan tilladelse ikke er givet udgifter, som tilsagnshaver har afholdt, inden der er givet tilsagn om tilskud.
2) udgifter vedrørende aktiviteter som tilsagnshaver eller en ejer eller forpagter af arealer i projektområdet er forpligtet til at gennemføre i medfør af anden lovgivning, 3) udgifter, hvortil der ydes offentlig støtte eller støtte i medfør af anden lovgivning, 4) moms, medmindre denne endeligt bæres af tilsagnshaver, 5) udgifter til forskning og teknologisk udvikling, 6) finansierings- og pengeinstitutomkostninger, 7) udgifter til køb af brugt udstyr og brugt materiel, 8) udgifter til leje og leasing af udstyr og materiel, og 9) udgifter vedrørende anlægsarbejder på skovarealer og arealer omfattet af fredskovspligt.
Kapitel 7 Ændring af projektet § 15. Ændring af et projekt kan godkendes af NaturErhvervstyrelsen på grundlag af en redegørelse fra Naturstyrelsen.
Ansøgning om ændring af et projekt skal godkendes, inden ændringen iværksættes.
Stk. 2. Ansøgning efter stk. 1 skal indgives til NaturErhvervstyrelsen på et særligt skema, der fås via NaturErhvervstyrelsens hjemmeside eller via hjemmesiden www.vandprojekter.dk.
NaturErhvervstyrelsen træffer afgørelse på grundlag af en redegørelse fra Naturstyrelsen.
 Stk. 3. Tilsagnsbeløbet kan ikke forhøjes i forbindelse med ændringer i projektet.
Stk. 4. Anmodning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
§ 16. NaturErhvervstyrelsen kan efter ansøgning tillade, at en anden, der ifølge § 3, stk. 4, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Stk. 2. Ansøgning efter stk. 1 skal indgives til NaturErhvervstyrelsen på et særligt skema, der fås via NaturErhvervstyrelsens hjemmeside eller via hjemmesiden www.vandprojekter.dk.
NaturErhvervstyrelsen træffer afgørelse på grundlag af en redegørelse fra Naturstyrelsen.
Kapitel 8 Beregning af tilskud § 17. Tilskud til forundersøgelser ydes med op til 100 pct. af de tilskudsberettigede udgifter.
 Stk. 2. Tilskud til anlæg af vådområder ydes med op til 100 pct. af de tilskudsberettigede udgifter.
§ 18. NaturErhvervstyrelsen kan nedsætte den samlede værdi af de tilskudsberettigede projektudgifter for et projekt, hvis styrelsen vurderer, at reglerne i EU´s udbudsbestemmelser eller reglerne i tilbudsloven ikke er overholdt.
Nedsættelsen af de tilskudsberettigede projektudgifter vil blive fastsat ud fra en vurdering af art og grovheden af overtrædelsen samt ud fra en vurdering af det økonomiske tab for Den Europæiske Landbrugsfond for udvikling af Landdistrikterne (ELFUL), der vurderes at være forbundet hermed.
Kapitel 9 Udbetaling af tilskud § 19. Udbetaling af tilskud sker på grundlag af den projektansvarliges opgørelse over betalte tilskudsberettigede projektudgifter, der skal kunne dokumenteres.
Anmodning om udbetaling af tilskud indgives til NaturErhvervstyrelsen på et særligt skema.
Skema fås via NaturErhvervstyrelsens hjemmeside eller via hjemmesiden www.vandprojekter.dk.
Anmodningen skal indeholde de oplysninger og være vedlagt de bilag, som NaturErhvervstyrelsen forlanger til brug for beregning og udbetaling af tilskud.
 § 20. For udbetaling af tilskud til forundersøgelser gælder endvidere følgende:
 1) Tilskud udbetales som en samlet udbetaling efter forundersøgelsernes afslutning.
 2) Anmodning om udbetaling skal være vedlagt en udtalelse fra Naturstyrelsen om, at forundersøgelserne er gennemført i overensstemmelse med tilsagnets indhold.
3) Udbetalingsanmodning, forundersøgelsesrapporter samt udtalelse om gennemførelse skal være modtaget i NaturErhvervstyrelsen senest 6 måneder efter, at forundersøgelserne senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
 § 21. For udbetaling af tilskud til anlæg af vådområder gælder endvidere følgende:
 1) Tilskud udbetales som en samlet udbetaling efter projektets afslutning.
 2) Anmodning om slutudbetaling skal være vedlagt en udtalelse fra Naturstyrelsen om, at projektet er gennemført i overensstemmelse med tilsagnets indhold samt afsluttende projektrapport, som redegør for de aktiviteter, der er gennemført i forbindelse med projektet, og redegør for, hvorledes informationsforpligtelsen er opfyldt, jf. § 12, stk. 1.
3) Anmodning om slutudbetaling, projektrapport samt udtalelse om gennemførelse skal være modtaget i NaturErhvervstyrelsen senest 6 måneder efter, at projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
Kapitel 10 Underretningspligt § 22. Tilsagnshaver skal i hele perioden, hvor betingelserne for tilskud skal være opfyldt, på forlangende afgive erklæring til NaturErhvervstyrelsen om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal være opfyldt, forpligtet til uden ugrundet ophold skriftligt at give NaturErhvervstyrelsen meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 23.
Kapitel 11 Bortfald af tilsagn og tilbagebetaling af tilskud § 23. Tilsagn om tilskud bortfalder, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter landdistriktslovens § 11, stk. 2, 3) tilsagnshaver ikke opfylder sin underretningspligt efter § 22, 4) projektet ikke gennemføres i overensstemmelse med tilsagnet, eller 5) betingelserne for tilskud ikke opfyldes.
 Stk. 2. Uanset stk. 1, kan NaturErhvervstyrelsen opretholde tilsagnet, selvom bestemmelsen i § 9, nr. 6 og § 10, nr. 8, ikke er overholdt, hvis NaturErhvervstyrelsen vurderer, at den manglende overholdelse af bestemmelsen ikke er væsentlig.
Stk. 3. I de i stk. 1 nævnte tilfælde træffer NaturErhvervstyrelsen afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
 Stk. 4. NaturErhvervstyrelsen aflyser de servitutter, der er tinglyst i medfør af § 11, hvis projektet ikke gennemføres.
 § 24. NaturErhvervstyrelsen anerkender følgende begivenheder som force majeure:
 1) Ekspropriation, hvis en sådan ekspropriation ikke kunne forudses på tidspunktet for tilsagnshavers modtagelse af tilsagnet.
 2) En alvorlig naturkatastrofe, som i væsentlig grad berører arealer inden for projektområdet.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at tilsagnshaver ikke uden uforholdsmæssige opofrelser kunne have sikret sig herimod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 25. Hvis tilsagnshaver ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 12 Ikrafttræden § 26. Bekendtgørelsen træder i kraft den 20. august 2012.
