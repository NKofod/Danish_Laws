Skriftlig fremsættelse (10. januar 2007) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
 Forslag til lov om  

 ændring af lov om investeringsforeninger og specialforeninger samt andre  

 kollektive  

 investeringsordninger m.v., samt forskellige andre love (Professionelle  

 foreninger).
(Lovforslag nr.
L 114).
Formålet med lovforslaget er at skabe en lempeligere  

 regulering af foreninger, der alene henvender sig til professionelle  

 investorer  

  som f.eks. pensionskasser.
Professionelle foreninger kan blandt andet  

 selv  

 vælge risikorammerne.
Professionelle investorer kan lige som andre investorer  

 have en glæde af at lade andre påtage sig udvælgelsen af  

 investeringsobjekter,  

 herunder udnytte stordriftsfordele ved fælles investeringer.
De har dog ikke  

 samme beskyttelsesbehov.
Lovforslaget medfører derfor en opdeling mellem  

 foreninger, der henvender sig til institutionelle investorer og foreninger,  

 der  

 henvender sig til almindelige investorer.
Dette sker ved at indsætte et  

 kapitel  

 i loven, som særskilt retter sig mod foreninger, der alene henvender sig til  

 professionelle investorer.
Foreningerne foreslås givet betegnelsen  

 professionelle foreninger.
Det er forventningen, at de nuværende godkendte  

 fåmandsforeninger, der i vidt omfang har samme målgruppe, vil blive afløst af  

 professionelle foreninger.
Der foreslås derfor en særlig overgangsordning for  

 disse.
Professionelle investorer vil i vidt omfang være  

 institutioner eller virksomheder, som selv er underkastet et finansielt  

 tilsyn.  

 Der kan dog også være tale om ikke-finansielle virksomheder eller formuende  

 fysiske personer med den relevante erfaring og indsigt.
Sondringen mellem  

 professionelle og ikke-professionelle investorer foreslås fastlagt med  

 udgangspunkt i den definition af professionelle kunder, der er i  

 Europa-Parlamentets og Rådets direktiv 2004/39/EF om markeder for finansielle  

 instrumenter (MiFID-direktivet).
 Samtidig foreslås det at smidiggøre reglerne for  

 investeringsforeningerne og specialforeningerne, så de får en låneadgang på  

 10  

 pct. af formuen til kortvarig finansiering af afvikling af handler.  

 Investeringsrammen  

 for placeringsforeninger gøres herudover mere fleksibel.
Endelig foreslås ændringer af reglerne for  

 investeringsforvaltningsselskaber og depotselskaber, så disse selskaber  

 henholdsvis kan administrere og være depotselskab for professionelle  

 foreninger.
Der foreslås også konsekvensrettelser i lov om finansiel  

 virksomhed, lov om Arbejdsmarkedets Tillægspension, lov om Lønmodtagernes  

 Dyrtidsfond og lov om arbejdsskadesikring.
 Med disse bemærkninger, og i det jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 høje Tings velvillige behandling.
