Meddelelse om behandlingen af sager, hvor  

 sigtede gøres bekendt med muligheden for strafnedsættelse som  

 følge af forklaringer om medgerningsmænd1 1. Højesterets dom af 17. juni 1998 Ved dom af 17. juni 1998 tilkendegav Højesteret, at  

 der ved strafudmålingen bør kunne tages hensyn til oplysninger  

 fra anklagemyndigheden om, at sigtede har ydet politiet og anklagemyndigheden  

 bistand under efterforskningen.
Sagen drejede sig om en person, der blev anholdt under  

 indsmugling af heroin til Danmark.
Ved den pågældendes  

 forklaringer blev politiet i stand til at finde frem til to personer, der  

 havde planlagt indsmuglingen, og som næppe var blevet sigtet uden  

 kurerens oplysninger.
 Ved dommen udtalte 4 af 5 højesteretsdommere:
 "Straffelovens § 80, stk. 1, giver mulighed for ved  

 strafudmålingen at tage hensyn til, at tiltalte har medvirket ved  

 sagens oplysning, herunder ved afgivelse af forklaring om  

 medgerningsmænd.
Det er efter vores opfattelse af væsentlig betydning  

 for efterforskningen af større narkotikasager og visse andre alvorlige  

 sager, hvor efterforskningen erfaringsmæssigt er særlig vanskelig  

 og problemfyldt, at der er mulighed for at motivere en sigtet til at medvirke  

 til sagens oplysning.
En sådan motivation kan være udsigten for  

 den sigtede til, at hans egen straf reduceres.
Vi finder under hensyn hertil,  

 at der ved strafudmålingen bør kunne tages hensyn til  

 oplysninger fra anklagemyndigheden om, at sigtede har ydet politiet og  

 anklagemyndigheden bistand under efterforskningen, uanset de principielle og  

 retssikkerhedsmæssige betænkeligheder, der kan være  

 forbundet med en sådan ordning.
Vi bemærker i den forbindelse, at  

 det under en eventuel straffesag mod personer, der af den sigtede er udpeget  

 som medgerningsmænd, kan indgå i vurderingen af den sigtedes  

 oplysninger, at disse har medført eller vil kunne medføre, at  

 hans egen straf nedsættes.
Anklagemyndigheden har oplyst, at tiltalte under sagen har  

 bidraget med værdifulde oplysninger af betydning for  

 efterforskningen." Der var under domsforhandlingen i Højesteret  

 enighed mellem forsvareren og anklagemyndigheden om, at en straf på  

 fængsel i 6 år var i overensstemmelse med praksis i den  

 foreliggende sag, der vedrørte kurervirksomhed med hensyn til 2.206  

 gram heroin.
Straffen blev af Højesteret fastsat til fængsel i 5  

 år.
 Det var ikke i den pågældende sag  

 tilkendegivet den tiltalte, at forklaringer om medgerningsmænd muligvis  

 kunne have betydning for straffastsættelsen.
 2. Oplysning til en sigtet om muligheden for  

 strafnedsættelse som følge af forklaringer om  

 medgerningsmænd..
 Højesterets dom indebærer, at det kan  

 tilkendegives en sigtet, at anklagemyndigheden i retten vil fremhæve  

 hans bistand ved forklaringer om medgerningsmænd som en faktor, der kan  

 medfører strafnedsættelse.
 Sådanne tilkendegivelser bør kun  

 fremsættes i sager om grovere kriminalitet, f.eks. større  

 narkotikasager, sager om alvorlig voldskriminalitet og drab eller sager  

 vedrørende omfattende eller alvorlig økonomisk  

 kriminalitet.
 Tilkendegivelsen bør endvidere kun  

 fremsættes, når det efter en konkret vurdering af  

 omstændighederne i sagen findes påkrævet af hensyn til  

 efterforskningen.
 Tilkendegivelsen fremsættes efter afgørelse  

 af en chargeret jurist i politikredsen (politimester, vicepolitimester eller  

 politiassessor).
Tilkendegivelsen skal fremsættes over for sigtede af  

 en jurist.
Sigtedes forsvarer skal være til stede eller skal forinden  

 være underrettet om, at en tilkendegivelse vil blive fremsat,  

 således at han har mulighed for at være til stede.
 Det skal meget klart oplyses over for den sigtede, at der  

 ikke er sikkerhed for, at forklaringer om medgerningsmænd vil  

 føre til strafnedsættelse, idet afgørelsen herom  

 henhører under retten.
 Den jurist, der har fremsat tilkendegivelsen, skal  

 udfærdige et notat om det, der er passeret under mødet, herunder  

 om indholdet af tilkendegivelsen.
 Notatet skal indgå i akterne i sagen mod  

 sigtede.
 3. Sager mod medgerningsmænd.
 Under straffesager mod personer, der er udpeget af en  

 sigtet, eller hvorom en sigtet har afgivet belastende forklaringer efter en  

 tilkendegivelse som nævnt ovenfor, skal notatet om tilkendegivelsen  

 indgå i akterne i sagen mod medgerningsmanden, således at  

 forsvareren bliver bekendt med tilkendegivelsen.
 Hvis en sigtets forklaringer, der er fremkommet efter en  

 tilkendegivelse, får betydning som bevis i sagen mod  

 medgerningsmænd, skal anklagemyndigheden under domsforhandlingen i  

 forbindelse med bevisførelsen oplyse retten om tilkendegivelsen.
