Ankestyrelsens principafgørelse O-34-98 om handicappet barn - tabt arbejdsfortjeneste - barn i risikogruppe - vuggedød - merudgifter ved forsørgelsen Resume:
Der kunne ikke ydes kompensation for tabt arbejdsfortjeneste til moderen til et rask barn, selvom barnet måtte anses for at befinde sig i en helt særlig risikogruppe for vuggedød.
Begrundelsen var, at barnet ikke kunne anses for omfattet af persongruppen, som alene omfatter børn med fysisk eller psykisk handicap. *) Love:
Lov om social bistand - lovbekendtgørelse nr. 110 af 26. februar 1996 - § 48, stk. 1 Lov om social service - lovbekendtgørelse nr. 979 af 1. oktober 2008 - § 42, stk. 1 Vejledninger:
Socialministeriets vejledning nr. 104 af 3. juli 1987 om hjælp efter bistandslovens § 48 - pkt. 6, pkt. 7, pkt. 8 Note:
*) Se også SM O-22- 85 Sagsfremstilling:
Sagen drejede sig om en mor til et rask barn, som søgte kompensation for tabt arbejdsfortjeneste efter bistandsloven, indtil barnet var 1 år.
Begrundelsen for ansøgningen var, at der på moderens side var 3 tilfælde af vuggedød.
Ansøgningen blev støttet af egen læge samt læger på det sygehus, hvor barnet blev fulgt.
 Kommunen havde givet afslag på tabt arbejdsfortjeneste, men gav kompensation i en måned, således at moderen kunne søge forældreorlov.
 Ved ankenævnets afgørelse blev kommunens afgørelse ændret og moderen blev bevilget kompensation for tabt arbejdsfortjeneste, indtil barnet var 8 måneder.
 Sagen blev behandlet i principielt møde med henblik på afklaring af, om et barn, der ikke lider af et fysisk eller psykisk handicap, men som befinder sig i en helt særlig risikogruppe, kan anses for omfattet af personkredsen i bistandslovens § 48, stk. 1. Sagen var endvidere antaget til supplement af SM-O-22-85.
 Afgørelse:
 Ankestyrelsen fandt, at moderen ikke var berettiget til at modtage kompensation for tabt arbejdsfortjeneste efter bistandslovens § 48 i perioden 16. juli - september 1995.
 Begrundelsen var, at det af såvel lovteksten som af Socialministeriets vejledning af 3. juli 1987 til bistandslovens § 48, fremgår, at personkredsen omfatter børn med et fysisk eller psykisk handicap.
 Ankestyrelsen henviste endvidere til SM O-22-85, hvoraf det fremgik, at mødre til allergitruede børn ikke kunne få deres barselsorlov forlænget.
 Ankestyrelsen lagde til grund, at selvom barnet måtte anses for at befinde sig i en risikogruppe, kunne hun ikke anses for omfattet af personkredsen i bistandslovens § 48, stk. 1.
 Ankestyrelsen ændrede således nævnets afgørelse.
 Den kompensation for tabt arbejdsfortjeneste, der var udbetalt, kunne ikke kræves tilbagebetalt.
