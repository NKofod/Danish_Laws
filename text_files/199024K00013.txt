Nr BTL 13 Betænkning over Forslag til lov om ændring af lov om levnedsmidler m.m.  

 (Brugerfinansiering af levnedsmiddelkontrol)   

 Nr L 13 1990-91, 2. samling Afgivet af Sundhedsudvalget Afgivet: 19910314 Udvalget har behandlet lovforslaget i en række møder og har herunder stillet spørgsmål til sundhedsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Fødevareråd, Dansk Organisation af Detailkæder, De Samvirkende Købmandsforeninger i Danmark, Det Danske Handelskammer, Fødevaregruppen, FDB, Håndværksrådet, Industrirådet, Kommunernes Landsforening og Landbrugsraadet.
 Der er af sundhedsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse med det af sundhedsministeren stillede ændringsforslag.
 Et mindretal inden for flertallet (Centrum-Demokraternes og Kristeligt  

 Folkepartis medlemmer af udvalget) tilslutter sig lovforslaget, som er en del  

 af finanslovsaftalen, men ønsker at understrege, at det ved den nærmere  

 fastsættelse af gebyrer for de enkelte typer af virksomheder skal sikres, at  

 mindre virksomheder ikke pålægges et urimeligt højt gebyr for  

 levnedsmiddelkontrol.
 Især bør mindre virksomheder, hvor behovet for kontrol ikke er særlig  

 stort, slippe med et lavt gebyr eller helt slippe for gebyr.
 Det er ikke alene dette gebyr, der belaster mindre virksomheder, men hver  

 gang Folketinget indfører et nyt gebyr eller lignende, bidrager det til  

 lukningen af mindre virksomheder.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse ved 3.  

 behandling, men kan stemme for det stillede ændringsforslag og udtaler  

 følgende:
Mindretallet fremhævede ved 1. behandling af lovforslaget det  

 uhensigtsmæssige i på det givne grundlag at træffe beslutning om betaling for  

 visse ydelser fra Levnedsmiddelkontrollen.
Reaktionen fra en lang række  

 organisationer inden for erhvervslivet samt Kommunernes Landsforening har i  

 løbet af behandlingen af lovforslaget bekræftet denne holdning.
Loven er en bemyndigelseslov, der, hvis den vedtages, indebærer en  

 blankocheck til ministeren, hvor der tales om hel eller delvis dækning af  

 omkostningerne.
Disse usikkerheder er forsøgt opklaret ved at stille en række  

 spørgsmål, men svarene har ikke givet større præcisering end det foreliggende  

 lovforslag.
Bl.a. er den belastning, den kommunale administration vil blive  

 udsat for, af ukendt omfang.
 En sidste komplikation med hensyn til en saglig behandling af lovforslaget  

 er, at der i løbet af kort tid kan forventes en rapport fra det  

 tværministerielle udvalg, der bl.a. har til opgave at stille forslag på dette  

 område.
 På denne baggrund afviser Socialdemokratiet og Socialistisk Folkeparti  

 lovforslaget.
Ændringsforslag Af sundhedsministeren, tiltrådt af udvalget:
Til § 2 1) »1. februar 1991« ændres til: »1. juni  

 1991«.
Bemærkninger Til nr. 1 Ændringsforslaget ændrer lovens ikrafttræden fra den 1. februar 1991 til  

 den 1. juni 1991.
Ændringsforslaget skønnes ikke at have konsekvenser for størrelsen af den  

 statslige budgetforbedring for 1991. Som det fremgår af lovforslagets  

 bemærkninger, forventes betalingsordningen i indeværende år at medføre 1/3 af  

 de merindtægter, der forventes i 1992 og følgende år.
Den forventede  

 budgetforbedring for 1991 skønnes derfor at kunne opnås ved at iværksætte  

 betalingsordningen fra ca. den 1. september 1991.
