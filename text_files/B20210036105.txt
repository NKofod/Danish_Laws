Bekendtgørelse om straf for overtrædelse af krav om mundbind eller visir i detailhandlen beliggende i Vollsmose Sogn I medfør af § 36 og § 66, stk. 3, i epidemiloven, lov nr. 285 af 27. februar 2021, efter forhandling med sundhedsministeren og efter forelæggelse for Epidemiudvalget i henhold til § 9, stk. 1, i epidemiloven fastsættes:
 § 1. For at forebygge og inddæmme udbredelse af covid-19 skal kunder og lignende på 12 år og derover have tildækket mund og næse ved brug af mundbind eller visir, når de befinder sig i lokaler nævnt i stk. 2 beliggende i Vollsmose Sogn, som fysiske og juridiske personer råder over, og hvortil offentligheden har adgang, jf. dog §§ 2 og 3.
 Stk. 2. Stk. 1 omfatter detailhandlen, herunder i udvalgsvarebutikker, dagligvarebutikker, storcentre, stormagasiner, varehuse, basarer, arkader og steder, der sælger mad og drikkevarer, der ikke indtages på salgsstedet (take-away), m.v.
 § 2. Kravet om mundbind eller visir i § 1, stk. 1, gælder ikke personer med nedsat bevidsthedsniveau, fysiske eller mentale svækkelser eller andet, der gør, at de ikke er i stand til at bære mundbind eller visir.
 § 3. Uanset § 1, stk. 1, kan mundbind eller visir fjernes helt eller delvist, hvis der er en anerkendelsesværdig årsag til det, herunder i følgende situationer:
 1) Under kortvarig indtagelse af mad og drikke, såfremt dette er tilladt i henhold til ordensregler for det pågældende sted.
 2) Under indtagelse af medicin.
 3) Under samtale med personer, der mundaflæser.
 4) Hvis mundbindet eller visiret giver vejrtrækningsbesvær eller kvælningsfornemmelser.
 5) Hvis politiet skal foretage identifikation.
 6) Hvis børn og unge eller personer med psykisk eller fysisk funktionsnedsættelse af forskellige årsager skal trøstes eller bliver skræmt over brugen af mundbind eller visir.
 § 4. Ved mundbind forstås i § 1 engangsmundbind eller stofmundbind, der dækker næse og mund, og som er fæstnet med snor, elastik eller lignende bag ørerne eller bag hovedet og er tætsluttende omkring ansigtet.
 Stk. 2. Ved visir forstås i § 1 skærme af plastik, der dækker øjne, næse og mund eller næse og mund, men som ikke er tætsluttende omkring ansigtet.
 § 5. Fysiske og juridiske personer, der har rådighed over lokaler omfattet af § 1, stk. 1, skal i eller ved lokalerne opsætte informationsmateriale om, at kunder kan straffes med bøde, hvis kunden uberettiget undlader at bære mundbind eller visir efter § 1, stk. 1.
 § 6. Med bøde straffes den, der overtræder § 1, stk. 1, eller § 5.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 7. Bekendtgørelsen træder i kraft den 10. marts 2021.
 Stk. 2. Bekendtgørelsen ophæves den 7. april 2021.
