 Efter stk. 5 i cirkulærskrivelse af 5. juli 1982 om behandling af sager om  

 løsladelse på prøve vedrørende personer på fri fod, for hvem 2/3 af straffen  

 er udstået med varetægtsfængsling, skal institutionen drage omsorg for, at  

 prøveløsladelsesresolutionen snarest muligt forkyndes for den pågældende,  

 eventuelt således, at forkyndelsen foretages af vedkommende afdeling af  

 kriminalforsorgen.
 Over for justitsministeriet er der rejst spørgsmål om, hvorvidt  

 forkyndelse af prøveløsladelsesresolution i tilfælde, hvor den pågældende  

 ikke giver møde i vedkommende institution, skal foretages af institutionen  

 eller den pågældende tilsynsafdeling.
 Efter justitsministeriets opfattelse bør der forholdes således, at den  

 indsatte skriftligt anmodes om at give møde med tilkendegivelse af, at  

 udeblivelse kan medføre, at han senere vil modtage tilsigelse med henblik på  

 udståelse af reststraffen.
 I tilfælde, hvor der er fastsat vilkår om tilsyn, kan vedkommende  

 tilsynsafdeling anmodes om at forkynde resolutionen efter tilsvarende  

 retningslinier.
 E.B.
Peter Schou Til arrestinspektørerne og kriminalforsorgens afdelinger.
