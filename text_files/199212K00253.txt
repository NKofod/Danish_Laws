Nr LSF 253 Forslag til Lov om afholdelse af vejledende folkeafstemning om Danmarks  

 udlændingepolitik Fremsat af Pia Kjærsgaard (FP) Tom Behnke (FP) Kim Behnke (FP) Aage  

 Brusgaard (FP) Annette Just (FP) den 25. marts 1993 § 1. Der afholdes en vejledende folkeafstemning tirsdag den 18.  

 maj 1993 om Danmarks udlændingepolitik.
 Stk. 2. Ved folkeafstemningen stemmes der »ja« eller  

 »nej« til følgende spørgsmål:
1) Bør udenlandske statsborgeres valgret og valgbarhed ved kommunale valg  

 afskaffes? 2) Bør betingelserne for opnåelse af dansk indfødsret skærpes? 3) Bør udlændinges retskrav om familiesammenføring her i landet begrænses? 4) Bør Danmark modtage flere flygtninge, end vi er forpligtet til i  

 henhold til internationale konventioner? 5) Bør udenlandske statsborgere, der har afsonet fængselsstraf i Danmark,  

 udvises efter strafafsoningen? 6) Bør det offentlige ophøre med at finansiere modersmålsundervisning for  

 herboende udlændinge? § 2. Berettiget til at deltage i afstemningen er enhver, der på  

 afstemningsdagen opfylder betingelserne for valgret til Folketinget, og som  

 er optaget på de valglister, der er omtalt i stk. 2.
 Stk. 2. Det påhviler kommunalbestyrelsen at udarbejde en valgliste  

 over kommunens vælgere og at udsende valgkort efter reglerne i kapitel 4 i  

 lov om valg til Folketinget.
 Stk. 3. Bekendtgørelse om afstemningen sker i overensstemmelse med  

 reglerne i § 21 i lov om valg til Folketinget.
 § 3. Bestemmelserne i §§ 97-103 og §§ 105-107 i lov om valg til  

 Folketinget finder tilsvarende anvendelse ved folkeafstemningen.
 § 4. Lovforslaget kan stadfæstes straks efter vedtagelsen.
 Stk. 2. Loven træder i kraft ved bekendtgørelsen i Lovtidende.
 Stk. 3. Loven gælder ikke for Grønland og Færøerne.
Bemærkninger til lovforslaget Almindelige bemærkninger Forslaget har til formål at sikre, at den danske befolkning aktivt  

 inddrages i beslutninger om udformningen af den fremtidige udlændingepolitik.
 Dette opnås ved afholdelse af vejledende folkeafstemning, der afholdes  

 samtidig med den planlagte afholdelse af folkeafstemningen om EF-unionen  

 tirsdag den 18. maj 1993.
 De i forslagets § 2, stk. 2, anførte 6 afstemningstemaer dækker et bredt  

 spekter af de problemer, Danmark er blevet påført som følge af forskellige  

 regeringers og et folketingsflertals lovgivning på udlændingeområdet.
Sagen er, at det danske folkestyre er i krise, hvilket Unionsafstemningen  

 tydeligt viste.
Et kæmpeflertal i Folketinget var her i tydelig modstrid med  

 befolkningens ønsker.
At de samme politikere med de bedste  

 manipulationsinstrumenter i hånden derefter tryner befolkningen ved at  

 undergrave folkeafstemningens resultat er så en anden sag.
Det er først og fremmest politikerne, der har ansvaret for, at det danske  

 folkestyre er i krise.
Og det burde derfor i langt højere grad interessere  

 politikerne at finde veje og midler til at styrke folkestyret.
En væsentlig årsag til krisen er, at befolkningen praktisk talt ikke  

 inddrages i de politiske beslutninger.
Det højt besungne repræsentative  

 demokrati indebærer, at politikerne kan påberåbe sig at repræsentere  

 befolkningen, men reelt lader sig lede af magteliten, dvs.  

 embedsmandsapparatet, organisationer og pressionsgrupper.
Jordforbindelsen  

 til befolkningen er mistet.
Derfor får vælgerne hverken lov til at blive hørt om Øresundsbro,  

 Storebæltsbro, stormoskebyggeri, lukkelov, skærpelse af straffen for grov  

 kriminalitet eller andre store og små spørgsmål, som angår hver eneste  

 dansker.
De øvrige partier henviser blot med flotte håndbevægelser til, at  

 politikerne jo er udpeget på valgdagen, at de har bedre indsigt end den  

 almindelige befolkning etc.
Når spørgsmålet om folkeafstemninger en sjælden  

 gang drøftes, rynker de gamle politikere alvorsfuldt panden og advarer imod,  

 at vi »i tide og i utide« kalder vælgerne til stemmeurnerne.
Realiteten er, at der i hele Danmarkshistorien kun har været afholdt 2  

 folkeafstemninger, ud over afstemningerne om grundlovsændringer,  

 valgretsalder og EF.
Det var afstemningen som salget af De vestindiske Øer i  

 1916 og jordlovsafstemningen i 1963. I ingen andre tilfælde har politikerne  

 ønsket eller turdet at høre befolkningens mening.
I et ægte demokrati burde man ikke frygte, at en befolkning kan vælte et  

 broprojekt, ændre landets udlændingepolitik, begrænse skatteudskrivningen,  

 eller på anden måde blande sig i de politiske beslutninger.
Politikerne burde  

 tværtimod opfordre til afholdelse af folkeafstemninger.
Det gør man i  

 Schweiz.
Det gør man i mange amerikanske delstater.
Her findes regler, der  

 sikrer, enten at vælgerne selv kan kræve, at et bestemt forslag bliver sendt  

 til folkeafstemning, eller kan forlange, at forslag, politikerne har  

 vedtaget, skal fremlægges til folkeafstemning, før det kan træde i kraft.
 I et kriseramt folkestyre er det bydende nødvendigt at gå nye veje.  

 Folkestyret må genskabes, og det er indlysende, at et af midlerne er  

 befolkningens direkte indflydelse på de politiske afgørelser.
Det er ikke længere nok, at de øvrige partier een gang om året holder  

 hændervridende grundlovstaler om folkestyrets krise.
Det er i elvte time,  

 hvis krisen skal afløses af borgerånd, tillid til politikerne og ansvar for  

 befolkningen.
 En folkeafstemning om netop disse helt centrale emner vil i høj grad kunne  

 engagere befolkningen og bidrage til positiv folkelig debat og stillingtagen,  

 der kan medvirke til at give regering og Folketing et sikrere  

 beslutningsgrundlag for det fremtidige lovforberedende arbejde.
 Afstemningstemaerne er udvalgt således, at de dækker væsentlige spørgsmål  

 inden for forfatningsretten (spørgsmål 1), indfødsret (spørgsmål 2),  

 menneskerettigheder (spørgsmål 3), folkeretten (spørgsmål 4) strafferet og  

 kriminalpolitik (spørgsmål 5) og integrationspolitik (spørgsmål 6). Der opnås  

 således en alsidighed i temaer, der sikrer en saglig og relevant debat om  

 disse yderst væsentlige emner.
 Den danske befolkning er aldrig blevet spurgt, om den ønsker at acceptere  

 den nedgang i levestandard, forringelse af sociale ydelser, højere  

 skattetryk, stærk stigning i kriminaliteten, social uro, racistiske  

 tendenser, større offentlige udgifter inden for social- og sundhedssektoren,  

 skolevæsen, politi og domstole m.v., som er en uundgåelig følge af den hidtil  

 førte udlændingepolitik.
 Ved at gennemføre en folkeafstemning med forudgående oplysningskampagne  

 sikres, at alle væsentlige synspunkter inddrages i debatten, f.eks. således  

 at regeringen kan argumentere for de fordele, den ser ved at fortsætte sin  

 hidtidige udlændingepolitik, mens Fremskridtspartiet kan oplyse befolkningen  

 om den stadigt stigende risiko for kaos og sammenbrud i den danske  

 udlændingepolitik.
 Vedtagelsen af forslag om en folkeafstemning vil være et væsentligt tiltag  

 i demokratisk retning på lovgivningsområder, der alt for længe har været  

 domineret af politikere, der ikke har ønsket at lytte til andre synspunkter  

 end deres egne.
 Forslagsstillerne erkender, at også afstemning om andre temaer kunne  

 overvejes, og forslagsstillerne vil under udvalgsarbejdet gerne forhandle med  

 Folketingets øvrige partier om eventuel ændring i eller udbygning af de  

 afstemningsemner, der forelægges for vælgerne.
