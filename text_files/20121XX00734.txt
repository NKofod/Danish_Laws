Skriftlig fremsættelse (17. april 2013) Beskæftigelsesminister Mette Frederiksen:
 Herved tillader jeg mig for Folketinget at fremsætte:
 Forslag til lov om vikarers retsstilling ved udsendelse af et vikarbureau m.v.
(Lovforslag nr.
L 209) Forslaget til lov om vikarers retsstilling ved udsendelse af et vikarbureau m.v. har som et hovedformål at sikre vikarer betryggende vilkår i forbindelse med, at de udsendes til brugervirksomheder af et vikarbureau, og herudover blandt andet at forbedre kvaliteten af og fastsætte passende rammer for vikararbejde.
Lovforslaget gennemfører direktiv 104/2008/EF om vikararbejde.
Hidtil har vikararbejde ikke været genstand for særlig lovregulering i Danmark.
Det har blandt andet haft den betydning, at beskyttelsen af vikarer uden for det overenskomstdækkede område har været forholdsvis beskeden, idet vikarer fx som udgangspunkt ikke har været omfattet af funktionærlovens bestemmelser.
Det er ikke urimeligt at hævde, at vikarer hidtil har været en udsat gruppe på det danske arbejdsmarked, og der har fundet og finder social dumping sted på vikarområdet.
Samtidig er det vigtigt at huske på, at vikararbejde for mange lønmodtagere har været en vigtig indgang til arbejdsmarkedet, og at muligheden for at bruge vikarer er essentiel for at sikre virksomhederne den fornødne fleksibilitet.
Det lovforslag, som hermed fremsættes, tilgodeser både hensynet til beskyttelsen af vikaransatte og fleksibilitet.
På den ene side sikres vikaransatte rettigheder på en måde, så social dumping gennem brug af vikarer hindres effektivt, mens de vikarbureauer, som hidtil har opereret på solide overenskomstmæssige vilkår, på den anden side kan fortsætte deres virksomhed uden at blive videre påvirket af nærværende lovforslag.
Det har været meget svært at få udformet et lovforslag, som kunne støttes af både lønmodtager- og arbejdsgiversiden, og det er årsagen til, at der desværre er sket en overskridelse af fristen for at gennemføre direktivet i Danmark.
Nu vil Danmark kunne leve op til vores EU-retlige forpligtelser, for heldigvis lykkedes det her i det tidlige forår 2013 at opnå enighed mellem parterne, og såvel lønmodtager- som arbejdsgiverorganisationer har da også haft betydelig indflydelse på lovforslagets endelige udformning.
 Idet jeg i øvrigt henviser til lovforslaget og bemærkningerne hertil, skal jeg hermed anbefale lovforslaget til det Høje Tings velvillige behandling.
