Betænkning afgivet af Finansudvalget den 7. maj 2020 Betænkning og indstilling vedrørende den af Statsrevisorerne afgivne betænkning over statsregnskabet for finansåret 2018 1. Udvalgsarbejdet Statsrevisorerne afgav den 21. februar 2020 den endelige betænkning over statsregnskabet for 2018 og forelægger statsregnskabet for finansåret 2018 med Statsrevisorernes bemærkninger til Folketingets beslutning i overensstemmelse med grundlovens § 47, stk. 3. Statsrevisorerne indstiller, at statsregnskabet godkendes.
Behandlingen af Statsrevisorernes endelige betænkning over statsregnskabet Finansudvalget påbegyndte behandling af den endelige betænkning over statsregnskabet den 12. marts 2020 og har behandlet betænkningen i 3 møder.
Behandlingen af Statsrevisorernes beretninger Udvalget har løbende behandlet Statsrevisorernes beretninger og Rigsrevisionens beretninger, der ligger til grund for disse, efterhånden som de har foreligget.
Udvalget har herudover i forbindelse med gennemgangen af de årlige bevillingsforslag stillet spørgsmål til eller har haft samråd med ministre, hvor det har givet anledning hertil.
For så vidt angår statsregnskabet for 2018, skal det nævnes, at udvalget den 9. januar 2020 holdt et møde med Statsrevisorerne og Rigsrevisionen på baggrund af beretning nr. 20/2018 om revisionen af statsregnskabet for 2018.
2. Politiske bemærknkinger Det fremgår af Statsrevisorernes endelige betænkning, at de indstiller statsregnskabet for 2018 til godkendelse uanset alvorlige udestående problemer på skatteområdet.
Rigsrevisionen har taget forbehold for, om § 38. Skatter og afgifter er rigtig, hvilket også skete sidste år.
Statsrevisorerne bemærker, at de ser med stor alvor og bekymring på, at Skatteministeriet heller ikke for 2018 har kunnet aflægge et regnskab for statens skatter og afgifter uden væsentlige usikkerheder, ligesom der fortsat er usikkerhed om inddrivelse af de offentlige fordringer.
Statsrevisorerne har på den baggrund stillet en række spørgsmål til Rigsrevisionen om forbeholdets omfang og karakter og bedt om en status for udviklingen på Skatteministeriets område.
Statsrevisorerne har endvidere på et møde med skatteministeren den 8. november 2019 drøftet regnskabsaflæggelsen på § 38. Skatter og afgifter og forvaltningen på Skatteministeriets område.
Statsrevisorerne og skatteministeren var enige om sagens alvor, og at der bør arbejdes målrettet og hurtigt for at rette op på skatteområdet, herunder en korrekt betaling og registrering af skatter og afgifter i statsregnskabet.
 Statsrevisorerne bemærker endvidere, at de på baggrund af et faktuelt notat fra Rigsrevisionen om Skattestyrelsens forlig med 61 amerikanske pensionsplaner m.fl. fra maj 2019 finder, at en beslutning om, hvorvidt man skal indgå forlig eller føre retssager, og på hvilke vilkår forlig kan indgås, bør gøres til genstand for en politisk drøftelse i Folketinget.
Udvalget bemærker, at udvalget ser med stor alvor på, at det atter har været nødvendigt for Rigsrevisionen at tage forbehold for, om § 38. Skatter og afgifter er rigtig.
Udvalget noterer sig, at der i løbet af 2019 er sket fremdrift i Skatteministeriets arbejde med at afstemme og nedbringe usikkerheden.
Udvalget noterer sig endvidere, at skatteministeren har en klar forventning om, at usikkerhederne i regnskabet for 2019 vil være væsentligt reduceret i forhold til 2018.
3. Indstilling Udvalget indstiller herefter følgende beslutningsforslag til vedtagelse:
Forslag til folketingsbeslutning i henhold til grundlovens § 47 med hensyn til statsregnskabet for finansåret 2018 Statsregnskabet for finansåret 2018 godkendes.
 En oversigt over Folketingets sammensætning er optrykt i betænkningen.
Christian Rabjerg Madsen (S) Jesper Petersen (S) Jens Joel (S) fmd.
Jeppe Bruus (S) Thomas Jensen (S) Sofie Carsten Nielsen (RV) Jacob Mark (SF) Rune Lund (EL) Rasmus Nordqvist (UFG) Sophie Løhde (V) Jacob Jensen (V) Eva Kjer Hansen (V) Troels Lund Poulsen (V) Torsten Schack Pedersen (V) nfmd.
René Christensen (DF) Rasmus Jarlov (KF) Ole Birk Olesen (LA) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
