Affaldsafgift/registreringspligtig Reference:
 Affaldsafgiftsloven § 9 og § 11, stk. 1.
 A I/S's klage til Landsskatteretten skyldtes, at Told- og Skattestyrelsen  

 havde anset Kraftvarmeværk B som registreringspligtig i henhold til  

 affaldsafgiftslovens § 11. Uanset det foreliggende samvirke omkring  

 Kraftvarmeværk B, var det klagende selskab ikke anset som  

 registreringspligtig vedrørende affald, der blev tilført  

 kraftvarmeværket.
Det fremgik af sagen, at A I/S var et interessentskab, bestående af  

 interessenterne Affaldsregion C, Affaldsregion D og X kommune.  

 Affaldsregionerne C og D var ejet af kommunerne i Y Amt.
Affaldsregion C  

 havde den overvejende andel i interessentskabet.
Den 28. december 1989 blev indgået en aftale mellem på den ene  

 side andelsselskabet E Højspændingsværk, der var et  

 elektricitetsandelsselskab beliggende i Y, og på den anden side  

 Affaldsregion C.
Aftalen vedrørte opførsel og drift af  

 Kraftvarmeværk B.
Andelsselskabet E Højspændingsværk  

 var registreret for el-afgift og som arbejdsgiver i forhold til medarbejderne  

 på stedet.
 A I/S indsamlede alt affald, dagrenovation mv., i X amt og afleverede  

 dette til forbrænding på Kraftvarmeværk B.
Ved forbrændingen på Kraftvarmeværk B opstod et  

 restprodukt bestående af slagger, flyveaske og frasorteret affald.  

 Slaggemængden udgjorde ca. 20-25% af den afleverede mængde  

 affald.
Restproduktet blev sorteret på Kraftvarmeværk B i  

 virksomhedens hal, og det materiale som kunne genbruges, dvs. slagger mv.,  

 blev hovedsagelig afhentet af en vognmandssammenslutning.
Resten afhentes i  

 henhold til kontraktens forpligtelser af A I/S og blev lagt enten i  

 mellemdeponi eller blev anvendt som fyldprodukter til vejanlæg,  

 byggeprojekter mv.
 Kraftvarmeværk B aftog og forbrændte affaldet vederlagsfrit  

 mod, at A I/S afregnede affaldsafgiften og bortskaffede restproduktionen.
 Samarbejdsaftalen af 28. december 1989 om kraftvarmeværket havde  

 bl.a. følgende indhold:
" II.
Samarbejdets formål § 1.
 Samarbejdet ifølge nærværende kontrakt er indgået  

 mellem de to parter som en direkte følge af den landspolitiske aftale  

 om opførelse af decentrale kraftvarmeværker i perioden frem til  

 1995. Kontrakten regulerer, jævnfør afsnit III, forholdene  

 omkring:
1. affaldsleverancen 2. driften (og projektets etablering) og 3. restaffaldsbortskaffelsen.
 Som nærmere beskrevet i § 22 er kontrakten fra hver af de to parters  

 side indgået under nogle ligeværdige forudsætninger.
 Parterne har - efter indgående forhandling - som et væsentligt  

 grundprincip for samarbejdet fastlagt en risikofordeling inden for et aftalt  

 toleranceområde (området fra 90 procent til 110 procent af den  

 nedenfor anførte energimængde) samt forhandlings- eller  

 voldgiftsløsning med et ligeværdigt udgangspunkt ved  

 mængder udenfor toleranceområdet, jævnfør § 13.
 § 2.
 Samarbejdsaftalen er indgået som et led i det under samvirket  

 omkring C hørende formål, nemlig at medvirke til at løse  

 de i affaldsfællesskabet deltagende kommuners forpligtelser med hensyn  

 til slutbehandling af kommunernes affald på een for kommunerne  

 økonomisk gunstig måde.
Kontraktens formål er således at løse denne  

 forpligtelse, for så vidt angår den del af affaldet, som i  

 henhold til nærværende kontrakt skal forbrændes.
C har  

 således en forpligtelse til ved nærmere aftale at indsamle og  

 aflevere brændbart  affald til kraftvarmeværket, ligesom  

 kraftvarmeværket tilsvarende har en forpligtelse til at aftage dette,  

 jævnfør nedenfor VI.
 ....
 § 3.
 E Højspændingsværk forestår og bekoster  

 kraftvarmeværkets etablering i alle dets faser til det  

 nøglefærdige, ibrugtagningsklare anlæg,  

 jævnfør afsnit III, samt driver anlægget,  

 jævnfør afsnit V, medens C forestår affaldsleverancerne  

 samt bortskaffelsen af restaffaldsprodukterne fra forbrændingen, nemlig  

 slagger og flyveaske samt frasorteret affald, jævnfør afsnit  

 IV.
 Parterne har således hver sit økonomiske og  

 driftsmæssigt adskilte område, og ingen af parterne hæfter  

 for den andens forpligtelser.
 § 4.
 E Højspændingsværk opfører anlægget,  

 betegnet som et kraftvarmeværk baseret på  

 affaldsforbrænding, men teknisk med mulighed for tilsætning af op  

 til femogtyve procent halm samt eventuelt med mulighed for gasfyring som  

 yderligere støttebrændsel og overhedning af dampen.
Anlægget skal således tilhøre E, der afholder samtlige  

 omkostninger ved etableringen, herunder anskaffelse af grundareal,  

 projektering, opførelse, byggestyring, finansiering m.v., alene med  

 den nedenfor anførte undtagelse (knuseren). I det hele således,  

 at anlægget fremstår i enhver henseende som et nøgle- og  

 driftsfærdigt totalanlæg.
Eventuelle udsving i  

 anlægsudgifterne i forhold til den forudsatte beløbsramme er E's  

 risiko.
Såfremt der dog indtræder væsentlige udsving, som  

 er begrundet i skærpede miljøkrav som følge af  

 ændret lovgivning efter kontraktens oprettelse, skal de  

 økonomiske konsekvenser heraf søges løst ved  

 forhandling, alternativt ved voldgift, jævnfør § 23. Som  

 udgangspunkt for forhandlinger/voldgift er parterne enige om, at:
 E afholder omkostninger, der skyldes myndighedernes skærpede krav  

 til kraftvarmeværkets emissionsværdier under normale  

 driftsforhold ved den nuværende affaldssammensætning, incl.  

 tolerance herfor.
 C afholder omkostninger, der skyldes ændret  

 affaldssammensætning eller krav til håndtering af affaldet  

 før levering i kraftvarmeværkets silo, og som bevirker en  

 overskridelse af kraftvarmeværkets tilladte emissionsværdier  

 under normale driftsforhold.
 ....
 § 10.
 E er pligtig at aftage de anførte affaldskategorier og  

 -mængder med den anførte maksimumtolerance som nærmere  

 beskrevet i §§ 8 og 9 samt herudover forpligtet til at aftage de yderligere  

 mængder, som værket skønnes at kunne behandle ved optimal  

 drift.
 § 11.
Der påhviler C leveringspligt til E i kontraktperioden.
Af denne  

 leveringspligt følger, at C ikke må levere de i § 9 beskrevne  

 affaldskategorier til andre kraftvarmeværker/affaldsvarmeværker  

 eller selv etablere kraftvarmeværk/affaldsvarmeværk til dette  

 brug.
 § 12.
E er berettiget til selv at levere brændsel til værker,  

 herunder i form af halm, gas eller affald, men leverancerne fra C og dennes  

 underleverandør har altid forprioritet.
E skal i forvejen orientere C  

 om planer for egenleveringer.
 ....
 § 15.
Som anført forestår E driften af værket.
C varetager  

 dog udover de i § 9, sidste afsnit anførte opgaver følgende  

 funktioner og stiller det fornødne personale til rådighed  

 herfor.
1. hele vejefunktionen af tilført affald og bortkørt  

 restaffald, 2. inspektionsfunktionen af affald og restaffald (omfattende lovpligtig  

 registrering af affaldets sammensætning og herkomst).
Dette personale er ansat hos C og undergivet dennes fulde  

 instruktionsbeføjelser, men skal dog samarbejde med værkets  

 personale.
C's personale skal have de fornødne  

 instruktionsbeføjelser overfor renovatører og andre  

 affaldsleverandører samt afhentere af restaffaldet på pladsen  

 til udførelse af deres opgaver, men skal herved naturligvis respektere  

 de mellem E og C indgåede aftaler og regulativer.
C's personale kan frit benytte E's mandskabsfaciliteter.
I personalets  

 pauser eller ved ekspeditioner uden for normal arbejdstid forestår E's  

 personale vejefunktionen i overensstemmelse med de herfor gældende  

 foreskrifter.
C betaler dog ikke noget vederlag for denne service.
 ..
 § 17.
C betaler intet vederlag for levering og E intet vederlag for modtagelse  

 af affaldsmængderne til værket.
Ligeledes betaler E intet  

 vederlag for levering  og C intet vederlag for modtagelse af restaffaldet  

 (forbrændings- og røgrensningsrester samt frasorteret affald).  

 Alle afleveringsgebyrer/-afgifter vedr. det leverede affald tilgår C,  

 der ligeledes betaler eventuelle afgifter i denne anledning til staten.
Alle  

 eventuelle udgifter i forbindelse med el- og varmeproduktion påhviler  

 tilsvarende E.
 A I/S havde hidtil været registreret for affaldsafgiften, selv om  

 affaldet blev afbrændt på Kraftvarmeværk B, og A I/S havde  

 tillige afregnet affaldsafgiften for den del af restproduktet, der blev  

 deponeret på godkendte affaldsdepoter.
Told- og skatteregionen havde meddelt Kraftvarmeværk B, at  

 varmeværket fra den 1. januar 1998 i stedet for A I/S var pligtig til  

 at lade sig registrere efter affaldsafgiftslovens § 11 vedrørende  

 afbrænding af affaldet.
I det øjeblik affaldet blev  

 vejet/nedkastet i forbrændingsskakten overgik affaldet til B.
Regionen  

 havde i relation til den interne aftale, hvor A I/S var forpligtet til at  

 betale afgiften, anført at den pålagte ændring  

 medførte, at A I/S skulle fremsende oplysninger for beregning af  

 affaldsafgiften til ejeren af Kraftvarmeværket B, E  

 Højspændingsværk, hvorefter  

 højspændingsværket skulle videregive oplysningerne til  

 Kraftvarmeværket, for at disse kunne meddele Told- og skatteregionen,  

 på hvilket grundlag affaldsafgiften skulle beregnes.  Regionen havde  

 dog fundet, at A I/S fortsat kunne forestå betalingen af  

 affaldsafgiften.
Told- og Skattestyrelsen havde ved den påklagede afgørelse  

 stadfæstet regionens afgørelse.
Styrelsen havde anført,  

 at i henhold til affaldsafgiftslovens § 9, stk. 1, skulle der betales afgift  

 af affald, som tilførtes en registreringspligtig virksomhed.  

 Registreringspligt påhvilede virksomheder og anlæg, der til  

 deponering eller forbrænding modtog affald, omfattet af kommunens  

 anvisningspligt, jf. affaldsafgiftslovens § 11. I henhold til lovens § 23  

 hæftede den, der ejede, forpagtede eller lignende drev virksomheden for  

 egen regning.
Styrelsen havde fundet, at A I/S' indflydelse på den  

 daglige drift begrænsede sig til ind- og udvejning af brændsel og  

 restprodukter af afbrændingen, hvorfor den indgåede aftale mellem  

 affaldsregion C og E Højspændingsværk medførte, at  

 A I/S i tilstrækkelig grad havde overtaget driften af anlægget,  

 til at A I/S kunne siges at modtage affaldet, jf. affaldsafgiftslovens § 11,  

 stk. 1. Styrelsen havde endvidere fundet, at det var E  

 Højspændingsværk, som drev virksomheden for egen regning.  

 Kraftvarmeværket B v/E Højspændingsværk skulle  

 registreres i henhold til affaldsafgiftslovens § 11.
 Klagerens advokat havde over for Landsskatteretten nedlagt påstand  

 om, at Told- og Skattestyrelsens afgørelse blev ændret, idet A  

 I/S var registreringspligtig i henhold til affaldsafgiftsloven.
Til støtte herfor var det bl.a. gjort gældende, at A I/S  

 modtog affald efter kommunalbestyrelsesanvisning, og at A I/S selv forestod  

 indsamling af affald omfattet af den kommunale indsamlingsordning.  Det var  

 herefter A I/S, der modtog affald i affaldsafgiftslovens forstand - uanset at  

 en eventuel forbrænding rent fysisk skete på Kraftvarmeværk  

 B.
Samvirket mellem A I/S og E Højspændingsværk omkring  

 bortskaffelse af affald måtte betragtes som et samlet hele, uanset om  

 hver part i samvirket havde påtaget sig en del af den samlede opgave.  

 Fordeling af delopgaver var alene sket ud fra det rent praktiske, d.v.s. hvem  

 der havde det saglige kendskab til at gennemføre den  

 pågældende opgave ved henholdsvis indsamling og  

 forbrænding.
Kraftvarmeværk B var opført som led i dette  

 samvirke, hvor E Højspændingsværk havde aftagerpligt, og A  

 I/S havde leveringspligt, jf. endvidere den 20-årige uopsigelige  

 kontrakt.
Der forelå med andre ord ikke et uafhængigt  

 kraftvarmeværk, der modtog leverancer fra forskellige  

 leverandører, og hvor henholdsvis værket og  

 leverandørerne var fritstillet med hensyn til levering og modtagelse.  

 Af samarbejdsaftalen fremgik det, at A I/S var pligtig til at betale samtlige  

 afleveringsgebyrer/-afgifter vedrørende det leverede affald, og da A  

 I/S således i det interne forhold til E  

 Højspændingsværk i sidste ende skulle afholde udgiften til  

 betaling af affaldsafgiften, ville den af Told- og Skattestyrelsen  

 pålagte registrering af E Højspændingsværk som den  

 afgiftspligtige medføre store administrative problemer.
Som  

 følge af afgørelsen skulle A I/S fremsende oplysninger til  

 beregning af affaldsafgiften til E Højspændingsværk,  

 hvorefter højspændingsværket skulle videregive oplysninger  

 til Kraftvarmeværk B, for at dette kunne meddele told- og  

 skatteregionen om affaldsafgiftsgrundlaget, og endelig skulle selve  

 opkrævningen af affaldsafgiften tilbagesendes og i stedet foretages hos  

 A I/S i dettes egenskab af betaler.
Det bemærkedes i tilknytning til de  

 administrative følger af afgørelsen, at selve funktionen ved  

 afvejning- og registrering var indrettet således, at der skete en  

 elektronisk dataregistrering hos A I/S.
A I/S var derfor i besiddelse af alle  

 oplysninger til brug for beregning af affaldsafgiften.
Advokaten havde videre anført, at ejerkredsen i A I/S bestod af en  

 række kommuner i X, hvorfor der ikke berettiget kunne anlægges  

 nogen inddrivelseshensyn i relation til registrering af E  

 Højspændingsværk som afgiftspligtig, idet der ikke var  

 grund til at befrygte manglende betaling af affaldsafgiften.
Der forelå  

 ingen reelle grunde til at tilsidesætte den mellem parterne  

 foreliggende aftale, og affaldsafgiftsloven indeholdt ingen udtrykkelig  

 regulering af tilfælde som det foreliggende, ligesom loven ikke  

 indeholdt noget forbud, der måtte hindre en registrering af A I/S.  

 Endvidere havde advokaten henvist til, at den almindelige forvaltningsretlige  

 retsgrundsætning om proportionalitet i forbindelse med udstedelse af  

 forvaltningsakter tilsigtede, at når der stod flere løsninger at  

 anvende i en given situation, da skulle forvaltningen anvende den for  

 borgerne mindst byrdefulde.
Endelig havde advokaten anført, at A I/S  

 siden opførelse af Kraftvarmeværket B havde forestået  

 betalingen af den lovpligtige afgift efter affaldsafgiftslovens § 11.
 Landsskatteretten udtalte:
 I henhold til affaldsafgiftslovens § 9 skulle der betales afgift af  

 affald, der tilførtes en registreringspligtig virksomhed.
 Virksomheder og anlæg, der til deponering eller forbrænding  

 modtog affald, der var omfattet af kommunalbestyrelsens anvisningspligt eller  

 en kommunal indsamlingsordning, skulle registreres hos de statslige told- og  

 skattemyndigheder, jf. affaldsafgiftslovens § 11, stk. 1.
 I tilknytning til bestemmelsen om registreringspligt i  

 affaldsafgiftslovens § 11, stk. 1, bemærkedes, at det afgørende  

 kriterium i afgiftsmæssig henseende var de faktiske forhold omkring det  

 modtagende anlægs håndtering af affaldet, og således ikke  

 ordlyden af en eventuel kommunal anvisning.
 Landsskatteretten fandt, at forbrændingsanlægget -  

 Kraftvarmeværk B - blev tilført affaldet, hvorfor anlægget  

 som sådant blev registreringspligtigt, jf. i det hele ordlyden af  

 bestemmelsen.
 Den foreliggende kontrakt af 28. december 1989 var efter sit indhold en  

 samarbejdsaftale vedrørende opførelse og drift af  

 Kraftvarmeværket B, jf. kontraktens § 1. Af kontraktens § 2 fremgik, at  

 Affaldsregion C - og dermed A I/S - havde forpligtelsen til at indsamle og  

 aflevere affald til kraftvarmeværket, og modstående havde  

 kraftvarmeværket forpligtelse til at aftage affaldet til  

 forbrænding.
I henhold til kontraktens § 4 tilhørte anlægget  

 andelsselskabet E Højspændingsværk, hvorfor  

 registreringspligten som fastslået af told- og skattemyndighederne  

 påhvilede Kraftvarmeværk B v/andelsselskabet E  

 Højspændingsværk.
Den påklagede afgørelse  

 blev stadfæstet.
