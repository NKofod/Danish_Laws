Beskæftigelseskrav, sygedage og feriefridage medregnes XXX Dato 19. december 2008 XXX J.nr.
XXX XXX Ankenævnet har behandlet Deres klage på møde den 18. december 2008.
Nævnet traf denne A F G Ø R E L S E De har ret til dagpenge fra den 31. marts 2008, hvis de øvrige betingelser herfor er opfyldt.
 Ankenævnet ændrer således Arbejdsdirektoratets afgørelse af den 16. juli 2008.
B E G R U N D E L S E Ankenævnet har lagt til grund, at  De blev indmeldt i a-kassen den 2. marts 2007,  De i perioden fra den 2. marts 2007 til den 6. juli 2007 havde 642,60 løntimer hos X, og  De i perioden fra den 7. juli 2007 til den 30. marts 2008 havde 1480 løntimer hos Y.
 Ankenævnet har endvidere lagt til grund, at Arbejdsdirektoratet den 16. juli 2008 traf afgørelse om, at De ikke havde ret til dagpenge den 13. marts 2008.
 Ifølge reglerne er det en betingelse for at opnå ret til dagpenge, at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fuldt sædvanlige arbejdstid i mindst 52 uger (1.924 timer) inden for de sidste 3 år.
 Kun arbejde i medlemsperioder medregnes ved opgørelse af beskæftigelseskravet.
Beregningen af beskæftigelseskravet foretages på baggrund af opgjorte løntimer i et sædvanligt beskæftigelsesforhold, der er i overensstemmelse med gældende overenskomster eller i øvrigt er udført på almindelige løn- og arbejdsforhold.
Alle løntimer medregnes.
 Til beskæftigelseskravet kan endvidere medregnes overenskomstmæssige fridage i et beskæftigelsesforhold.
 På tilsvarende vis kan perioder, hvor et medlem som følge af sygdom modtager nedsat løn, medregnes til beskæftigelseskravet med det timetal, lønnen svarer til.
 Ankenævnet har lagt vægt på, at De i perioden fra den 2. marts 2007 til den 30. marts 2008 havde i alt 2.122,60 løntimer hos X og Y.
 Nævnet finder således, at De opfylder beskæftigelseskravet, og at De dermed har ret til dagpenge.
For så vidt angår Deres løntimer i februar og marts 2008 hos X har ankenævnet lagt vægt på, at det af Deres lønsedler fremgår, at De i februar 2008 havde 296 timer og i marts 2008 havde 148 timer.
Idet det fremgår af lønsedlerne, at der er trukket a-skat, finder nævnet, at det må lægges til grund, at De reelt har haft de løntimer, som fremgår af lønsedlerne.
 Deres klage var vedlagt et udateret brev fra Y, hvoraf det bl.a. fremgår, at De arbejdede hos Y frem til den 31. marts 2008. Dette står i modstrid til de oplysninger, som De afgav på ledighedserklæringen af 13. marts 2008. Af ledighedserklæringen fremgår det således, at Deres ansættelse hos Y ophørte den 10. marts 2008.
 Det fremstår således ikke klart, hvilken dato De ophørte.
 Ankenævnet finder imidlertid, at det har formodningen for sig, at De  uanset at De havde nået at melde Dem ledig  fortsatte Deres beskæftigelse hos Y frem til og med den 30. marts 2008.
 Ankenævnet har i denne forbindelse lagt vægt på, at det oplyste antal timer for marts måned 2008 svarer til ca. fuld tid og på oplysningen fra arbejdsgivers side om, at han på grund af fortsatte følger af en hjernerystelse bad Dem blive måneden ud.
 Ankenævnet har derfor lagt til grund, at De ophørte den 30. marts 2008, således at De var ledig fra den 31. marts 2008.
R E G L E R Ankenævnet henviser til  § 53, stk. 2, litra a, i lov om arbejdsløshedsforsikring mv., jf. lovbekendtgørelse nr. 994 af 8. august 2007, og  § 1, stk. 1, § 2, stk. 1, og § 4, stk. 1, nr. 4, i Arbejdsdirektoratets bekendtgørelse nr. 1616 af 13. december 2006 om beskæftigelseskrav og dagpengeperiode.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007 Ret til dagpenge og aktiveringsydelse § 53. Ret til dagpenge opnås efter 1 års medlemskab af en anerkendt arbejdsløshedskasse, jf. dog § 54.
Stk. 2. Retten til at opnå dagpenge i de i § 55, stk. 1, nævnte perioder er endvidere betinget af, a) at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, Arbejdsdirektoratets bekendtgørelse nr. 1616 af 13. december 2006 om beskæftigelseskrav og dagpengeperiode Beskæftigelseskravet § 1. Indplacering i dagpengeperioden er for et fuldtidsforsikret medlem betinget af, at medlemmet har været beskæftiget som lønmodtager i en tid, som sammenlagt svarer til beskæftigelse i fagets fulde, sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, jf. § 53, stk. 2, litra a, i lov om arbejdsløshedsforsikring m.v. (loven).
Lønarbejde § 2. Beregning af beskæftigelseskravet foretages på baggrund af opgjorte løntimer i et sædvanligt beskæftigelsesforhold, der er i overensstemmelse med gældende overenskomster eller i øvrigt er udført på almindelige løn- og arbejdsvilkår, jf. dog stk. 2-6 og §§ 4 og 5. Alle løntimer kan medregnes.
Særlige forhold, der sidestilles med lønarbejde § 4. Til beskæftigelseskravet kan, uanset at betingelsen om overenskomstmæssig eller tilsvarende løn i § 2, stk. 1, ikke er opfyldt, medregnes:
 1) Beskæftigelse, der udføres af ulandsfrivillige i forbindelse med frivilligprogrammer, hvortil der ydes bistand i henhold til lov om Internationalt Udviklingssamarbejde, eller private frivilligprogrammer udført for humanitære organisationer, der er godkendt i henhold til ligningslovens § 12, stk. 3.
 2) Afholdt ferie med feriegodtgørelse samt supplerende feriedage i henhold til § 8 i lov om ferie eller § 6 a i den tidligere gældende lov om ferie, medmindre der er udbetalt dagpenge eller feriedagpenge.
 3) Søgnehelligdage i et beskæftigelsesforhold, medmindre der er udbetalt dagpenge eller feriedagpenge.
 4) Overenskomstmæssige fridage i et beskæftigelsesforhold, medmindre der er udbetalt dagpenge eller feriedagpenge.
