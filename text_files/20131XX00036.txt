Skriftlig fremsættelse (2. oktober 2013) Kulturministeren (Marianne Jelved):
 Herved tillader jeg mig for Folketinget at fremsætte:
Forslag til lov om mediestøtte (Lovforslag nr.
L 20) Hovedformålet med lovforslaget er at omlægge og modernisere den danske mediestøtte  som det følger af regeringsgrundlaget  så den medvirker til at løfte den demokratiske debat og fremme mangfoldigheden i medierne ved at understøtte nye former for journalistik, nye medier og de trykte mediers omlægning til digital distribution samt internetmedier i øvrigt.
 På baggrund heraf indgik regeringspartierne og Enhedslisten den 18. januar 2013 en aftale om den fremtidige model for fordeling af mediestøtte, der i hovedsagen er baseret på Mediestøtteudvalgets arbejde.
 Konkret stilles der forslag om, at følgende punkter fra aftalen gennemføres:
  Den nuværende distributionsstøtte til dagblade og dagbladslignende publikationer erstattes af produktionsstøtte til trykte og skrevne internetbaserede nyhedsmedier.
  Inden for produktionsstøtten oprettes en supplementsordning, hvorfra der kan ydes ekstra støtte til små, landsdækkende dagblade og fritstående internetmedier.
 Det nuværende Dagbladsnævn erstattes af en Innovationspulje, hvorfra der kan ydes projektstøtte til etablering og udvikling af trykte og skrevne internetbaserede nyhedsmedier.
Der kan desuden ydes saneringsstøtte til nyhedsmedier i akutte økonomiske vanskeligheder.
  Der nedsættes et medienævn, som yder tilskud efter loven.
  Den nye ordning implementeres over en 3-årig overgangsperiode, og der etableres en overgangsordning for blade, der vil opnå mindre støtte i den nye ordning.
  Der indføres en revisionsbestemmelse, således at der senest efter 3 år tages stilling til, om der er behov for at revidere ordningen.
 Samtlige forslag foreslås i forslag til lov om mediestøtte.
 Visse punkter i aftalen gennemføres administrativt, herunder distributionsstøtteordningen til ideelle foreningsblade, der er gennemført ved udstedelse af bekendtgørelse.
 Det foreslås, at loven træder i kraft den 1. januar 2014.
 Idet jeg i øvrigt henviser til bemærkningerne til lovforslaget, skal jeg anbefale lovforslaget til Folketingets velvillige behandling.
