 Efter forhandling med de øvrige ministerier og med justitsministeriets  

 lovtidendeudvalg angives nedenfor nogle retnignslinjer for udarbejdelsen af  

 administrative forskrifter rettet til borgerne.
 Almindelige bemærkninger.
1. Hvor den lovbestemmelse, der indeholder hjemmel for  

 forskrifterne, ikke kræver kgl. anordning, bør forskrifterne udformes som en  

 bekendtgørelse.
Både af hensyn til borgerne og med henblik på en sikker  

 afgørelse af, om forskrifterne skal optages i Lovtidende eller i  

 Ministerialtidende, er det ønskeligt, at der anvendes en ensartet betegnelse.
 2. Ændring af en bekendtgørelse bør som ved  

 lovændringer ske ved en formel ændring af den oprindelige tekst.
 Ved udarbejdelse af ændringsbekendtgørelser anvendes retningslinjerne i  

 vejledning nr. 242 af 18. november 1969 om affattelse af forslag til  

 ændringslove m.v.
 3. Medfører en ændring af en bekendtgørelse i sig selv  

 eller i forbindelse med tidligere ændringer en væsentlig forandring af den  

 oprindelige tekst, bør ændringerne i stedet indarbejdes i en ny  

 bekendtgørelse, hvori den tidligere bekendtgørelse ophæves.
 4. En bekendtgørelse bør som hovedregel alene  

 indeholde de forskrifter for borgerne, som fastsættes med hjemmel i  

 bemyndigelsesbestemmelsen.
Gentagelse af lovens tekst bør kun ske, hvis det er nødvendigt for at  

 forstå bekendtgørelsens selvstændige indhold.
I så fald bør det ske ved en  

 henvisning til lovbestemmelsen med en ordret gengivelse af dennes indhold.
Bekendtgørelsen bør ikke indeholde tjenesteforskrifter for underordnede  

 myndigheder eller rent vejledende udtalelser i et sådant omfang, at det er  

 rimeligt at udskille dette stof til et særskilt cirkulære eller en særskilt  

 vejledning.
Hvis der indsættes tjenesteforskrifter eller vejledende  

 udtalelser i en bekendtgørelse, bør dette stofs særlige karakter klart fremgå  

 af formuleringen.
 Udfærdiges der i tilslutning til bekendtgørelsen en vejledning til brug  

 for borgerne, bør den optages i Lovtidende umiddelbart efter bekendtgørelsen.  

 Det vil ofte være praktisk at samle bekendtgørelsen og vejledningen  

 (eventuelt også lovteksten og mulige cirkulærer) i et særtryk.
5. Hvis det er hensigtsmæssigt som følge af reglernes  

 indbyrdes sammenhæng, kan regler, der har hjemmel i forskellige love, samles  

 i en bekendtgørelse.
Er der forskel på de bestemmelser i hjemmelslovene, der  

 får betydning ved anvendelsen af bekendtgørelsen, herunder især lovens  

 straffebestemmelser og bestemmelser om administrativ rekurs, må det klart  

 angives, hvilke af bekendtgørelsens regler der skal bedømmes efter hver  

 enkelt lovs bestemmelser (se f.eks. bekendtgørelse nr. 74 af 14. marts 1968  

 om forbud mod afsætning af fisk fanget i Lundåkrabugten i Øresund og  

 bekendtgørelse af 269 af 2. juli 1968 om tilvirkning, indførsel og  

 forhandling af konsumis m.m.) Titlen.
 6. Bekendtgørelsens titel bør indeholde den kortest  

 mulige angivelse af forskrifternes indhold (eller hovedindhold med  

 tilføjelsen »m.v.«). Hjemmelsloven nævnes ikke i bekendtgørelsens  

 titel, medmindre dette er nødvendigt for at afgrænse bekendtgørelsens emne.
 Indledningen.
7. Bekendtgørelsen indledes med en angivelse af  

 hjemmelen.
Ved ændringsbekendtgørelser kan dette dog undlades, hvis der ikke  

 siden den oprindelige bekendtgørelse er foretaget ændring af  

 hjemmelsbestemmelsen.
Angivelsen bør omfatte hjemmelslovens nr., dato og  

 titel samt den eller de paragraffer eller paragrafstykker, der indeholder  

 bemyndigelsen.
 8. Er hjemmelsloven ændret, angives dette kun, hvis  

 ændringen har berørt de bestemmelser i loven, der indeholder hjemmelen for  

 bekendtgørelsen (»I henhold til § ... i lov nr. ... af ... om ... som  

 ændret ved lov nr. ... af ... fastsættes:»). Foreligger der en  

 lovbekendtgørelse, nævnes kun denne samt eventuelle efterfølgende  

 ændringslove, der har berørt hjemmelsbestemmelserne (»I henhold til §  

 ... i lov om .... jfr. lovbekendtgørelse nr. ... af ..., fastsættes:»).
 9. Hvis der i bekendtgørelsen fastsættes straf, bør  

 den bestemmelse i loven, der giver adgang hertil, angives særskilt.
10. Hvis hjemmelsloven kræver forhandling med andre  

 myndigheder inden forskrifternes udfærdigelse, bør det angives i  

 indledningen, at sådan forhandling har fundet sted.
Derimod bør indledningen  

 ikke indeholde nogen angivelse af forskrifternes emne.
I det omfang, emnet  

 ikke er tilstrækkelig præcist angivet i titlen, bør den yderligere  

 afgrænsning i stedet foretages i bekendtgørelsens første paragraffer.
Det er  

 heller ikke sædvanligt at medtage nogen angivelse af, hvem der udsteder  

 bekendtgørelsen, eller af den nærmere begrundelse for dens udstedelse.
 Opstilling og sprog.
11. Bortset fra indledningen opstilles  

 bekendtgørelsens tekst i paragraffer og stykker på samme måde som love.  

 Større bekendtgørelser bør yderligere inddeles i nummererede kapitler med  

 overskrifter.
Hvis bekendtgørelsen skal indeholde stof, der vanskeligt kan  

 indpasses i en paragrafinddeling (f.eks. blanketformularer, tegninger og  

 tekniske specifikationer), er det undertiden praktisk at udskille dette stof  

 til et bilag, som bekendtgørelsen henviser til. Ændring af sådanne bilag kan  

 kun ske ved ny bekendtgørelse.
 Underskriften anbringes normalt efter bekendtgørelsens egentlige tekst og  

 foran bilagene.
 12. Om den sproglige udformning af bekendtgørelser  

 henvises til vejlending nr. 224 af 15. oktober 1969 om sproget i love og  

 andre retsforskrifter.
 Bestemmelser om straf.
13. I ældre love er der normalt i selve loven fastsat  

 straf for overtrædelse af de forskrifter, der udfærdiges i henhold til loven.  

 Lovens straffebestemmelser omfatter i sådanne tilfælde alle bestemmelser i de  

 udstedte bekendtgørelser, og der er ingen hjemmel til administrativt at  

 præcisere lovens strafferegel.
Det er derfor retligt set overflødigt at  

 indsætte nogen straffebestemmelse i bekendtgørelsen.
Af hensyn til borgerne  

 bør der dog i bekendtgørelsen optages en henvisning til lovens  

 straffebestemmelse med en gengivelse af dennes indhold (»Efter lovens §  

 ... straffes ... med ...«).
14. Nyere love indeholder derimod normalt kun en  

 hjemmel til i de udfærdigede forskrifter at fastsætte en vis straf for  

 overtrædelse af bestemmelser i forskrifterne.
I sådanne tilfælde præciseres  

 det strafbare område i bekendtgørelsen på ganske samme måde som i love.
Hvis  

 overtrædelse af bekendtgørelsen kan falde ind under en bestemmelse i loven,  

 der fastsætter højere straf end bekendtgørelsen, bør opmærksomheden henledes  

 herpå, f.eks. således: »Overtrædelse af § ... straffes med bøde,  

 medmindre højere straf er forskyldt efter lovens § ...«.
 15. Hvis lovens regler om straf m.v. indeholder adgang  

 til at anvende sanktioner af usædvanlig karakter eller på anden måde fraviger  

 sædvanlige straffe- og retsplejeprincipper (f.eks. regler om adgang for  

 administrationen til at fastsætte tvangsbøder, til at tilbagekalde  

 tilladelser uden for tilfælde af vikårsovertrædelse, eller til selv at lade  

 påbudte handlinger foretage på lovovertræderens bekostning), bør  

 opmærksomheden henledes herpå ved en henvisning i bekendtgørelsen.
 Ikrafttrædelses- og ophævelsesbestemmelser og bestemmelser om territorial  

 gyldighed.
 16. Om ikrafttrædelsesbestemmelser henvises til  

 cirkulære nr. 4 af 10. januar 1966 om ikrafttræden og kundgørelse af love og  

 anordninger.
17. Tidligere bekendtgørelser, som den nye  

 bekendtgørelse erstatter, bør ophæves udtrykkeligt.
Dette bør af  

 ordensmæssige grunde også ske, selv om bekendtgørelsens udstedelse skyldes en  

 lovændring, der må antages at have medført den tidligere bekendtgørelses  

 bortfald.
I ophævelsesbestemmelsen angives den tidligere bekendtgørelses  

 nummer, dato og titel.
Derimod angives det ikke, hvilken myndighed der har  

 udstedt bekendtgørelsen, eller om den er blevet ændret i mellemtiden.
18. Skal en bekendtgørelse have et mindre territorialt  

 gyldighedsområde end hjemmelsloven, bør det angives i bekendtgørelsen.
I  

 kongelige anordninger, hvorved en lov sættes i kraft for Færøerne eller  

 Grønland, bør der tages stilling til, om de hidtil udstedte bekendtgørelser  

 samtidig sættes i kraft i landsdelen.
 Justitsministeriet, den 9. april 1973.
K.
Axel Nielsen.
 /Ole Due.
