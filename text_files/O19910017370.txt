 Statens Bilinspektion (SB) havde afslået A's ansøgning om at  

 blive godkendt som taksameterkontrollant med den begrundelse, at A's status  

 som  

 både hyrevognmand, automekaniker og - i givet fald - taksameterkontrollant  

 ville medføre risiko for interessesammenfald, der ville kunne svække  

 kontrolordningens kvalitet.
A klagede til Trafikministeriet (TM), der stadfæstede SB's  

 afgørelse.
TM havde forinden indhentet høringssvar fra SB, der uddybede  

 begrundelsen for afgørelsen.
Ombudsmanden udtalte, at hvis en indklaget myndighed i en  

 klagesag afgiver et høringssvar til rekursmyndigheden, hvori myndigheden  

 kommenterer den indgivne klage eller på anden måde uddyber begrundelsen for  

 afgørelsen, vil der som udgangspunkt bestå en pligt til at foretage  

 partshøring.
Dette gælder derimod ikke, hvis den indklagede myndighed i  

 høringssvaret blot henholder sig til den trufne afgørelse.
TM burde derfor have sendt høringssvaret fra SB til partshøring  

 hos A, inden afgørelsen blev truffet. (J. nr. 1991-189-519) Pligt til partshøring over høringssvar fra 1. instansen i  

 klagesag.
A klagede over, at  

 Trafikministeriet havde opretholdt Statens Bilinspektions afslag på A's  

 ansøgning om godkendelse som taksameterkontrollant.
A havde tidligere klaget  

 over, at Trafikministeriet havde afslået at behandle hans klage over  

 bilinspektionens afgørelse.
Ombudsmanden henstillede dengang til  

 Trafikministeriet, at ministeriet tog A's klage under realitetsbehandling, se  

 nærmere Folketingets Ombudsmands Beretning, 1990.284.
Det fremgik af sagen, at  

 Trafikministeriet traf afgørelse efter at have indhentet høringssvar af 2.  

 oktober 1990 fra Statens Bilinspektion.
I høringssvaret anførtes følgende:
"I den anledning kan det  

 udtales, at Statens Bilinspektion kan henholde sig til det i brev af 14.  

 december 1989 til (A) anførte.
Til uddybning heraf kan følgende anføres:
 Taksameterkontrollantordningen  

 må antages at have til formål at sikre, at taksameteret og kontrolapparatet  

 fungerer, uden at der kan gøres indgreb i udstyret, og uden at udstyret kan  

 sættes ud af drift.
Taksameterkontrollanter er  

 godkendt til at foretage indgreb i hyrevognes taksametre og kontrolapparater  

 og  

 til at foretage plombering heraf.
Den enkelte hyrevognmands og -chaufførs  

 afregning med skattevæsenet sker i overensstemmelse med taksameterets og  

 kontrolapparatets  

 tællerværkers udvisende.
Bilinspektionen finder, at  

 det vil virke imod hensigten med kontrolordningen, såfremt hyrevognmænd eller  

 disses ansatte kan opnå godkendelse som kontrollanter af hyrevognserhvervet.  

 Bilinspektionen er desuden bekymret for den præcedens en godkendelse i denne  

 sag vil kunne danne, idet andre hyrevognmænd, som opfylder vilkårene i  

 øvrigt,  

 tilsvarende vil kunne opnå godkendelse som taksameterkontrollant." Trafikministeriets afgørelse  

 blev meddelt A i skrivelse af 11. december 1990. I skrivelsen anførtes bl.a.  

 følgende:
 "Ifølge § 13, stk. 2, i  

 bekendtgørelse nr. 401 af 14. september 1979 (med senere ændringer) om  

 hyrekørsel skal taksametret og dets forbindelse til vognen (transmission)  

 være  

 kontrolleret og plomberet af en af Statens Bilinspektion godkendt person.  

 Ifølge samme bestemmelse fastsættes reglerne herfor af trafikministeren.
Den nævnte bemyndigelse er  

 ikke udmøntet af trafikministeren.
Derimod har Justitsministeriet, hvorunder  

 Statens Bilinspektion hører, i Vejledning for Justitsministeriets  

 Bilinspektion, fastsat retningslinjer for godkendelse af  

 taksameterkontrollanter.
Det anføres i pkt. 1.11.69.4.0 heri:
"Det må tilstræbes, at  

 der fortrinsvis godkendes personer med udpræget kendskab til omhandlede  

 problematik og med personlige forhold, der gør dem egnede til at udøve  

 offentlig kontrolfunktion.
Det vil således være naturligt, hvis andet ikke  

 taler herimod, at de af taxameterimportørerne allerede autoriserede  

 forhandlere,  

 der har gennemgået særlige kurser i reparation, montering, takstændring etc.  

 fortrinsvis godkendes som kontrollanter.
Kun når særlige hensyn taler herfor,  

 bør andre med kendskab til omhandlede eller lignende områder godkendes." Ministeriet er enig med  

 Statens Bilinspektion i, at det forhold, at taksameterkontrolfunktionen skal  

 udøves af private personer, tilsiger, at der alene bør godkendes personer,  

 hvis erhvervsmæssige og øvrige interesser på forhånd ikke antages at være i  

 modstrid med kontrollantvirksomheden.
 Ministeriet er endvidere enig  

 i, at en udvidelse af kredsen af taksameterkontrollanter til også at omfatte  

 hyrevognmænd - hvis virksomhed er direkte afhængig af en  

 taksameterkontrollants  

 virksomhed - ikke er hensigtsmæssig og tillige i modstrid med  

 godkendelsesordningens  

 forudsætninger.
Ministeriet stadfæster  

 herefter den af Statens Bilinspektion trufne afgørelse om ikke at meddele (A)  

 godkendelse som taksameterkontrollant.
Ministeriet stadfæster endvidere  

 bilinspektionens tilsvarende afgørelse vedrørende (B), der er ansat hos (A)  

 og  

 således underlagt dennes instruktionsbeføjelse." Ved skrivelse af 18. december  

 1990 til Trafikministeriet gjorde A opmærksom på, at ministeriets afgørelse i  

 det væsentligste byggede på den ovennævnte udtalelse fra Statens  

 Bilinspektion,  

 som han ikke havde modtaget kopi af.
A anmodede om at få en forklaring på, at  

 han ikke havde modtaget kopi af udtalelsen, inden afgørelsen blev truffet.
 Ved skrivelse af 28. december  

 1990 til A fremsendte Trafikministeriet kopi af Statens Bilinspektions  

 skrivelse af 2. oktober 1990 til ministeriet.
I klagen til mig gjorde A  

 bl.a. gældende, at de foreliggende regler ikke giver baggrund for at udelukke  

 en person fra godkendelse som taksameterkontrollant, blot fordi han er  

 hyrevognmand.  

 Det afgørende var, om man konkret kunne have tillid til den pågældende  

 ansøger,  

 fagligt såvel som vandelsmæssigt, og i den henseende var der intet påvist,  

 der  

 skulle kunne diskvalificere ham.
A henviste til, at man altid havde godkendt  

 importører og hoveddistributører af taxametre som taksameterkontrollanter.  

 Dette skyldtes dels, at disse besidder de fornødne kvalifikationer, og dels  

 at  

 der tages hensyn til bevarelsen af forretningshemmeligheder angående  

 indretningen af de enkelte taksametre.
Hertil kommer, at man har ønsket at  

 imødekomme den enkelte importørs eller distributørs naturlige ønske om at  

 kunne  

 yde sine kunder den optimale service.
På denne baggrund var det A's  

 opfattelse,  

 at han, der var generalagent for (x) taksametre, burde godkendes som  

 taksameterkontrollant.
 Jeg udtalte herefter  

 følgende:
 "Det spørgsmål, der  

 foreligger til bedømmelse, er, om (A) på grund af det samtidige erhverv som  

 hyrevognmand kan udelukkes fra at blive godkendt som taksameterkontrollant.  

 Da  

 lov om hyrekørsel og de regler, der er udstedt i medfør af denne lov, ikke  

 indeholder regler om, i hvilket omfang hvervet som taksameterkontrollant er  

 foreneligt med erhverv inden for hyrevognsbranchen, må dette spørgsmål  

 afgøres  

 på baggrund af almindelige retsgrundsætninger om (generel) inhabilitet.
Det følger af den almindelige  

 retsgrundsætning om generel inhabilitet, at der til offentlige hverv ikke kan  

 udpeges personer, der jævnligt vil være udelukket fra at deltage i  

 enkeltsagernes behandling på grund af interessekonflikt i de foreliggende  

 enkeltsager.
Retsgrundsætningens indhold kan ikke angives helt præcist og må  

 derfor afgrænses på baggrund af de hensyn, som grundsætningen skal varetage.  

 Hensigten med reglen er bl.a. at undgå det organisatorisk uheldige i, at  

 indehaveren af et hverv meget hyppigt må undlade at beskæftige sig med  

 konkrete  

 sager, fordi der foreligger speciel inhabilitet, jf. forvaltningslovens § 3.  

 Et andet hensyn er at forebygge, at uvedkommende interesser indvirker på  

 afgørelsen  

 i tilfælde, der ikke omfattes af reglerne om speciel inhabilitet.
Det kan  

 navnlig være betænkeligt at lade et hverv, hvortil der er knyttet  

 tilsynsopgaver eller kontrolopgaver, beklæde af en person, der på anden måde  

 er  

 knyttet til de personer, som tilsynet eller kontrollen omfatter.
Endelig skal  

 retsgrundsætningen generelt medvirke til at styrke almenhedens tillid til, at  

 forvaltningens afgørelser træffes uden hensyntagen til uvedkommende  

 interesser. (Jeg henviser til afsnittet om generel inhabilitet i Juridisk  

 Grundbog, bind 4, s. 91 ff).
 Det kan herefter ikke give  

 mig anledning til bemærkninger, at Statens Bilinspektion og Trafikministeriet  

 har afslået at godkende (A) som taksameterkontrollant under henvisning til,  

 at  

 der ikke bør godkendes personer, hvis erhvervsmæssige interesser som  

 hyrevognmand - eller ansat i en hyrevognsvirksomhed - kan være i modstrid med  

 de hensyn, kontrollantvirksomheden skal varetage.
 I sagen foreligger der  

 desuden spørgsmål om, hvorvidt udtalelsen af 2. oktober 1990 fra Statens  

 Bilinspektion er omfattet af partshøringsbestemmelsen i forvaltningslovens  

 § 19, stk. 1.
Denne bestemmelses  

 anvendelsesområde er beskrevet i motiverne og fastlagt i praksis, jf. bl.a.  

 sagen omtalt i Folketingets Ombudsmands Beretning 1989, s.  

 188 f.
Udtrykket "oplysninger  

 vedrørende sagens faktiske omstændigheder" skal herefter forstås i  

 relativ  

 bred forstand.
Det omfatter enhver oplysning, der bidrager til at skabe  

 klarhed  

 om en (påtænkt) afgørelses faktiske og bevismæssige grundlag og vil således  

 også kunne omfatte vurderinger og bemærkninger vedrørende faktiske forløb og  

 omstændigheder, uanset at der ikke herved i sig selv bringes nye faktiske  

 oplysninger frem.
I klagesager vil klageren  

 ofte have den opfattelse, at der er tale om en partstvist mellem ham og den  

 indklagede myndighed.
Det er der da i en vis forstand også.
Når forvaltningen  

 træffer afgørelse i tvister mellem private parter, er der en videregående  

 forpligtelse - baseret på almindelige retsgrundsætninger - til at foretage  

 partshøring, jf.
Juridisk Grundbog, bind 4, s. 158. Der foreligger på den  

 baggrund efter min opfattelse gode grunde til at anlægge en lidt videregående  

 fortolkning af partshøringspligtens omfang i klagesager - navnlig således, at  

 "parternes" synspunkter og argumenter i forbindelse med sagens  

 indbringelse for klageinstansen forelægges for den anden part.
Hvis myndigheden således, som  

 i det foreliggende tilfælde, i høringssvaret ikke alene henholder sig til  

 den trufne afgørelse, men også kommenterer den indgivne klage eller på anden  

 måde uddyber begrundelsen for afgørelsen, vil der efter min opfattelse som  

 udgangspunkt bestå en pligt til at foretage partshøring.
Hvis på den anden  

 side  

 den indklagede myndighed, som svar på en anmodning om at afgive en udtalelse  

 i anledning  

 af klagen, blot henholder sig til den trufne afgørelse, vil der efter min  

 mening normalt ikke foreligge partshøringspligt.
 Under henvisning til  

 ovenstående burde Trafikministeriet efter min mening have sendt Dem en kopi  

 af  

 udtalelsen af 2. oktober 1990 fra Statens Bilinspektion og anmodet om Deres  

 eventuelle bemærkninger hertil, inden ministeriet traf afgørelse i sagen.
Jeg har gjort  

 Trafikministeriet bekendt med min opfattelse.
Jeg har dog ikke fundet  

 tilstrækkeligt grundlag for at henstille til Trafikministeriet at optage  

 sagen til fornyet behandling." NOTER: (1) Jf.
Folketingets  

 Ombudsmands Beretning,  

 1989.188  

 og  

 1990.284.
