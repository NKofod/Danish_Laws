Skriftlig fremsættelse (24. februar 2022) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om elevers og studerendes undervisningsmiljø og lov om folkeskolen (Udskydelse af solnedgangsklausul vedr. bestemmelse om antimobning) (Lovforslag nr.
L L 143) Bestemmelserne om antimobning, klage, klageinstans og tilsyn blev indført i undervisningsmiljøloven i 2017, jf. lov nr. 311 af 4. april 2017 om ændring af lov om elevers og studerendes undervisningsmiljø og lov om folkeskolen (Krav om antimobbestrategi, handlingsplan ved problemer med det psykiske undervisningsmiljø, oprettelse af klageinstans, tilsyn, genindførelse af kommunalbestyrelsens behandling af skolelederens beslutninger m.v.).
 Med § 3, stk. 2, i lov nr. 311 af 4. april 2017 blev de nævnte bestemmelser samtidig underlagt en solnedgangsklausul, som indebærer, at klageordningen automatisk ophører den 31. juli 2022.
 Lovforslaget har til formål at udskyde solnedgangsklausulen i tilknytning til undervisningsmiljølovens bestemmelser vedrørende klage over mobning og dertilhørende klageinstans med et år.
 Med lovforslaget foreslås det således, at udskyde den solnedgangsklausul, som ellers ville indebære, at disse ordninger automatisk ophører den 31. juli 2022.
 Hensigten med udskydelsen af solnedgangsklausulen er at sikre tid til en drøftelse af reglerne om mobning og klageinstansen i Sammen om skolen, og med ungdomsuddannelses- og børneorganisationerne, der var inddraget i forbindelse med indførelsen af bestemmelserne i 2017. Det er håbet, at processen vil kunne sikre ro om det videre arbejde med psykiske undervisningsmiljø mv.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
