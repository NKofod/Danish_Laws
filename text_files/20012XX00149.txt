Skriftlig fremsættelse (28. februar  

 2002) Miljøministeren Herved tillader jeg mig for Folketinget at  

 fremsætte:
Forslag til lov om ændring af lov om  

 miljøbidrag og godtgørelse i forbindelse med ophugning og  

 skrotning af biler (Nedsættelse af miljøbidrag m.m.) (Lovforslag nr.
L 132).
 Lovforslaget er en del af regeringens samlede forslag til  

 justering af "bilskrotordningen". Bilskrotordningen sikrer et  

 finansieringsgrundlag for en godtgørelsesordning til bilejere, der  

 afleverer deres udtjente motorkøretøj til miljørigtig  

 affaldshåndtering på en registreret ophugningsvirksomhed.  

 Ordningen omfatter person- og varebiler, der er afmeldt efter d. 30. juni  

 2000. Formålet med den eksisterende ordning er at friholde ejere af  

 biler for omkostninger ved affaldshåndteringen for derved at mindske  

 risikoen for, at bilvrag henstilles med risiko for forurening til  

 følge.
Der er gennemført en evaluering af ordningens  

 effekt i det første år, den har fungeret (1. juli 2000 - 30.  

 juni 2001). Evalueringen viser, at langt færre person- og varebiler er  

 afleveret til en registreret ophugger end oprindelig forventet. Årsagen  

 hertil er, at færre bilejere køber nye biler og, at der  

 eksporteres langt flere brugte biler end forventet til fortsat brug i  

 udlandet.
Som følge heraf er der opstået en væsentlig  

 ubalance mellem ordningens indtægter og udgifter.
Der er således  

 ved udgangen af 2001 akkumuleret et overskud på ca. 210 mio. kr.
Lovforslaget indeholder forslag til ændring af  

 satsen for miljøbidrag fra de nuværende 90 kr. til 60 kr.  

 årligt med henblik på at skabe balance mellem indtægter og  

 udgifter, da det altid har været forudsat, at ordningen skal hvile i  

 sig selv.
Herved forventes det, at det akkumulerede overskud vil blive  

 nedbragt med ca. 200 mio. kr. i perioden 2003-2006.
Derudover styrker lovforslaget ordningens  

 miljømæssige sigte gennem forslag om en hjemmel til at yde  

 godtgørelse til politi og kommuner for de udtjente biler, som disse  

 myndigheder i henhold til den til enhver tid gældende lovgivning  

 retmæssigt har fjernet eller konfiskeret og derefter afleverer til  

 skrotning.
På denne måde minimeres myndighedernes administrative  

 besvær med at få del i godtgørelsesordningen.
Endelig gennemfører loven kravet i EUs direktiv om  

 udrangerede køretøjer om, at bilfabrikanter og  

 -importører, der har indført motorkøretøjer i en  

 medlemsstat, afholder alle eller en betydelig del af udgifterne til skrotning  

 af køretøjer, der er markedsført efter 1. juli 2002 (nye  

 biler). Der vil således blive opkrævet et skrotningsbidrag hos  

 bilimportører, der erhvervsmæssigt markedsfører  

 køretøjer.
Bidraget fastsættes således, at  

 provenuet så vidt muligt svarer til de forventede udgifter til  

 skrotning af "nye biler" i hvert enkelt kalenderår i perioden  

 2002 - 2006. Bidraget vil udgøre 1 kr. pr. bil i år 2002  

 stigende til 15 kr. pr. bil i år 2006. De nærmere regler for  

 administrationen af skrotningsbidraget vil blive fastsat efter forhandling  

 med told- og skattemyndighederne.
I medfør af direktivet om udrangerede  

 køretøjer udvides producentansvaret i år 2007 til at  

 omfatte alle biler.
Denne lov og bilordningen som helhed vil inden da blive  

 taget op til overvejelse.
Revisionen af loven skal ses i sammenhæng med en  

 forestående revision af to bekendtgørelser.  

 Bekendtgørelsen om håndtering af affald i form af motordreven  

 køretøjer og affaldsfraktioner herfra vil gennemføre de  

 skærpede krav til affaldsbehandling af biler samt  

 målsætninger for genbrug af bildele, som følger af  

 direktiv om udrangerede køretøjer.
Bekendtgørelse om  

 opkrævning af miljøbidrag og godtgørelse vil blive  

 ændret i overensstemmelse med loven og vil samtidig justere  

 godtgørelsessatsen op fra 1500 kr. til 1750 kr.
Begrundelsen for  

 satsforøgelsen er, at de øgede behandlingskrav  - og den dermed  

 styrkede miljøindsats - vil føre til øgede omkostninger  

 ved skrotning af biler.
For at sikre at præmieringselementet for  

 bilejere fortsat vil være af samme størrelsesorden som hidtil,  

 forhøjes godtgørelsessatsen med den forventede  

 ekstraudgift.
 Samlet set vil justeringerne i bilordningen føre  

 til en ordning, der hviler i sig selv og gennemfører EU reglerne om  

 udrangerede køretøjer vedrørende producentansvar,  

 forbedret affaldsbehandling og målsætninger for genbrug af  

 bildele.
