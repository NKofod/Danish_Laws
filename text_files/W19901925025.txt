 Udbetaling af sygedagpenge forudsatte et indtægtsgrundlag, som kunne  

 henføres til den sikredes egen arbejdsindsats.
 Fiktive indtægter, som fx arbejdsløshedsdagpenge, der ikke kom til  

 udbetaling på grund af, at en eller flere betingelser i lov om  

 arbejdsformidling og arbejdsløshedsforsikring mv. ikke var opfyldte, kunne  

 ikke anses for dagpengegivende erhvervsindtægt.
 Ved afgørelsen om, at pågældende ikke opfyldte betingelserne for  

 udbetaling af dagpenge efter dagpengeloven § 1, lagde Ankestyrelsen også vægt  

 på, at hun ikke forud for anmodning om dagpenge havde været registreret som  

 medarbejdende ægtefælle.
 REDEGØRELSE FOR SAGEN:
 En 50-årig kvinde K, som havde arbejdet som medarbejdende ægtefælle i  

 mandens smørrebrødsforretning igennem en årrække, fik afslag fra kommunen på  

 sin anmodning om sygedagpenge fra den 1. marts 1988, hvor forretningen var  

 blevet solgt.
 K var ikke over for skattevæsenet registreret som medarbejdende ægtefælle.
Forretningen havde ikke i 1986-87 givet nettooverskud.
K havde i 1985  

 modtaget sygedagpenge fra kommunen med ca. 45.000 kr.
Hun havde den 3.  

 november 1987 søgt om førtidspension af helbredsmæssige grunde.
K's ægtefælle var fra den 1. marts 1988 overgået til at modtage  

 arbejdsløshedsdagpenge.
K havde også søgt om dette, men havde fået afslag med  

 henvisning til, at hun ikke stod til rådighed for arbejdsmarkedet.
Sikringsstyrelsen udtalte den 2. maj 1988 på kommunens forespørgsel om K's  

 ret til dagpenge, at hun ikke havde ret hertil fra den 1. marts 1988, idet  

 hun ikke ligningsmæssigt havde været registreret som medarbejdende ægtefælle  

 for 1986 og 1987, og idet virksomheden i denne periode ikke havde givet noget  

 nettooverskud.
Sikringsstyrelsen henviste til sygedagpengelovens § 1, stk. 1,  

 og § 6 i Socialministeriets bekendtgørelse af 23. marts 1988.
 Sikringsstyrelsen tilføjede, at de regler i  

 arbejdsløshedsforsikringslovgivningen, hvorefter der ved beregning af  

 dagpenge til selvstændige erhvervsdrivende kunne benyttes de 2 bedste af de  

 sidste 5 regnskabsår inden ledigheden, ikke kunne anvendes ved beregning af  

 sygedagpenge efter dagpengelovens regler.
 AFGØRELSEN, DER KLAGES OVER:
Amtsankenævnet tiltrådte kommunens afgørelse om afslag på udbetaling af  

 sygedagpenge fra den 1. marts 1988 med den begrundelse, at K ikke  

 ligningsmæssigt var registreret som medarbejdende ægtefælle i 1986 og 1987,  

 og at virksomheden for de nævnte år ikke gav noget nettooverskud.
Der var  

 derfor ikke grundlag for udbetaling af sygedagpenge.
 KLAGEN TIL ANKESTYRELSEN:
 K anførte i klagen, at arbejdsløshedskassen havde beregnet  

 arbejdsløshedsdagpenge til K, og at denne beregning måtte kunne danne  

 grundlag for beregning af sygedagpenge.
 Fra arbejdsløshedskassen var oplyst, at der beregnedes  

 arbejdsløshedsdagpenge til en medarbejdende ægtefælle, uanset at hun ikke var  

 berettiget til at få disse udbetalt, med den virkning, at manden kun fik  

 udbetalt halvdelen af de samlede dagpenge.
 Antaget til principiel behandling:
 Sagen blev antaget til principiel behandling til afklaring af, om den  

 manglende udbetaling af arbejdsløshedsdagpenge kunne ligestilles med et  

 indtægtstab.
 LOVGRUNDLAG:
 Dagpengeloven § 1, stk. 1 og § 2.
 Socialministeriets bekendtgørelse nr. 166 af 23. marts 1988 om  

 dagpengegivende indtægter.
 ANKESTYRELSENS AFGØRELSE:
 Udbetaling af dagpenge efter lov om dagpenge ved sygdom eller fødsel  

 forudsatte et indtægtsgrundlag, som kunne henføres til den sikredes egen  

 arbejdsindsats.
 Fiktive indtægter, som fx arbejdsløshedsdagpenge, der ikke kom til  

 udbetaling på grund af, at en eller flere af betingelserne i lov om  

 arbejdsformidling og arbejdsløshedsforsikring mv. ikke var opfyldte, kunne  

 ikke anses for dagpengegivende erhvervsindtægter.
 På den baggrund opfyldte K ikke betingelserne for udbetaling af dagpenge  

 efter dagpengelovens § 1.
 Ankestyrelsen lagde herved vægt på, at K ikke forud for anmodningen om  

 udbetaling af dagpenge havde været registreret som medarbejdende ægtefælle  

 for 1986 og 1987.
 Ankestyrelsen tiltrådte således amtsankenævnets afgørelse.
