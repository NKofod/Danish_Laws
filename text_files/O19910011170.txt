Resumé A, der havde været direktør i et børsnoteret selskab B A/S, hvis  

 aktier blev suspenderet, klagede i en sag om berigtigelse af oplysninger i et  

 indslag i TV-avisen.
A havde under suspensionen givet Københavns Fondsbørs (KF)  

 meddelelse om, at der var indgået aftale med et belgisk firma om overtagelse  

 af  

 et projekt, og at aftalen ville sikre B A/S et tocifret millionbeløb.
I et  

 brev  

 bad A om, at suspensionen opretholdtes, indtil A var "bemyndiget til at  

 sætte rigtige tal på aftalen". KF ophævede dernæst suspensionen.
Aftalen  

 med det belgiske selskab blev ikke underskrevet og kom aldrig i stand.
I et indslag i TV-Avisen blev det nævnt, at KF og dermed investorerne  

 tilsyneladende var ført bag lyset af A.
Desuden blev det angivet, at sagen  

 havde været genstand for politimæssig efterforskning A gjorde indsigelse herimod og forlangte berigtigelse af  

 passagerne.
A gjorde over for ombudsmanden tillige gældende, at Radionævnet  

 skulle have partshørt ham vedrørende en udtalelse fra Generaldirektøren for  

 Danmarks Radio (DR).
 Ombudsmanden fandt ikke grundlag for at kritisere afgørelsen om  

 ikke at berigtige indslaget.
 Derimod bemærkede ombudsmanden, at afgørelsen burde have  

 indeholdt oplysning om retsgrundlaget, jf. forvaltningslovens § 24, stk. 1.
 Endvidere fandt ombudsmanden, at indlægget fra Generaldirektøren  

 for DR burde have været forelagt A, forinden Radionævnet traf afgørelse, jf.  

 forretningsordenen for Radionævnet § 3 og forvaltningslovens § 19, stk. 1.  

 (J.  

 nr. 1990-881-76).
Berigtigelse af indslag i TV-Avisen.
Radionævnets  

 partshørings- og begrundelsespligt.
 A klagede i en sag om  

 berigtigelse af oplysninger i et indslag i TV-avisen den 3. januar 1990.
Det fremgik af de  

 foreliggende oplysninger, at A var ansat som direktør i B A/S.
Selskabet var  

 børsnoteret, men handelen med aktierne blev den 18. juni 1989 suspenderet.  

 Efter at selskabet den 26. september 1989 havde offentliggjort, at der var  

 forhandlinger om salg af et projekt til et belgisk firma, og at det  

 forventede  

 provenu ved aftalen forventedes at blive anseeligt, skrev Københavns  

 Fondsbørs  

 den 26. september 1989 til selskabets daværende advokat om oplysninger om,  

 hvor  

 langt forhandlingerne var nået, og hvornår de kunne forventes afsluttet.  

 Selskabet opfordredes til samtidig med indsendelsen af oplysningerne at  

 anmode  

 om ophævelse af suspensionen.
I et brev af 12. oktober 1989  

 gav A meddelelse om, at der dagen før var indgået aftale med det belgiske  

 firma  

 om overtagelse af projektet, og om, at aftalen ville sikre B A/S et tocifret  

 millionbeløb samt i en årrække indtægter fra royalty.
I et andet brev bad A  

 om,  

 at suspensionen opretholdtes, indtil A var "bemyndiget til at sætte  

 rigtige tal på aftalen." Fondsbørsen ophævede dernæst  

 suspensionen.
Aftalen med det belgiske selskab var ikke underskrevet, og den  

 kom aldrig i stand.
I et indslag den 3. januar  

 1990 i Danmarks Radios TV-avis omtaltes handelen, og det blev nævnt, at  

 "Københavns Fondsbørs og dermed investorerne tilsyneladende (er) ført  

 bag  

 lyset af den tidligere direktør for (B) A/S i (C- by)." Det blev også  

 afslutningsvis nævnt, at "sagen har været genstand for politimæssig  

 efterforskning." A's advokat gjorde i  

 skrivelse af 8. januar 1990 til Danmarks Radio indsigelse imod indslaget og  

 forlangte berigtigelse af de to citerede passager.
 Programchefen for  

 TV-Aktualitetsafdelingen afslog i skrivelse af 26. januar 1990 anmodningen og  

 fastholdt afslaget i skrivelse af 30. januar 1990.
Afgørelsen blev af A's  

 advokat indbragt for Generaldirektøren for Danmarks Radio, som i skrivelse af  

 19. februar 1990 tiltrådte programchefens afgørelse.
Han henviste til  

 følgende:
 "...
 Jeg kan på denne baggrund,  

 konstatere, at De finder, at oplysninger i indslaget den 3. januar 1990 om,  

 at  

 Deres klient "tilsyneladende har ført Fondsbørsen bag lyset" og at  

 "sagen har været genstand for politimæssig efterforskning" skal  

 berigtiges.
 Det fremgik af den  

 foreliggende korrespondance - (A's) skrivelse til Fondsbørsen af 12. oktober  

 1989 - at (B) A/S havde indgået en aftale om fuldstændig overtagelse inden  

 årets udgang.
 En sådan aftale findes efter  

 det foreliggende ikke, og Fondsbørsen er ikke forud for indslaget den 3.  

 januar  

 1990 underrettet herom.
 På den baggrund forekommer  

 TV-Avisens ovenfor citerede oplysning ikke at kunne berigtiges.
TV-Aktualitetsafdelingen er  

 endvidere i besiddelse af oplysninger om, at politiet efterforsker forhold  

 vedrørende denne sag.
Der er derfor heller ikke her grundlag for en  

 berigtigelse." Ved skrivelse af 7. marts  

 1990 påklagede A's advokat generaldirektørens afgørelse til Radionævnet.
Han  

 gentog anmodningen om berigtigelse og påstod subsidiært, at Danmarks Radio  

 havde været uberettiget til at offentliggøre oplysningerne om den  

 politimæssige  

 efterforskning.
I den anledning indhentede  

 Radionævnet en udtalelse af 10. april 1990 fra generaldirektøren.
I  

 udtalelsen  

 anførtes bl.a.:
"Politimæssig  

 efterforskning berettiger ikke i sig selv omtale i TV-Avisen.
Men når en  

 efterforskning indledes vedrørende et børsnoteret selskabs forhold, og dette  

 selskab desuden gennem tiden har gjort sig særdeles bemærket i offentligheden  

 -  

 blandt andet i kraft af domfældelsen af en tidligere direktør i selskabet -  

 foreligger sådanne momenter, at en offentliggørelse må anses for forsvarlig  

 og  

 som et naturligt led i den informationsforpligtelse, der påhviler Danmarks  

 Radio i henhold til radiolovens § 6 om at bringe nyhedsformidling og  

 oplysning." Radionævnet afsagde kendelse  

 den 22. maj 1990. Kendelsen havde følgende indhold:
 "Af de grunde, der er  

 anført af Generaldirektøren for Danmarks Radio i hans svar af 19. februar  

 1990,  

 er der ikke grundlag for at imødekomme påstanden om berigtigelse.
Da den politimæssige  

 efterforskning har vedrørt et børsnoteret selskabs forhold, har Danmarks  

 Radio  

 været berettiget til at offentliggøre oplysningen herom." A gjorde i sin klage til mig  

 i alt væsentligt det samme gældende, som A's advokat gjorde gældende over for  

 Danmarks Radio og Radionævnet.
A udtrykte derudover forundring over, at  

 Radionævnet  

 inden afgørelse alene fandt det nødvendigt at høre "den krænkende  

 part".
Ved en skrivelse af 8. maj  

 1991 sendte jeg en foreløbig redegørelse for sagen til Radionævnet.
Samtidig  

 bad jeg nævnet fremkomme med bemærkninger til det, jeg havde anført i den  

 foreløbige redegørelse vedrørende nævnets begrundelse af afgørelsen af 22.  

 maj  

 1990, samt om nævnets efterlevelse af pligten til partshøring.
 I en udtalelse af 19. juni  

 1991 anførte nævnet følgende:
 "...
 (A) var under klagesagens  

 behandling for Danmarks Radio og Radionævnet repræsenteret af advokat.  

 Radionævnets kendelse af 22. maj 1990 er ikke truffet i henhold til skrevne  

 retsregler, men under udøvelse af nogle skøn, hvor hovedhensynene er anført i  

 kendelsens præmisser delvis under henvisning til de grunde, Generaldirektøren  

 for Danmarks Radio har anført i sit svar af 19. februar 1990, der er citeret  

 i  

 kendelsen side (...).
Udtalelsen af 10. april 1990  

 fra Generaldirektøren for Danmarks Radio tilførte ikke sagen nye oplysninger  

 vedrørende sagens faktiske omstændigheder. (A's) advokat havde haft lejlighed  

 til at redegøre for sin vurdering af sagen i skrivelser af 8. og 26. januar  

 1990 til Danmarks Radio, 2. februar 1990 til Generaldirektøren for Danmarks  

 Radio og 7. marts 1990 til Radionævnet.
Radionævnet undlod herefter i  

 overensstemmelse med fast praksis at indhente en yderligere udtalelse fra  

 (A's)  

 advokat.
Radionævnet lægger vægt på at afgøre sine sager indenfor rimelig tid  

 efter klagens modtagelse.
Dette ville vanskeliggøres, såfremt Radionævnet  

 ikke  

 kunne lægge til grund, at en advokat, efter at have haft lejlighed til at  

 afgive  

 fire skriftlige indlæg i en klagesag, ikke havde udtømt sine synspunkter  

 vedrørende sagens bedømmelse.
..." I et brev til A udtalte jeg  

 følgende:
 "1)  

  

 Nævnets kendelse:
 Radionævnets kendelse blev  

 afsagt på grundlag af § 18 i lov om radio- og fjernsynsvirksomhed  

 (lovbekendtgørelse nr. 363 af 6. februar 1989). Bestemmelsen har følgende  

 indhold:
"§ 18. Radionævnet kan  

 pålægge Danmarks Radio at berigtige fejlagtige oplysninger om faktiske  

 forhold, der er udsendt af Danmarks Radio, og kan træffe afgørelse om  

 berigtigelsens  

 indhold, form og plads.
Radionævnets afgørelser herom kan ikke indbringes for  

 anden administrativ myndighed.
Radionævnet kan ikke i øvrigt træffe  

 afgørelser,  

 der er bindende for Danmarks Radio, men kan alene fremsætte sin opfattelse af  

 sagen.
Stk. 2.  

  

 Radionævnets udtalelser offentliggøres, og nævnet kan i det  

 enkelte tilfælde pålægge Danmarks Radio at give meddelelse om den af nævnet  

 afgivne udtalelse i sine udsendelser og kan bestemme, på hvilken måde og i  

 hvilken form dette skal ske." Som sagen foreligger oplyst  

 for mig, må det lægges til grund, at aftalen mellem (B A/S) og det belgiske  

 firma ikke var endeligt indgået den 12. oktober 1989 og heller ikke blev  

 indgået på et senere tidspunkt.
Oplysningen var samtidig afgørende for, at  

 Fondsbørsen ophævede suspensionen.
 Det fremgår videre, at  

 politiet foretog efterforskning af sagen.
 På denne baggrund kan det  

 ikke give mig grundlag for en kritik, at Radionævnet ikke fandt at kunne  

 følge  

 påstanden om berigtigelse af de citerede udtalelser.
 Det kan heller ikke give mig  

 anledning til kritik, at nævnet med den anførte begrundelse heller ikke fandt  

 offentliggørelsen af oplysningen om den politimæssige efterforskning  

 uberettiget.
 2)  

  

 Nævnets sagsbehandling:
a) Ifølge forvaltningslovens  

 § 22 skal en afgørelse, når den meddeles skriftligt, være ledsaget af en  

 begrundelse, medmindre afgørelsen fuldt ud giver den pågældende part medhold.  

 En begrundelse skal ifølge lovens § 24 indeholde "en henvisning til de  

 retsregler, i henhold til hvilke afgørelsen er truffet. ..." Som anført foran under 1)  

 blev Radionævnets afgørelse truffet på grundlag af § 18 i lov om radio- og  

 fjernsynsvirksomhed.
Nævnets kendelse af 22. maj 1991 burde derfor have  

 indeholdt en henvisning hertil.
 Nævnets henvisning (i  

 udtalelsen af 19. juni 1991) til, at retsgrundlaget bemyndiger nævnet til at  

 udøve et skøn, fritager ikke for pligten i forvaltningslovens § 24, stk. 1,  

 til  

 at angive retsgrundlaget.
 Jeg har samtidig hermed gjort  

 Radionævnet bekendt med min opfattelse.
 b) § 3 i forretningsordenen  

 for Radionævnet (bekendtgørelse nr. 471 af 16. september 1974) har følgende  

 indhold:
"§ 3. Den pågældende  

 radioorganisation skal have adgang til at udtale sig om den for radionævnet  

 indbragte klage.
Radionævnet er berettiget til at foretage undersøgelser  

 angående de enkelte sager og kan opfordre den pågældende radioorganisation  

 til  

 at stille båndoptagelser til nævnets rådighed af det program eller den  

 programserie,  

 som klagen vedrører.
Nævnet kan om fornødent opfordre parterne til at give  

 personligt  

 møde for nævnet til nærmere redegørelse for sagen.
Stk. 2.  

  

 Der skal gives parterne adgang til at gøre sig bekendt med  

 det for nævnet foreliggende materiale." Bestemmelsen skal ses i  

 sammenhæng med forvaltningslovens § 19, stk. 1, der har følgende formulering:
"§ 19. Kan en part i en  

 sag ikke antages at være bekendt med, at myndigheden er i besiddelse af  

 bestemte oplysninger vedrørende sagens faktiske omstændigheder, må der ikke  

 træffes afgørelse, før myndigheden har gjort parten bekendt med oplysningerne  

 og givet denne lejlighed til at fremkomme med en udtalelse.
Det gælder dog  

 kun,  

 hvis oplysningerne er til ugunst for den pågældende part og er af væsentlig  

 betydning for sagens afgørelse.
Myndigheden kan fastsætte en frist for  

 afgivelsen af den nævnte udtalelse." De nævnte bestemmelser  

 suppleres endvidere af en almindelig ulovbestemt grundsætning om, at en  

 forvaltningsmyndighed, når der træffes afgørelse i partstvister, har pligt  

 til  

 at give begge parter adgang til at udtale sig om bedømmelsesgrundlaget, jf.  

 herved afgørelserne i Ugeskrift for Retsvæsen 1945, 399 Ø, og 1955, 246 H;  

 samt  

 1953, 614 Ø.
Jeg henviser yderligere til Forvaltningsret, Sagsbehandling, 3.  

 udgave, s. 146, Carl Aage Nørgaard og Jens Garde, Bent Christensen Nævn og  

 Råd, s. 402, samt Juridisk Grundbog, 4. udgave, bind 4, s. 158.
Endelig skal jeg pege på  

 bestemmelsen i pkt. 105 i Justitsministeriets vejledning om  

 forvaltningsloven,  

 hvorefter partshøring "bør ... foretages også i tilfælde, hvor parten  

 skønnes at kunne have nogen interesse i at få lejlighed til at se og  

 eventuelt  

 kommentere afgørelsesgrundlaget, medmindre hensynet til offentlige eller  

 andre  

 privates interesser taler imod det." Efter min mening er det bedst  

 stemmende med de anførte bestemmelser, at § 3, stk. 2, i nævnets  

 forretningsorden praktiseres på den måde, at nævnet, inden det afsiger  

 kendelse, forelægger indlæg fra Danmarks Radio for den private klager og  

 omvendt indlæg fra klagerne for den indklagede institution, medmindre det er  

 åbenbart, at indlægget er uden betydning for sagens bedømmelse, f.eks. fordi  

 det udelukkende indeholder gentagelser af allerede fremsendte synspunkter.
 Radionævnet modtog en  

 udtalelse af 10. april 1990 fra Generaldirektøren for Danmarks Radio, hvori  

 generaldirektøren kommenterede Deres advokats subsidiære påstand om, at  

 offentliggørelsen af oplysningerne om den politimæssige efterforskning var  

 uberettiget.
 Denne tilkendegivelse var ny  

 i forhold til det, generaldirektøren havde anført i skrivelsen af 19. februar  

 1990 til Deres advokat.
Det havde efter min mening  

 været ønskeligt, om Radionævnet - i overensstemmelse med det foran anførte -  

 havde forelagt udtalelsen for Deres advokat, inden nævnet afsagde kendelsen  

 den  

 22. maj 1990." Jeg gjorde Radionævnet  

 bekendt med min opfattelse.
 Ved skrivelse af 26. november  

 1991 fremsatte Radionævnet følgende kommentarer til min udtalelse af 12.  

 november 1991:
"Ved en ikke  

 underskrevet skrivelse af 12. november 1991 har De henstillet til  

 Radionævnet,  

 at det ændrer sin partshøringspraksis i overensstemmelse med det, De har  

 anført  

 s. 6-7 i Deres skrivelse af samme dato til (A). Efter Deres mening er det  

 herefter bedst stemmende med de af Dem deri anførte bestemmelser, at § 3,  

 stk.  

 2, i Radionævnets forretningsorden praktiseres på den måde, at Radionævnet,  

 inden det afsiger kendelse, forelægger indlæg fra Danmarks Radio for den  

 private klager og omvendt indlæg fra klageren for den indklagede institution,  

 med mindre det er åbenbart, at indlægget er uden betydning for sagens  

 pådømmelse, f.eks. fordi det udelukkende indeholder gentagelser af allerede  

 fremsendte synspunkter.
De har derefter udbedt Dem underretning om, hvad  

 Radionævnet foretager i anledning af Deres henstilling.
I anledning heraf skal  

 Radionævnet, der ved lov nr. 348 af 6. juni 1991 om medieansvar er blevet  

 nedlagt med virkning fra udgangen af dette år, gentage det i nævnets  

 skrivelse  

 af 19. juni 1991 anførte, hvorefter udtalelsen af 10. april 1990 fra  

 Generaldirektøren for Danmarks Radio ikke tilførte sagen nye oplysninger  

 vedrørende sagens faktiske omstændigheder.
Under disse forhold er det nævnets  

 opfattelse, at hverken § 3 i forretningsorden for Radionævnet eller  

 forvaltningslovens § 19, stk. 1, pålægger nævnet en pligt til at give  

 klageren  

 i denne sag lejlighed til at kommentere generaldirektørens udtalelse.
Det er  

 efter nævnets opfattelse absolut nødvendigt i disse sager at fastholde en  

 praksis, hvorefter fornyet partshøring ikke finder sted efter modtagelse af  

 oplysninger, der ikke indeholder nyt vedrørende sagens faktiske  

 omstændigheder.  

 Hvis partshøring også skal finde sted i tilfælde, hvor den - som i den  

 foreliggende sag - helt klart er uden betydning for sagens bedømmelse, vil  

 dette medføre en utilfredsstillende og kritisabel forlængelse af Radionævnets  

 sagsbehandlingstid.
Nævnet skal herved også henvise til, at De - efter meget  

 lang sagsbehandling - ikke fandt grundlag for kritik af Radionævnets kendelse  

 af 22. maj 1990." I et brev af 3. januar 1992  

 udtalte jeg følgende i anledning af Radionævnets kommentarer:
 "I skrivelse af 26. november  

 1991 har Radionævnet fremsat kommentarer til min skrivelse af 12. november  

 1991  

 vedrørende nævnets behandling af en klage fra (A).
 Indledningsvis skal jeg  

 beklage, at nævnet ved en teknisk fejl fik tilsendt en uunderskrevet kopi af  

 min skrivelse af 19. november 1991. Et underskrevet eksemplar af skrivelsen  

 vedlægges.
Endvidere skal jeg på given  

 foranledning oplyse, at ombudsmandsinstitutionen gennem de senere år har haft  

 og stadig har et stigende antal sager, hvilket har ført til, at flere sager  

 har  

 været længere tid under behandling end ønskeligt.
Ved prioriteringen af den  

 foreliggende sag er der taget hensyn til, at den efter sin karakter ikke var  

 hastende, hvilket er baggrunden for, at behandlingen af sagen trak ud.
..." Vedrørende Radionævnets kommentarer  

 til min skrivelse af 12. november 1991, fremsat i skrivelse af 26. november  

 1991, udtalte jeg følgende:
 "...
Disse bemærkninger må give  

 anledning til betænkelighed i henseende til den opfattelse af  

 partshøringspligtens indhold, hvorpå nævnets synspunkter bygger.
Jeg minder  

 herved om, at den omdiskuterede skrivelse af 10. april 1991 fra  

 Generaldirektøren for Danmarks Radio indeholdt en kommentar til et  

 anbringende  

 fra klagerens advokat, som ikke tidligere havde været fremsat i sagen.  

 Anbringendet gik ud på, at Danmarks Radio havde været uberettiget til at  

 offentliggøre oplysningerne om den politimæssige efterforskning.  

 Generaldirektøren tilbageviste dette anbringende med bl.a. følgende  

 kommentar:
"Politimæssig  

 efterforskning berettiger ikke i sig selv omtale i TV-Avisen.
Men når en  

 efterforskning indledes vedrørende et børsnoteret selskabs forhold, og dette  

 selskab desuden gennem tiden har gjort sig særdeles bemærket i offentligheden  

 -  

 blandt andet i kraft af domfældelsen af en tidligere direktør i selskabet -  

 foreligger sådanne momenter, at en offentliggørelse må anses for forsvarlig  

 og  

 som et naturligt led i den informationsforpligtelse, der påhviler Danmarks  

 Radio i henhold til radiolovens § 6 om at bringe nyhedsformidling og  

 oplysning." I den afsluttende skrivelse  

 af 22. maj 1991 fandt nævnet ikke anledning til kritik i anledning af dette  

 klagepunkt og henviste herved til følgende:
"Da den politimæssige  

 efterforskning har vedrørt et børsnoteret selskabs forhold, har Danmarks  

 Radio  

 været berettiget til at offentliggøre oplysningen herom." Det må  

 herefter lægges til grund,  

  

 at  

  

 advokatens indlæg af 7. marts 1991 indeholdt et nyt anbringende,  

  

 at  

  

 generaldirektørens udtalelse af 10.  

 april 1991 måtte betragtes som et væsentligt modindlæg,  

  

 at  

  

 klagerens mulighed for at gøre indsigelse mod generaldirektørens  

 bemærkning om, at selskabet havde gjort sig særdeles bemærket i  

 offentligheden,  

 ikke på forhånd kunne betragtes som udelukket, samt  

  

 at  

  

 nævnet ved at henvise til, at der var tale om et børsnoteret selskab,  

 helt eller delvist tiltrådte generaldirektørens opfattelse, uden at klageren  

 på  

 forhånd var gjort bekendt med denne.
På denne baggrund finder jeg,  

 at Radionævnets udtalelse af 26. november 1991 enten udspringer af en  

 ukorrekt  

 opfattelse af partshøringspligtens indhold eller bygger på en urigtig  

 vurdering af visse elementer i sagsforløbet.
Jeg må derfor fastholde den  

 opfattelse,  

 som jeg fremsatte i skrivelsen af 12. november 1991.
