Bekendtgørelse om Trafikstyrelsens opgaver og beføjelser I medfør af § 24 og § 24 a i lov om jernbane, jf. lovbekendtgørelse nr. 1171 af 2. december 2004, som senest ændret ved lov nr. 477 af 30. maj 2007, § 7 i lov nr. 398 af 2. juni 1999 om færgefart, § 31 i lov nr. 582 af 24. juni 2005 om trafikselskaber, § 8 i lov nr. 244 af 21. marts 2007 om projektering af jernbaneanlæg København-Ringsted, § 7 i lov nr. 1453 af 22. december 2004 om projektering af en udbygning af Nordvestbanen mellem Lejre og Vipperød og § 17, stk. 1 og stk. 5, i lov nr. 552 af 6. juni 2007 om en Cityring, fastsættes:
Opgaver § 1. Trafikstyrelsen for Jernbane og Færger (Trafikstyrelsen) er en styrelse under Transportministeriet.
 Stk. 2. Trafikstyrelsen varetager opgaver efter følgende love:
1) lov om jernbane (jernbaneloven), 2) lov om færgefart, 3) lov om trafikselskaber, 4) lov om projektering af jernbaneanlæg København-Ringsted, 5) lov om projektering af en udbygning af Nordvestbanen mellem Lejre og Vipperød og 6) lov om en Cityring.
Beføjelser efter jernbaneloven § 2. Trafikstyrelsen varetager de statslige opgaver efter jernbaneloven vedrørende indkøb og koordinering af offentlig servicetrafik, infrastrukturplanlægning og sikkerhed på jernbaneområdet.
 Stk. 2. Indkøb og koordinering af offentlig servicetrafik omfatter i denne bekendtgørelse udformning af oplægget til indkøb af trafikydelser fra jernbanevirksomheder, udarbejdelse af udbudsmateriale, udvælgelsen af den vindende virksomhed, indgåelse af kontrakten om trafikydelserne og opfølgning på kontrakten.
 Stk. 3. Infrastrukturplanlægning omfatter i denne bekendtgørelse Trafikstyrelsens forberedelse af projekter om nyanlæg eller ændret udformning af jernbaneinfrastruktur.
 Stk. 4. Varetagelse af opgaver vedrørende sikkerhed på jernbaneområdet omfatter i denne bekendtgørelse udstedelse af afgørelser, fastsættelse af regler og tilsyn på jernbanesikkerhedsområdet.
 Stk. 5. Trafikstyrelsen skal inddrage transportministeren i spørgsmål af væsentlig betydning for jernbaneområdet.
 § 3. Transportministerens beføjelser i § 1, stk. 5, § 4, stk. 3, § 4, stk. 6, 2. pkt., § 4, stk. 7, 2. pkt., § 6, stk. 3, § 8, stk. 2, og stk. 4, § 12, stk. 6, § 13, stk. 3, 4. pkt., § 21 d, stk. 1 og stk. 3, § 21 h, 1. pkt., § 21 j, stk. 2, § 21 l, stk. 6, og § 24 a, stk. 3, i jernbaneloven, udøves af Trafikstyrelsens direktør.
 Stk. 2. Transportministerens beføjelser i jernbanelovens § 8 a om fastsættelse af regler og normer for anlæg, vedligeholdelse og drift af jernbaneinfrastruktur, herunder for infrastrukturens forhold til omgivelserne, for entreprisebetingelser og for sådanne forhold, som i øvrigt er af betydning for jernbaneinfrastrukturens ensartethed og sikkerhed, udøves af Trafikstyrelsens direktør.
Stk. 3. Transportministerens beføjelser i jernbanelovens § 26 vedrørende opfyldelse og anvendelse af EU-retsakter udøves for så vidt angår jernbanesikkerhedsområdet af Trafikstyrelsens direktør.
Reglerne fastsættes som bekendtgørelser.
 Stk. 4. De regler, som Trafikstyrelsens direktør fastsætter i medfør af jernbanelovens § 8 a, jf. stk. 2, og § 21 h, 1. pkt., jf. stk. 1, kan fastsættes som Bestemmelser for Jernbane (BJ). De regler, som Trafikstyrelsens direktør fastsætter som Bestemmelser for Jernbane (BJ), er ved kongelig anordning nr. 777 af 4. juli 2006 undtaget fra indførelse i Lovtidende.
 Stk. 5. Tekniske Specifikationer for Interoperabilitet (TSI), som fastsættes i medfør af direktiver på jernbaneområdet, gennemføres i dansk ret ved Bestemmelser for Jernbane (BJ).
 § 4. Følgende beføjelser, der er tillagt transportministeren eller Trafikstyrelsen efter jernbaneloven, udøves af sikkerhedsdirektøren i Trafikstyrelsen.
 1) Afgørelser vedrørende tilladelser og sikkerhedscertifikater til jernbanevirksomheder og jernbaneinfrastrukturforvaltere, jf. jernbanelovens § 3 og § 4.
 2) Afgørelser vedrørende sikkerhedsgodkendelse af ikke-erhvervsmæssig jernbanedrift, der fortrinsvis gennem en begrænset personbefordring drives for at tilgodese jernbanehistoriske og turistmæssige formål og ikke tilsigter at dække noget egentligt trafikalt behov, jf. jernbanelovens § 5.
 3) Afgørelser om certificering af personer, der udfører sikkerhedsklassificerede funktioner, jf. jernbanelovens § 6, stk. 3, 1. pkt. og § 22 a, stk. 3 og stk. 7.
 4) Afgørelser om, hvilke opgaver og funktioner der anses for at have et sikkerhedsmæssigt indhold, jf. jernbanelovens § 21 i, stk. 2.
 5) Afgørelser vedrørende de i jernbanelovens § 21 i, stk. 1, nævnte krav til sikkerheden og ændringer heri, efter jernbanelovens § 21 j, stk. 1, og § 21 l, stk. 2-5, samt afgørelser om anvendelse af sagkyndig bistand i forbindelse med godkendelser efter jernbanelovens § 21 j, stk. 1, jf. lovens § 21 j, stk. 3.
 6) Afgørelser vedrørende rullende materiel, herunder typegodkendelser og ibrugtagningstilladelser, og afgørelser vedrørende regler hertil, jf. jernbanelovens § 21 k, stk. 1-3, og stk. 5-6, og § 21 l, stk. 2-5.
 7) Afgørelser vedrørende delsystemer, herunder typegodkendelser og ibrugtagningstilladelser, og afgørelser vedrørende regler hertil, jf. jernbanelovens § 21 k, stk. 4-6, og § 21 l, stk. 2-5.
 8) Afgørelser i forbindelse med tilsyn, jf. jernbanelovens § 21 l, i henhold til lovens § 21 i, stk. 1 og 2, samt afgørelser om anvendelse af sagkyndig bistand i forbindelse med tilsyn, jf. lovens § 21 i, stk. 3.
 9) Afgørelser om påbud og forbud på baggrund af Havarikommissionens undersøgelser, jf. jernbanelovens § 21 r, stk. 3, jf. lovens § 21 l.
 10) Afgørelser i forbindelse med opfølgning på påbud og forbud efter nr. 8 og 9.
 11) Afgørelser i forbindelse med opfølgning på konklusioner og rekommandationer i forbindelse med Havarikommissionens underretninger i forbindelse med undersøgelser, og i Havarikommissionens rapporter og redegørelser efter jernbanelovens § 21 s, stk. 2, jf. lovens § 21 l.
 12) Bemyndigelse af sagkyndige, private virksomheder eller offentlige institutioner til at foretage godkendelse og afprøvning af specifikke sikkerhedsmæssige tekniske indretninger m.v., jf. lovens § 24 a, stk. 4.
 Stk. 2. Sikkerhedsdirektøren udarbejder Trafikstyrelsens tilsynsplan og har ansvaret for tilsynenes gennemførelse, jf. jernbanelovens § 21 i, stk. 1.
 Stk. 3. Sikkerhedsdirektøren holder løbende Trafikstyrelsens direktør orienteret om sikkerhedsdirektørens opgaver efter stk. 1 og stk. 2.
 § 5. For at sikre gennemsigtighed og den fornødne uafhængighed i beslutningsprocessen må der ikke være personsammenfald mellem Trafikstyrelsens direktør og sikkerhedsdirektøren.
 Stk. 2. For at sikre gennemsigtighed og den fornødne uafhængighed i beslutningsprocessen må der ikke være personsammenfald mellem stedfortrædere for henholdsvis Trafikstyrelsens direktør og sikkerhedsdirektøren, ligesom stedfortræderne ikke må være stedfortrædere for hinanden.
 § 6. Trafikstyrelsens direktør har ansvaret for, at der med henblik på at sikre gennemsigtighed og den fornødne uafhængighed i beslutningsprocessen, jf. jernbanelovens § 21 h, udarbejdes procedurer og arbejdsgange for sagsbehandlingen i Trafikstyrelsen i overensstemmelse med stk. 3-4 og § 7.
 Stk. 2. Trafikstyrelsens direktør har ansvaret for, at fordelingen af (konkrete) arbejdsopgaver(ne) i Trafikstyrelsen følger de procedurer, der fastlægges i medfør af stk. 1. Direktøren har endvidere ansvaret for ansvarsplaceringen for (konkrete) sager(ne) og tilstedeværelsen af en til enhver tid opdateret fortegnelse på varige medier over de enkelte sagsbehandleres tidligere og aktuelle sager.
 Stk. 3. Trafikstyrelsens direktør har ansvaret for under iagttagelse af kravene om gennemsigtighed og uafhængighed at træffe afgørelse om, hvorvidt en given sagsbehandler, der har medvirket ved de faser af sagsbehandlingen i forbindelse med udbud af offentlig servicetrafik på jernbaneområdet, der vedrører vurdering af tilbud, valg af byder, driftsforberedelsen eller kontraktopfølgningen, kan medvirke ved sagsbehandlingen under udbudsprocessen i forhold til de prækvalificerede virksomheder, eller i kontraktperioden i forbindelse med afgørelser omfattet af § 4, stk. 1, i forhold til den konkrete virksomhed, der har vundet udbuddet.
 Stk. 4. Trafikstyrelsens direktør har ansvaret for under iagttagelse af kravene om gennemsigtighed og uafhængighed at træffe afgørelse om, hvorvidt sagsbehandlere i Trafikstyrelsen, der medvirker ved sagsbehandlingen på et konkret projekt som led i infrastrukturplanlægningen, samtidig og efterfølgende må medvirke ved sagsbehandlingen i forbindelse med en konkret afgørelse omfattet af § 4, stk. 1, når afgørelsen, der skal træffes, har betydning for det konkrete infrastrukturprojekt.
 Stk. 5. Trafikstyrelsens direktør og sikkerhedsdirektøren er, hvis der er en begrundet formodning herom, forpligtet til umiddelbart at gribe ind over for forhold, der forhindrer gennemsigtighed eller uafhængighed i Trafikstyrelsens sagsbehandling.
 § 7. Sagsbehandlere i Trafikstyrelsen, der medvirker ved de faser af sagsbehandlingen i forbindelse med udbud af offentlig servicetrafik på jernbaneområdet, der vedrører vurdering af tilbud eller valg af byder, må ikke samtidig medvirke ved afgørelser i sager vedrørende forhold omfattet af § 4, stk. 1, i det omfang afgørelserne vedrører de konkrete i udbuddet prækvalificerede jernbanevirksomheder.
 Stk. 2. Sagsbehandlere i Trafikstyrelsen, der medvirker ved de faser af sagsbehandlingen i forbindelse med udbud af offentlig servicetrafik på jernbaneområdet, der vedrører vurdering af tilbud, valg af byder, driftsforberedelsen eller kontraktopfølgningen, må ikke i kontraktperioden medvirke ved afgørelser i sager vedrørende forhold omfattet af § 4, stk. 1, i det omfang afgørelserne vedrører den vindende jernbanevirksomhed.
 Stk. 3. Sagsbehandlere i Trafikstyrelsen, der medvirker ved sagsbehandlingen ved et konkret projekt som led i infrastrukturplanlægningen, må ikke samtidig og efterfølgende medvirke ved sagsbehandlingen i forbindelse med en konkret afgørelse omfattet af § 4, stk. 1, når afgørelsen, der skal træffes, har betydning for det konkrete infrastrukturprojekt.
Beføjelser efter lov om færgefart § 8. Trafikstyrelsen varetager efter lov om færgefart de statslige opgaver vedrørende indkøb og koordinering af samfundsbegrundet færgetrafik.
 § 9. Transportministerens beføjelser i § 2, stk. 4, § 3, stk. 1 og stk. 2, og § 5, stk. 2, i lov om færgefart udøves af Trafikstyrelsen.
 Stk. 2. Trafikstyrelsen forestår de i § 2, stk. 5, i lov om færgefart nævnte udbud af den samfundsbegrundede færgebetjening til og fra Bornholm.
Stk. 3. Trafikstyrelsen træffer afgørelse efter § 5, stk. 4, 3. pkt., i lov om færgefart.
Hvis styrelsen selv er part i sagen, træffes afgørelsen dog af transportministeren.
Beføjelser efter lov om trafikselskaber § 10. Transportministerens beføjelse i § 2, stk. 4 og 5, § 4, § 6, stk. 4, § 7, stk. 2 og 3, § 8, § 10 og § 12, stk. 4, i lov nr. 582 af 24. juni 2005 om trafikselskaber udøves af Trafikstyrelsen.
Beføjelser efter lov om projektering af jernbaneanlæg København-Ringsted § 11. Transportministerens beføjelser i §§ 1-6 i lov nr. 244 af 21. marts 2007 om projektering af jernbaneanlæg København-Ringsted udøves af Trafikstyrelsen.
 Stk. 2. Trafikstyrelsen varetager opgaver vedrørende jordbundsundersøgelser, opmålinger, afmærkninger og andre undersøgelser af udendørs arealer efter § 7 i lov om projektering af jernbaneanlæg København-Ringsted.
Beføjelser efter lov om projektering af en udbygning af Nordvestbanen mellem Lejre og Vipperød § 12. Transportministerens beføjelser i §§ 1-6 i lov nr. 1453 af 22. december 2004 om projektering af en udbygning af Nordvestbanen mellem Lejre og Vipperød udøves af Trafikstyrelsen.
Beføjelser efter lov om en Cityring § 13. Transportministerens beføjelser i §§ 8-12 i lov nr. 552 af 6. juni 2007 om en Cityring udøves af Trafikstyrelsen.
 Stk. 2. Trafikstyrelsen varetager opgaver efter § 15 i lov om en Cityring om godkendelser vedrørende jernbanesikkerhed og byggesagsbehandling.
Klageadgang § 14. Medmindre andet følger af bestemmelserne i §§ 15-21, kan Trafikstyrelsens afgørelser, herunder afgørelser truffet af direktøren eller af sikkerhedsdirektøren, påklages til transportministeren.
Klageadgang efter jernbaneloven § 15. Afgørelser, som Trafikstyrelsens direktør træffer efter jernbanelovens § 12, stk. 6, og § 21 d, stk. 1 og 3, i medfør af denne bekendtgørelses § 3, stk. 1, kan ikke indbringes for transportministeren.
Disse afgørelser kan påklages til Jernbaneklagenævnet.
Nævnets afgørelser kan ikke påklages til anden administrativ myndighed, jf. dog stk. 3. Afgørelser, der kan påklages til Jernbaneklagenævnet, kan ikke påklages til anden administrativ myndighed.
Stk. 2. Afgørelser, som Trafikstyrelsens direktør træffer efter jernbanelovens § 8, stk. 2, 2. pkt., og stk. 4, i medfør af denne bekendtgørelses § 3, stk. 1, kan ikke indbringes for transportministeren.
Disse afgørelser kan påklages til Klagenævnet for Udbud.
Afgørelser, der kan påklages til Klagenævnet for Udbud, kan ikke påklages til anden administrativ myndighed.
Stk. 3. I sager, der vedrører priser, øvrige aftalevilkår samt krydssubsidiering i medfør af jernbanelovens § 6, § 8, stk. 1 og 5-7, samt § § 9-11, indhenter Jernbaneklagenævnet en bindende udtalelse fra Konkurrencerådet, inden nævnet træffer endelig afgørelse.
Jernbaneklagenævnets afgørelser kan indbringes for Konkurrenceankenævnet, jf. jernbanelovens § 24, stk. 2.
§ 16. Afgørelser vedrørende sikkerhedscertifikater truffet af sikkerhedsdirektøren i Trafikstyrelsen, jf. § 4, stk. 1, nr. 1, og afgørelser truffet af sikkerhedsdirektøren i Trafikstyrelsen, jf. § 4, stk. 1, nr. 2, nr. 6-7 og nr. 9-10, kan ikke indbringes for transportministeren.
Disse afgørelser kan påklages til Jernbaneklagenævnet.
Afgørelser, der kan påklages til Jernbaneklagenævnet, kan ikke påklages til anden administrativ myndighed.
Stk. 2. Afgørelser i forbindelse med tilsyn med at personer, der udfører sikkerhedsklassificerede funktioner, besidder de nødvendige helbredsmæssige og faglige kvalifikationer, truffet af sikkerhedsdirektøren i Trafikstyrelsen efter bekendtgørelsens § 4, stk. 1, nr. 5 og nr. 8, kan indbringes for transportministeren.
Andre afgørelser efter § 4, stk. 1, nr. 5 og nr. 8, kan påklages til Jernbaneklagenævnet.
 § 17. Klager over afgørelser, som skal behandles af Jernbaneklagenævnet, skal være indgivet til Jernbaneklagenævnet senest 4 uger efter, at Trafikstyrelsens afgørelse er meddelt den pågældende.
 Stk. 2. Klager over afgørelser, som skal behandles af transportministeren, skal være indgivet til ministeren senest 4 uger efter, at Trafikstyrelsens afgørelse er meddelt den pågældende.
 Stk. 3. Jernbaneklagenævnet og ministeren kan se bort fra fristen, når omstændighederne taler derfor.
§ 18. Klage til Jernbaneklagenævnet eller transportministeren har ikke opsættende virkning.
Jernbaneklagenævnet, Trafikstyrelsen eller transportministeren kan dog, når der foreligger særlige forhold, tillægge en klage opsættende virkning.
Klageadgang efter lov om færgefart § 19. Afgørelser, truffet af Trafikstyrelsen efter § 9, kan ikke indbringes for transportministeren eller anden administrativ myndighed.
Afgørelse om udbud efter lov om færgefart og bestemmelser fastsat i medfør heraf kan dog påklages til Klagenævnet for Udbud, jf. lov om færgefart § 6, stk. 1.
Klageadgang efter lov om trafikselskaber § 20. Klage over Trafikstyrelsens afgørelser efter § 10, kan ikke indbringes for transportministeren.
Klageadgang efter lov om en Cityring § 21. Klage over Trafikstyrelsens afgørelser efter §§ 8-12 i lov om en Cityring kan senest 4 uger efter at afgørelsen er meddelt den pågældende indbringes for transportministeren.
Ministeren kan se bort fra fristen, når omstændighederne taler derfor.
 Stk. 2. Klage over Trafikstyrelsens afgørelser efter § 15 i lov om en Cityring kan ikke indbringes for transportministeren.
Ikrafttrædelses- og overgangsbestemmelser § 22. Bekendtgørelsen træder i kraft den 1. januar 2008.
 Stk. 2. Bekendtgørelse nr. 779 af 19. juni 2006 om Trafikstyrelsens opgaver og beføjelser ophæves.
 Stk. 3. Klagefristerne i § 17 og § 21 har kun virkning for afgørelser truffet af Trafikstyrelsen efter bekendtgørelsens ikrafttræden.
