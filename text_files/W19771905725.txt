 Udtalt, at det sociale udvalg ved udmålingen af hjælpen til en moder,  

 som efter sit handicappede barns fødsel havde nedsat sin arbejdstid for at  

 passe barnet, skulle beregne erstatning for tabt arbejdsfortjeneste under  

 hensyntagen til den løn ansøgeren ville kunne opnå inden for det erhverv, hun  

 fortsat var beskæftiget i, således at hjælpen reguleredes i forhold til  

 eventuelle lønstigninger.
 En kvinde indankede en af amtsankenævnet truffet afgørelse, hvorefter  

 amtsankenævnet ikke havde fundet tilstrækkeligt grundlag for at pålægge det  

 sociale udvalg at ændre beregningen af hjælp som erstatning for tabt  

 arbejdsfortjeneste.
Det var oplyst, at ansøgerens barn, født 1972, led af cystisk fibrose,der  

 krævede omkring 4 timers daglig pleje, hvortil moderen var specialuddannet  

 ved vedkommende sygehus.
Ansøgeren arbejde før barnets fødsel som sygehjælper  

 7 aftener a 7 1/2 time hveranden uge, men nedsatte på grund af barnets sygdom  

 dette til 4 aftener a 7 1/2 time hveranden uge.
Den herved forårsagede  

 nettoindtægtsnedgang ydedes af social- og sundhedsforvaltningen efter den  

 dagældende forsorgslovs § 73. Siden var ansøgeren steget i løn i takt med  

 dyrtidsreguleringen, således at lønnen kom op over den løn, hun fik før  

 arbejdstidsnedgangen, og kommunen udbetalte herefter ikke længere erstatning  

 for tabt arbejdsfortjeneste.
Ansøgeren, der i foråret 1976 havde rettet forgæves henvendelse til  

 kommunen om at få beregningsgrundlaget forhøjet, havde anført, at familien  

 havde indrettet sin økonomi på, at hun fremover arbejdede i samme omfang som  

 før fødslen.
Hun anmodede derfor om, at udgangspunktet for beregningen af  

 hjælpen blev den løn hendes kolleger tjente med en arbejdstid svarende til  

 ansøgerens før barnets fødsel i 1972. Denne løn var oplyst at udgøre ca.  

 3.300 kr. netto pr. 1. april 1976.
 Ankestyrelsen fandt, at det sociale udvalg fortsat var pligtig at yde 3/7  

 af den nettoløn, ansøgeren kunne opnå ved at arbejde som sygehjælper 7  

 aftener hveranden uge, og anmodede derfor det sociale udvalg om at  

 efterbetale erstatningen efter bistandslovens § 48, stk. 1, i  

 overensstemmelse hermed fra den 1. april 1976 at regne og således, at  

 erstatningen reguleredes i forhold til senere lønstigninger.
