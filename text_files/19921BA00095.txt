Nr BSF 95 Forslag til folketingsbeslutning Folketingsbeslutning om Danmarks  

 godkendelse af den i Helsingfors den 18. marts 1993 undertegnede overenskomst  

 om ændring af samarbejdsoverenskomsten mellem Danmark, Finland, Island, Norge  

 og Sverige Fremsat af ministeren for nordisk samarbejde Østersøspørgsmål  

 (Kofod-Svendesen) den 28. april 1993 Vedtaget ved anden (sidste) behandling den 10. juni 1993 Folketinget meddeler sit samtykke til, at Danmark godkender den i Helsingfors den 18. marts 1993 undertegnede overenskomst om ændringer af samarbejdsoverenskomsten mellem Danmark, Finland, Island, Norge og Sverige.
Bilag Den overenskomst, som er omtalt i folketingsbeslutningen, er optrykt som  

 bilag til det fremsatte forslag.
Oprindelig fremsat forslag Folketinget meddeler sit samtykke til, at Danmark godkender den i Helsingfors den 18. marts 1993 undertegnede overenskomst om ændringer af samarbejdsoverenskomsten mellem Danmark, Finland, Island, Norge og Sverige.
OVERENSKOMST om ændring af samarbejdsoverenskomsten mellem Danmark, Finland, Island,  

 Norge og Sverige Danmarks, Finlands, Islands, Norges og Sveriges regeringer, som ved overenskomster af den 13. februar 1971, den 11. marts 1974, den  

 15. juni 1983, den 6. maj 1985 og den 21. august 1991 har ændret  

 samarbejdsoverenskomsten af den 23. marts 1962 mellem de nordiske lande, og som ønsker at forny og udvikle det nordiske samarbejde i lyset af de  

 nordiske landes udvidede deltagelse i det europæiske samarbejde, er blevet enige om følgende:
I Artiklerne 1, 33, 40, 47, 48, 61, 63 og 64 i samarbejdsoverenskomsten får  

 følgende nye ordlyd:
Artikel 1 De kontraherende parter skal bestræbe sig på at bevare og yderligere  

 udvikle samarbejdet mellem landene på det retslige, det kulturelle, det  

 sociale og det økonomiske område såvel som i spørgsmål vedrørende  

 samfærdselen og miljøbeskyttelsen.
 De kontraherende parter bør rådføre sig med hinanden i spørgsmål af fælles  

 interesse, som behandles i europæiske og andre internationale organisationer  

 og konferencer.
Artikel 33 De kontraherende parters deltagelse i europæisk og andet internationalt  

 samarbejde giver gode muligheder for samarbejde til fordel for nordiske  

 statsborgere og virksomheder.
Der påhviler i denne sammenhæng regeringerne et  

 særligt ansvar for at varetage fælles interesser og vurderinger.
Artikel 40 Samarbejdet finder sted i Nordisk Råd, i Nordisk Ministerråd, på  

 statsministrenes, på udenrigsministrenes samt på andre ministres møder, i  

 særlige samarbejdsorganer og mellem landenes fagmyndigheder.
Artikel 47 Rådet består af 87 valgte medlemmer, regeringsrepræsentanter og  

 repræsentanter for Færøernes landsstyre, Grønlands landsstyre samt Ålands  

 landskapsstyrelse.
Af medlemmerne vælger Danmarks Folketing seksten, Finlands Riksdag atten,  

 Islands Alting syv, Norges Storting og Sveriges Riksdag hver tyve, samt  

 Færøernes Lagting, Grønlands Landsting og Ålands Lagting hver to.
Desuden  

 vælger hver forsamling et tilsvarende antal suppleanter.
Valg af medlemmer og suppleanter foretages årligt og gælder for tiden  

 indtil næste valg.
Ved valg skal forskellige politiske meningsretninger gives  

 repræsentation i rådet.
 Kun medlemmer af den forsamling, der har foretaget valget, kan være valgt  

 medlem eller suppleant i rådet.
 Regeringerne, landsstyrerne og landskapsstyrelsen udpeger blandt deres  

 medlemmer det antal repræsentanter, de ønsker.
Artikel 48 Danmarks Riges Delegation består af de af Folketinget valgte medlemmer og  

 de af regeringen udpegede repræsentanter samt af Færøernes og Grønlands i  

 andet stykke nævnte delegationer.
Finlands Delegation består af de af  

 Riksdagen valgte medlemmer og de af regeringen udpegede repræsentanter samt  

 den i andet stykke nævnte Ålands Delegation.
Delegationerne for hvert af de  

 øvrige lande består af de af den folkevalgte forsamling valgte medlemmer og  

 de af regeringen udpegede repræsentanter.
Færøernes Delegation består af de af Lagtinget valgte medlemmer og de af  

 landsstyret udpegede repræsentanter.
Grønlands Delegation består af de af  

 Landstinget valgte medlemmer og de af landsstyret udpegede repræsentanter.  

 Ålands Delegation består af de af Lagtinget valgte medlemmer og de af  

 landskapsstyrelsen udpegede repræsentanter.
 Ved »delegation« forstås i artikel 52, 53, 54 stk. 1 og 58 stk.  

 2 landets delegation.
Artikel 61 Medlemmer af en regering, et landsstyre eller landskapsstyrelsen kan i  

 undtagelsestilfælde på et møde være repræsenterede ved en dertil  

 befuldmægtiget; dog skal mindst tre af landenes regeringer være  

 repræsenterede ved regeringsmedlemmer.
Statsministrene har ansvaret for den overordnede samordning af nordiske  

 samarbejdsspørgsmål.
De bistås af et udpeget regeringsmedlem i hvert land  

 (samarbejdsminister) og en statssekretær eller embedsmand i hvert land  

 (medlem af Den Nordiske Samarbejdskomite).
Formandskabet skifter mellem de nordiske landes regeringer efter nærmere  

 aftale.
Formandskabet har ansvaret for at samordne det nordiske  

 regeringssamarbejde og for at tage de nødvendige initiativer.
Formandskabet  

 leder arbejdet i ministerrådet, på andre ministermøder og ved regeringernes  

 samråd om europæiske og andre internationale spørgsmål på alle niveauer.
 Ministerrådet bistås i sin virksomhed af embedsmandskomiteer og af  

 ministerrådets sekretariat.
Artikel 63 Ministerrådets beslutninger er bindende for de enkelte lande.
Beslutninger  

 vedrørende spørgsmål, som i henhold til et lands forfatning kræver den  

 folkevalgte forsamlings godkendelse, binder dog ikke dette land, før  

 forsamlingen har godkendt beslutningen.
Kræves sådan godkendelse, skal  

 ministerrådet underrettes herom, inden ministerrådet træffer beslutningen.  

 Før den folkevalgte forsamlings godkendelse foreligger, er de øvrige lande  

 heller ikke bundet af beslutningen.
 Beslutninger truffet i overensstemmelse med denne overenskomst er bindende  

 for Færøerne, Grønland og Åland, i det omfang de tilslutter sig beslutningen  

 i overensstemmelse med selvstyreordningerne.
Artikel 64 Ministerrådet skal årligt fremlægge en beretning for Nordisk Råd  

 vedrørende det nordiske samarbejde og en redegørelse for planerne for det  

 fortsatte samarbejde.
 Formandslandets statsminister redegør for Nordisk Råd for hovedtrækkene i  

 samarbejdet og for regeringernes samarbejde vedrørende europæiske og andre  

 internationale spørgsmål.
 Nordisk Ministerråd skal fremlægge sit forslag til budget for Nordisk Råd  

 til udtalelse.
 Nordisk Råd kan foreslå ændrede prioriteringer inden for den af  

 ministerrådet angivne finansielle ramme.
 Hvis ikke særlige omstændigheder kan anføres, skal ministerrådet følge  

 rådets anbefalinger, når det gælder budgetdispositioner inden for den angivne  

 finansielle ramme.
II Overenskomsten træder i kraft tredive dage efter den dag, hvor samtlige  

 parter har givet det finske udenrigsministerium meddelelse om deres  

 godkendelse af overenskomsten.
 Det finske udenrigsministerium underretter de øvrige parter om modtagelsen  

 af disse meddelelser og om tidspunktet for overenskomstens ikrafttrædelse.
III Originalteksten til denne overenskomst deponeres i det finske  

 udenrigsministerium, der tilstiller de øvrige parter bekræftede genparter  

 heraf.
 Til bekræftelse heraf har undertegnede befuldmægtigede repræsentanter  

 undertegnet denne overenskomst.
 Udfærdiget i Helsingfors den 18. marts 1993 i et eksemplar på dansk,  

 finsk, islandsk, norsk og svensk, hvilke tekster alle har samme gyldighed.
Bemærkninger til forslaget De nordiske statsministre tog i november 1991 initiativ til at udrede  

 forudsætningerne for nordisk samarbejde i lyset af den europæiske  

 integrationsproces.
 Den 28. oktober 1992 orienterede statsministeren Folketinget om  

 udredningsarbejdet, ligesom ministeren for nordisk samarbejde den 25. februar  

 1993 orienterede Folketinget om de nordiske regeringers reformforslag.
Ændringsforslaget til samarbejdsoverenskomsten mellem Danmark, Finland,  

 Island, Norge og Sverige har været drøftet i Nordisk Råd.
Den overenskomst,  

 som blev undertegnet i Helsingfors den 18. marts 1993, er resultat af en  

 dialog mellem Nordisk Råd og Nordisk Ministerråd og i overensstemmelse med  

 Nordisk Råds rekommandation nr. 14/93 vedtaget på 42. session i Oslo 1. - 4.  

 marts 1993.
 Til de nævnte artikler kan følgende bemærkes:
 Artiklerne 1 og 33:
 Et vigtigt resultat af statsministrenes nyorientering er enighed om at  

 udvikle det nordiske regeringssamarbejde om udenrigs- og sikkerhedspolitiske  

 spørgsmål og sikre et tæt nordisk samarbejde om spørgsmål, som er på den  

 europæiske dagsorden i EF, EØS og andre internationale samarbejdsfora.  

 Regeringerne vil give Nordisk Råd brede orienteringer om regeringernes  

 samarbejde om europæiske og andre udenrigspolitiske spørgsmål.
 Overenskomstens nuværende artikel 33 er derfor præciseret og flyttet frem  

 til artikel 1. Formuleringen i den nye artikel 33 sigter på at markere et  

 forstærket nordisk udenrigspolitisk samarbejde.
 Artikel 40:
For at sikre politisk styring af de nordiske landes samarbejde i og uden  

 for Norden tager statsministrene et direkte ansvar for hovedlinierne i  

 samarbejdet.
Der vil regelmæssigt blive afholdt statsministermøder, også  

 udenrigsministrene har øget deres mødefrekvens.
 For at markere at stats- og udenrigsministrenes møder er en vigtig del af  

 nordisk samarbejde, er der i artiklen indføjet en henvisning til disse møder.
 Artiklerne 47 og 48:
 Ålands Landsting benævnes nu Lagting, og artiklerne er ændret i  

 overensstemmelse hermed.
 Artikel 61:
 I artiklens andet stykke er statsministrenes overordnede ansvar  

 præciseret.
I samme stykke er den nye nordiske samarbejdskomite (NSK) anført.
I NSK er  

 landene repræsenteret på statssekretær- eller højt embedsmandsniveau.  

 Komiteen skal koordinere det løbende regeringssamarbejde.
Komiteen  

 rapporterer til samarbejdsministrene og kan også få opdrag direkte fra  

 statsministrene.
 Som nyt tredje stykke er tilføjet den udvidede rolle for det nordiske  

 formandskab.
 Artikel 63:
 Artiklen er ændret for at sikre de selvstyrende områders ret til at  

 tilslutte sig samtlige beslutninger, som er truffet i henhold til  

 overenskomsten og ikke, som tidligere, alene Nordisk Ministerråds  

 beslutninger.
 Artikel 64:
 Ændringen i første stykke er en konsekvens af, at der nu er mulighed for  

 flere end een ordinær session hvert år.
 I andet stykke præciseres statsministrenes forpligtelse til over for  

 Nordisk Råd at redegøre for nordisk og internationalt samarbejde.
 I sidste stykke er indført nye bestemmelser om behandlingen af Nordisk  

 Ministerråds budget.
Nordisk Råd har ønsket at fastsætte budgettet med endelig virkning inden  

 for en af Nordisk Ministerråd fastsat totalramme.
De nordiske regeringer har  

 ikke fundet anledning til at acceptere et sådant krav, men forpligter sig til  

 at følge Nordisk Råds prioriteringer, med mindre der kan anføres væsentlige  

 grunde herimod.
 Nordisk Råd er enig i, at denne ændring er en forbedring set fra rådets  

 side og har accepteret den nye aftaletekst.
 Overenskomsten træder i kraft tredive dage efter den dag, hvor samtlige  

 parter har givet det finske udenrigsministerium meddelelse om deres  

 godkendelse af overenskomsten.
