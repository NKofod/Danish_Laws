Nr BTL 137 Betænkning over Forslag til lov om ændring af lov om Statens  

 Uddannelsesstøtte   

 Nr L 137 1987-88, 1. samling Afgivet af Uddannelsesudvalget Afgivet: 19880407 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt.
Udvalget har endvidere modtaget mundtlige og/eller skriftlige henvendelser fra:
Danmarks Konservative Studenter, De studerendes Råd, Præsidiet, Gjerulff, Lisbeth, København, Landsorganisationen Konservative Gymnasiaster, Nielsen, Gitte, stud.jur., København, og Sammenslutningen af Tværpolitiske Studenter, STS.
Undervisnings- og forskningsministeren har over for udvalget oplyst, at det i lovforslaget foreslåede befordringstilskud tænkes udbetalt, når udgiften til et månedskort overstiger et nærmere fastsat minimumsbeløb, der svarer til den gennemsnitlige pris på landsplan for mindst 3 zoner.
Den uddannelsessøgende skal fremvise årskort, herunder dokumentation for fødselsdato og for at have betalt for månedskort.
Der er af et mindretal stillet ændringsforslag, hvorom der henvises til de ledsagende bemærkninger.
Herefter vil et flertal (Socialdemokratiets, Socialistisk Folkepartis og Det Radikale Venstres medlemmer af udvalget) redegøre for sin stilling til lovforslaget og de stillede ændringsforslag ved 2. behandling.
Et mindretal (Det Konservative Folkepartis, Venstres og Centrum-Demokraternes medlemmer af udvalget) indstiller lovforslaget til forkastelse ved 3. behandling og vil ved 2.
behandling redegøre for sin stilling til de stillede ændringsforslag.
Mindretallet mener, at lovforslaget er for dyrt, uden at man i øvrigt i tilstrækkelig grad får reformeret systemet.
Det har været beskæmmende at være vidne til forligspartiernes indbyrdes kamp for at overbyde hinanden og i hvert fald for ikke at stå tilbage for hinanden.
Specielt i betragtning af, at Socialdemokratiet oprindelig fremsatte et forslag, der skulle være udgiftsneutralt (»fordi tiden for de store udgiftskrævende reformer er forbi«), undrer det mindretallet, at Socialdemokratiet nu kan acceptere en SU-reform, der vil medføre merudgifter på over 1 mia. kr. om året.
Nok har regeringen opnået store økonomiske resultater, men Socialdemokratiet taler dog ellers også meget om i egne forslag at udvise større økonomisk realisme og tilbageholdenhed.
Mindretallet finder det urimeligt, at Socialdemokratiet i den grad lader sig koste rundt med af frygt for, at SF ellers står alene med overbudspolitikken i forhold til de studerende.
Mindretallet anser det for at være en undervurdering af de studerendes evne og vilje til at sætte egne behov og ønsker ind i en større og mere langsigtet samfundsøkonomisk betragtning.
Mindretallet har gang på gang understreget utilstrækkeligheden og især uretfærdigheden i det gældende SU-system, hvorfor regeringen selv, ud over de forbedringer i forældreafhængighed m.v. der allerede er gennemført, spillede ud med et reformforslag, som ville betyde ca. 1/2 mia. kr. mere om året til de studerende, hvilket var en betydelig forbedring ikke mindst den generelle økonomiske situation taget i betragtning, samtidig med at vi via ændrede tildelingsprincipper ville animere til studieforløb, der er mere i overensstemmelse med de normerede studietider, samt til en større gennemførelsesprocent.
Klippekortmodellen, hvor man koncentrerer de til rådighed værende midler dels om de første studieår med henblik på at få de studerende godt i gang med studierne, dels om studiets sidste del, synes mindretallet var en hensigtsmæssig og prioriteret måde at fordele de til rådighed stående ressourcer på.
Vi beklager, at flertallet ikke har villet gå med til dette forslag, men især har haft fantasi til at forhøje diverse satser.
Lefleriet over for de studerende bliver helt tydeligt, når man kigger på flertallets ønske om at indføre en fast rente på studielån, helt uden sammenhæng med samfundets rente- og inflationsudvikling i øvrigt.
Også her ligger en nedvurdering af de studerende.
Foranlediget af 70'ernes og begyndelsen af 80'ernes eksploderende rente- og inflationsniveau kom folk med studielån ud i uoverskuelige situationer.
Under firkløverregeringen er der kommet styr på rente- og inflationsudvikling, hvorved problemet med studielån er blevet mindre.
Imidlertid har mindretallet foreslået en fast realrente for studielån, så den studerende, fra den dag et lån optages, kunne forudse fremtidige forpligtelser.
En sådan model, hvorefter rentesatsen følger inflationen, er naturlig, hvorimod den faste sats på 4 pct. som foreslået af flertallet alene vil animere alle til at optage studielån, fordi det ville være tåbeligt ikke at gøre det i betragtning af den profitable forretning, det meget vel kan blive, såfremt inflationen og renten blot stiger det mindste.
Transportordningen er foreslået af regeringspartierne, hvorfor mindretallet er særdeles tilfredse med, at det nu lykkes at få gennemført denne forbedring for de studerende.
Dels vil den lette økonomien for de berørte grupper, dels vil ordningen virke befordrende for at sprede de uddannelsessøgendes boligvalg mere, end det er tilfældet i dag.
Et andet mindretal (Fremskridtspartiets medlem af udvalget) indstiller lovforslaget til forkastelse ved 3. behandling, men indstiller dog de af mindretallet stillede ændringsforslag til vedtagelse.
I øvrigt er det Fremskridtspartiets opfattelse, at vi i Danmark skal sørge for at få en hurtigt og veluddannet befolkning.
Med verdens højeste udenlandsgæld og verdens højeste skattetryk er der imidlertid grænser for, hvad der kan bruges penge på.
Vi skal derfor sørge for at prioritere undervisningsmidlerne således, at vi først og fremmest får uddannet det personel, som virksomhederne har brug for.
Fremskridtspartiet vil gerne yde egentlig studieløn til personer over 18 år på videregående uddannelse.
Vi foreslår en uddannelsesløn på 48.000 kr. for 1988. Denne studieløn skal afløse alt det stipendie-låne-bankgarantirod, som dette forslag blot fortsætter.
Studielønnen skal, hvis der skal være mening med tingene, kombineres med en behovsstyret adgangsbegrænsning, således at vi får stoppet den menneskefjendske uddannelse af folk til arbejdsløshed, og således at produktionserhvervenes behov prioriteres først.
Derudover skal der indføres optagelsesprøver og stopprøver, således at vi sikrer, at de mange milliarder, der ofres på uddannelser, også anvendes på de mest kvalificerede.
Den dag, hvor Folketinget er villig til at begrænse antallet af studerende kraftigt og gennemføre de øvrige nævnte ting, skal Fremskridtspartiet gerne medvirke til gennemførelse af den nævnte studieløn.
Ændringsforslag Af et mindretal (FP):
Til § 1 1) I det under nr. 15 foreslåede nye § 13 a ændres i stk.  

 1 »årligt 4 pct.« til: »diskontoen.«, og i stk. 2 ændres  

 »på 4 pct.« til:
 »svarende til diskontoen«.
 2) I det under nr. 15 foreslåede nye § 13 a udgår Stk. 4.
Bemærkninger Til nr. 1 Det foreslås, at studielån skal forrentes med en rente, der svarer til diskontoen, for at undgå spekulation i studielån.
Til nr. 2 Låntageren bør også ved studielån bære omkostningerne ved optagelsen.
Jytte Andersen (S) Helle Degn (S) Pernille Forchhammer (S) Korneliusen (S) Frank Jensen (S) Aage Frandsen (SF) Hanne Thanning Jacobsen (SF) Rahbæk Møller (SF) Eva Møller (KF) fmd.
Kirkegaard (KF) Merete Aarup (KF) Else Theill Sørensen (KF) Britta Schall Holberg (V) Helge Sander (V) Bente Juncker (CD) nfmd.
Annette Just (FP) Jørgen Estrup (RV) Partierne KRF og FK havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Der er af undervisnings- og forskningsministeren, af et flertal og af nogle mindretal stillet ændringsforslag, hvorom henvises til de ledsagende bemærkninger.
Herefter indstiller et mindretal (Socialdemokratiets og Det  

 Radikale Venstres medlemmer af udvalget) lovforslaget til vedtagelse med det af undervisnings- og forskningsministeren og de af flertallet samt de af mindretallet under nr. 3 og 11 stillede ændringsforslag.
Et andet mindretal (Det Konservative Folkepartis, Venstres og Centrum-Demokraternes medlemmer af udvalget) indstiller lovforslaget til forkastelse, men kan tiltræde det af undervisnings- og forskningsministeren stillede ændringsforslag.
Mindretallet vil redegøre for de øvrige stillede ændringsforslag ved 3. behandling.
Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med det af undervisnings- og forskningsministeren og de af flertallet samt de af mindretallet under nr. 2, 4, 7 og 12 stillede ændringsforslag.
Et fjerde mindretal (Fremskridtspartiets medlem af udvalget) indstiller lovforslaget til forkastelse og henviser i øvrigt til mindretallets udtalelse i betænkningen over lovforslaget.
Ændringsforslag Til § 1 Af et flertal (S, SF og RV):
1) I den under nr. 2 foreslåede affattelse af § 2, stk. 1,  

 ændres »stk. 3« til: »stk. 5«.
 Af et mindretal (SF):
2) I den under nr. 2 foreslåede affattelse af § 2, stk. 2,  

 ændres »16.000« til: »18.000«.
 Af et mindretal (S og RV):
 3) Nr. 3 affattes således:
 »3. § 3 affattes således:
»§ 3. Uddannelsessøgende i en videregående uddannelse kan få uddannelsesstøtte svarende til den normerede studietid, jf. dog § 9, stk. 5.
Stk. 2. Ved opgørelse af støttetiden for en igangværende uddannelse medregnes perioder, hvori der er oppebåret stipendium til tidligere afsluttede eller afbrudte støtteberettigende videregående uddannelser.
Stk. 3. Ved opgørelsen af støttetiden efter stk. 2 medregnes ikke støttetid til en uddannelse, der er afbrudt inden for de første 12 måneder, samt støttetid, der er forbrugt til en prøve, som den uddannelsessøgende ikke har bestået.
Der kan i alt bortses fra højst 12 støttemåneder.
Der kan kun bortses fra støttetid ved den første afbrudte uddannelse.
Stk. 4. Uddannelsessøgende kan fravælge indtil 4 måneders støtte i hvert støtteår.
Fravalget skal ske med et forudgående varsel, der fastsættes af undervisnings- og forskningsministeren.
Stk. 5. Støtte, der fravælges efter stk. 4, samt uforbrugt støtte i øvrigt kan ved videregående uddannelser, der er normeret med en studietid på mere end 4 år, i forbindelse med uddannelsens afslutning udbetales månedsvis sammen med sædvanlig støtte efter § 2. Der kan pr. måned i alt højst udbetales 1/6 af de satser, der er fastsat i § 2. Udbetalingen sker inden for de sidste 12 måneder af uddannelsen på grundlag af en erklæring fra uddannelsesinstitutionen om, at den uddannelsessøgende kan afslutte uddannelsen inden for 12 måneder.
Stk. 6. Uddannelsessøgende, som fravælger støttetid, jf. stk. 4, kan øge egenindkomsten, jf. § 8, med 5.700 kr. pr. fravalgt støttemåned.
Stk. 7. Undervisnings- og forskningsministeren kan fastsætte regler om støttetiden for videregående uddannelser, hvori der indgår deluddannelser.«» Af et mindretal (SF):
Underændringsforslag til ændringsforslag nr. 3 4) I den ved ændringsforslag nr. 3 foreslåede affattelse af § 3, stk. 6, udgår tallet »5.700« og erstattes af: »6.000«.
 Af et flertal (S, SF og RV):
 5) I den under nr. 5 foreslåede affattelse af § 5, stk.
 2, affattes nr. 2 således:
»2) støtteordningen for uddannelsessøgende i videregående uddannelser, herunder om fravalg af støtte og udbetaling af uforbrugt støtte, jf. § 3«.
6) I den under nr. 8 foreslåede affattelse af § 8, stk. 1,  

 indsættes i 1. pkt. efter ordet »dog«: »§ 3, stk. 6, og«.
 Af et mindretal (SF):
7) I den under nr. 8 foreslåede affattelse af § 8, stk. 1,  

 indsættes efter 1. pkt. som nyt punktum:
»For uddannelsessøgende, der er fyldt 22 år, forhøjes beløbet med 3.400 kr.« Af et flertal (S, SF og RV):
8) I den under nr. 9 foreslåede ændring af § 9 indsættes  

 efter det foreslåede stk. 4 som nyt stykke:
»Stk. 5. Støttetid, som uddannelsessøgende i videregående uddannelser har brugt, medens de var 18 år, medregnes ikke ved opgørelsen af den støtteberettigede studietid, jf. § 3.« De foreslåede stk. 5 og 6 bliver herefer stk. 6 og 7.
Af undervisnings- og forskningsministeren, tiltrådt af et flertal (udvalget med undtagelse af FP):
 9) Efter nr. 10 indsættes som nyt nummer:
 »01. Efter § 9 indsættes som ny paragraf:
»§ 9 a.
Beregningen i § 9, stk. 1, sker i støtteåret 1988-89 ud fra socialindkomsten for 1988 med tillæg af 6,6 pct.«» Af et flertal (S, SF og RV):
 10) Nr. 14 affattes således:
»14. I § 12, stk. 1, 4. pkt., indsættes efter  

 »stipendiet«: »og studielånet«, efter »efter reglerne i« indsættes: »§  

 3, stk. 6,» og efter »§ 8« indsættes: »og § 9, stk. 4«.' Til § 2 Af et mindretal (S og RV):
 11) Paragraffen affattes således:
»§ 2 Stk. 1. Loven træder i kraft den 1. august 1988. § 1, nr. 3, og det ved § 1, nr. 9, indsatte § 9, stk. 5, har dog først virkning fra 1. august 1989.
Stk. 2. Ved opgørelse af støttetiden efter § 3, stk. 2, medregnes ikke perioder forud for den 1. august 1989.
Stk. 3. Undervisnings- og forskningsministeren fastsætter regler om støtteperiodens længde for uddannelsessøgende, der har påbegyndt en videregående uddannelse før den 1. august 1989, herunder om disses indplacering i støttesystemet efter reglerne i § 3.
Stk. 4. Til uddannelsessøgende, der før den 15. marts 1988 har påbegyndt en videregående uddannelse, kan der i indtil 2 år ydes statsgaranti for lån i pengeinstitutter på indtil 47.400 kr.
årligt, såfremt de opfylder støttebetingelserne efter § 7 og den tid, hvori de kan få stipendium, er overskredet.
Beløbet reguleres efter reglerne i § 6. Undervisnings- og forskningsministeren fastsætter nærmere regler om ordningen.
Stk. 5. Til udeboende uddannelsessøgende, der er fyldt 22 år før den 15. marts 1988, og som før dette tidspunkt har påbegyndt en videregående uddannelse, forhøjes den i § 2, stk. 2, fastsatte låneramme til 19.700 kr. for et helt støtteår.
Beløbet reguleres efter reglerne i § 6.
Stk. 6. Reglerne i stk. 4 og 5 bortfalder efter udgangen af støtteåret 1992-93.« Af et mindretal (SF):
Underændringsforslag til ændringsforslag nr. 11 12) I den ved ændringsforslag nr. 11 foreslåede affattelse af § 2 udgår stk. 5.
Bemærkninger Til nr. 1, 5, 6 og 10 Ændringsforslagene er en konsekvens af ændringsforslag nr. 3.
Til nr. 2, 4, 7 og 12 Det har under udvalgsarbejdet vist sig, at studerende, der er fyldt 22 år, får et fald i rådighedsbeløbet på 3.700 kr. årligt bl.a.
på grund af den manglende dyrtidsregulering fra støtteåret 1986-87 til støtteåret 1988-89. Dette fald er især uheldigt for uddannelsessøgende, der påbegynder en uddannelse på et tidspunkt, hvor de allerede har påtaget sig forsørgerpligter.
Socialdemokratiet og Det Radikale Venstre foreslår problemet løst ved at forhøje statslånene med 3.700 kr. for de uddannelsessøgende, der i dag er fyldt 22 år og under uddannelse.
Socialistisk Folkeparti finder, at denne model skaber et uheldigt skel mellem generationerne og vil gøre det vanskeligere i fremtiden at tage uddannelser, der typisk påbegyndes i en mere moden alder.
Socialistisk Folkeparti foreslår derfor en anden løsning inden for samme økonomiske ramme.
Statslånene forhøjes med 2.000 kr. for alle uddannelsessøgende som delvis kompensation for den manglende dyrtidsregulering.
Samtidig forhøjes egenindtægtsgrænsen med 3.400 kr. (1.700 kr. efter skat) for uddannelsessøgende, der er fyldt 22 år, også for kommende generationer.
Den højere egenindtægtsgrænse for ældre studerende end for yngre skal ses i lyset af, at ældre typisk vil kunne oppebære en højere timeløn end yngre studerende og derfor kan tjene et større beløb i samme antal timer.
Til nr. 3 For uddannelsessøgende i de videregående uddannelser foreslås støttesystemet nu indrettet således, at der kun opereres med eet klippekort.
Klippekortet består af et antal månedlige klip (stipendier og lån) svarende til den normerede studietid for de enkelte uddannelser.
Der indføres mulighed for at fravælge fra 1 til 4 klip i hvert støtteår.
Disse klip kan den uddannelsessøgende bruge senere, bl.a. til at strække uddannelsesstøtten over en længere studieperiode inkl. eventuelle studieskift.
Endvidere kan uddannelsessøgende i videregående uddannelser på mere end 4 år »opspare« klip til de sidste 12 måneder af uddannelsen, således at han - så længe de strækker - kan få dobbelte klip i denne periode.
Tilsvarende gælder uforbrugt støtte, dvs. klip, som den uddannelsessøgende ikke har brugt, f.eks. fordi han i et støtteår har undladt at søge støtte.
Ud over forlængelse af støttetiden efter normal dispensationspraksis, herunder for studerende, der har påtaget sig arbejde i råd eller styrende organer, skønnes det rimeligt at give en mulighed for forlængelse af støtteperioden ved tidlige studieskift og prøver, der ikke bestås.
For at imødegå nedgang i den studerendes rådighedsbeløb under fravalg af klip foreslås egenindkomstbeløbet (fribeløbet) tilsvarende forhøjet med 5.700 kr. pr. fravalgt klip.
Støttetiden for de videregående uddannelser svarer som nævnt til den enkelte uddannelses normerede studietid.
Det vil som hidtil være en forudsætning for fortsat at oppebære studiestøtte, at den uddannelsessøgende, f.eks. ved en udtalelse fra uddannelsesinstitutionen, kan godtgøre, at studiet skrider frem i rimelig overensstemmelse med studieplanen.
Som et nyt led i kontrollen med studieaktiviteten foreslås undervisnings- og forskningsministeren bemyndiget til at udfærdige særlige regler for støtteberettigelsen under videregående uddannelser, hvori indgår bacheloruddannelser og andre deluddannelser, der kan være afsluttende for den studerende.
Reglerne forudsættes udformet således, at den studerende først kan udnytte klip ud over deluddannelsen, når denne er afsluttet.
Til nr. 8 Den foreslåede regel indebærer, at uddannelsessøgende på 18 år under videregående uddannelser ikke er omfattet af klippekortsordningen, men stilles på samme måde som uddannelsessøgende under ungdomsuddannelser.
Perioden som 18-årig fradrages ikke i den støtteberettigede studietid.
Denne regel skal ses på baggrund af de foreslåede nye regler i § 3 om fravalg af klip med kompenserende stigning af egenindkomsten for at bevare den studerendes rådighedsbeløb.
Denne regel harmonerer ikke med støttereglerne for de 18-årige, der har mulighed for at optage lån eller forøge egenindkomsten til imødegåelse af bortfald eller nedsættelse af stipendium som følge af forældreafhængighed.
Til nr. 9 Ifølge § 9 i den gældende lov om Statens Uddannelsesstøtte beregnes stipendium og statslån for uddannelsessøgende, der ikke er fyldt 20 år, ud fra forældrenes samlede socialindkomst i det kalenderår, der begynder i støtteåret.
I lovforslaget er bestemmelsen gentaget, idet aldersgrænsen er nedsat til 19 år.
Dette betyder, at for støtteåret 1988-89, der begynder 1. august 1988, skal en socialindkomst for 1989 anvendes.
Det er imidlertid ikke muligt på grundlag af indkomstforholdene i 1987 at beregne en socialindkomst for 1989, hvori indgår de samme elementer, som indgik i socialindkomsten før skattereformen, der første gang har virkning for indkomstopgørelsen for 1987.
Det foreslås derfor, at socialindkomsten for 1988, beregnet på grundlag af indkomstforholdene i 1986, lægges til grund for støtteberegningen i støtteåret 1988-89.
Anvendelsen af socialindkomsten for 1988, uden at der foretages regulering for den almindelige stigning i indkomstniveauet, ville imidlertid medføre merudgifter.
Beregningsgrundlaget ville blive lavere, end hvis der kunne fastsættes en socialindkomst for 1989 baseret på indkomstforholdene i 1987.
Det foreslås derfor, at socialindkomsten for 1988 reguleres med 6,6 pct., svarende til den skønnede stigning i de skattepligtige indtægter i 1987 i forhold til 1986. Der henvises til Budgetdepartementets budgetoversigt fra december 1987, p. 28.
 Ændringsforslaget er udgiftsneutralt.
 Ændringsforslaget må påregnes at medføre en vis øget administration.
Det må antages, at der vil komme flere ansøgninger om ændringer i beregningsgrundlaget, da det foreslåede indkomstgrundlag er 2 år gammelt i stedet for 1.
Til nr. 11 Støttesystemet foreslås indført for alle uddannelsessøgende på een gang.
Uddannelsessøgende, der har påbegyndt en videregående uddannelse før den 15. marts 1988, vil blive indplaceret i det nye klippekortsystem efter det antal år, de har tilbage af den sædvanlige studietid plus 1 år.
Som efter de hidtil gældende regler medregnes ved opgørelsen af den støtteberettigede studietid for den igangværende uddannelse indskrivningsperioder ved den igangværende uddannelse samt ved en eventuelt afsluttet eller afbrudt videregående uddannelse, uanset om der er ydet studiestøtte eller ej.
Herved lægges ved indplaceringen de eksisterende studietidsregler til grund, således at ingen uddannelsessøgende, som har påbegyndt en videregående uddannelse før 15. marts 1988, bliver ringere stillet ved de foreslåede nye regler.
Der foreslås med virkning fra 1. august 1988 etableret en overgangsordning for de uddannelsessøgende i videregående uddannelser, som ifølge lovforslaget på grund af overskridelse af den støtteberettigede studietid ikke vil være berettigede til stipendium og studielån, men som efter den hidtil gældende ordning har kunnet forvente at opnå trangsuafhængig støtte i form af statsgaranti for studielån på indtil 47.400 kr. årligt i pengeinstitutter.
Omfattet af ordningen er uddannelsessøgende, som før den 15. marts 1988 har påbegyndt en videregående uddannelse.
Baggrunden for forslaget om en forhøjelse af lånerammen med 3.700 kr. årligt for udeboende uddannelsessøgende, der er fyldt 22 år før den 15. marts 1988 og har påbegyndt en videregående uddannelse, er at sikre, at rådighedsbeløbet for den pågældende gruppe af uddannelsessøgende ikke nedsættes i forhold til rådighedsbeløbet efter de gældende regler.
Jytte Andersen (S) Helle Degn (S) Pernille Forchhammer (S) Korneliusen (S) Frank Jensen (S) Aage Frandsen (SF) Hanne Thanning Jacobsen (SF) Rahbæk Møller (SF) Eva Møller (KF) fmd.
Kirkegaard (KF) Merete Aarup (KF) Else Theill Sørensen (KF) Britta Schall Holberg (V) Helge Sander (V) Bente Juncker (CD) nfmd.
Annette Just (FP) Jørgen Estrup (RV) Partierne KRF og FK havde ikke medlemmer i udvalget.
