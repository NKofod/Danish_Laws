 Udtalt, at en forløbsundersøgelse blandt enkeltfagskursister, hvor  

 identifikationsoplysninger var erstattet af en kode, bestående af forældrenes  

 forbogstaver, uden omsætningsnøgle fra koden til navn og adresse, måtte  

 antages at være anonymiseret således, at det til undersøgelsen anvendte  

 edb-register ikke var omfattet af lov om offentlige myndigheders registre.
Registertilsynet blev anmodet om en udtalelse vedrørende en  

 forløbsundersøgelse blandt enkeltfagskursister i Århus Amtskommune.
Projektet  

 blev gennemført ved, at der to gange i et skoleår blev udleveret  

 spørgeskemaer til eleverne på kurserne.
Med henblik på muligheden for at  

 kunne samkøre besvarelserne blev eleverne bedt om at oplyse forbogstaverne på  

 forældrenes navne.
Man ville herved bevare elevernes anonymitet, samtidig  

 med, at man anvendte en identifikation, der ville være let at huske for den  

 enkelte.
Det blev oplyst, at der indgik ca. 4.000 kursister i undersøgelsen.
 Da projektet bl.a. havde til formål at undersøge, hvorfor nogle kursister  

 afbryder studierne, ønskede man at rette henvendelse også til de kursister,  

 der siden besvarelsen af det første spørgeskema havde forladt kurserne.
Disse personer fik tilsendt en henvendelse til deres bopæl.
Det fremgik  

 heraf, at de tidligere elever ville blive kontaktet telefonisk med henblik på  

 besvarelse af en række spørgsmål.
Der blev samtidig gjort opmærksom på, at  

 deltagelse i undersøgelsen var frivillig.
Såfremt man ikke ønskede at blive  

 kontaktet, kunne man returnere en blanket med navn og adresse med oplysning  

 herom.
De personer, der ønskede at deltage i undersøgelsen, blev herefter  

 kontaktet telefonisk.
I den forbindelse var det nødvendigt at bede kursisten  

 om at oplyse den tidligere anvendte kode.
Det blev oplyst, at oplysningen om  

 samkørselskode blev holdt adskilt fra oplysningen om navn og adresse, men at  

 koden var anført på 2. gangs besvarelserne.
Endvidere blev det oplyst, at  

 besvarelserne blev destrueret umiddelbart efter indkodning på edb.
 Registertilsynet udtalte bl.a.:
»I den foreliggende sag er der tale om, at eleverne anfører en kode  

 med henblik på muligheden for senere at kunne samkøre besvarelserne.
Koden  

 kendes alene af den enkelte elev og består af forældrenes forbogstaver, i alt  

 fire bogstaver.
Da det er oplyst, at undersøgelsen omfatter ca. 4.000  

 personer, og da der ikke eksisterer en omsætningsnøgle fra samkøringskoden  

 til navn og adresse, finder Registertilsynet, at selve edb-registeret må  

 siges at være anonymt.
Registertilsynet er af den opfattelse, at der ikke - således som  

 undersøgelsen er tilrettelagt - er etableret nøgle til eller anden  

 systematisk adgang til registeret, som bevirker, at oplysningerne i  

 edb-registeret må anses for personhenførbare, og registeret er således ikke  

 omfattet af lov om offentlige myndigheders registre.« Registertilsynet fandt dog anledning til at kritisere, at man ved  

 gennemførelsen af 2. del af undersøgelsen havde henvendt sig til de frafaldne  

 elever ved telefonisk kontakt, idet dette indebar en vis risiko for brud på  

 anonymiteten.
Dette kunne være undgået, såfremt 2. gangs besvarelsen var  

 indhentet skriftligt, alene forsynet med kodeangivelse.
 Registertilsynets årsberetning 1985 s. 20-21.
