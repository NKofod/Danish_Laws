 I medfør af § 32, § 75, stk. 2, § 78 og § 82 i lov om luftfart, jf.  

 lovbekendtgørelse nr. 162 af 7. marts 1994, fastsætter Statens Luftfartsvæsen  

 herved efter bemyndigelse fra Trafikministeriet, jf. bekendtgørelse nr. 138  

 af 17. februar 1997 om delegation af beføjelser til Statens Luftfartsvæsen og  

 om kundgørelse af de af luftfartsvæsenet udfærdigede forskrifter, følgende:
1. Referencedokumenter 1.1 BL 1-12, Bestemmelser om luftdygtighedsbevis og flyvetilladelse samt  

 luftdygtighedskrav, generelt, seneste udgave.
 1.2 BL 3-31, Selvvalg af helikopterflyvepladser, seneste udgave.
 1.3 BL 7-1, Bestemmelser om lufttrafikregler, seneste udgave.
2. Definition Ledningsinspektion (Power line inspections):
 Flyvning i lav højde langs ledninger med det formål af udføre inspektion  

 eller rengøring af ledninger, master eller anlæg i tilknytning hertil.
3. Anvendelsesområde 3.1 Denne BL fastsætter bestemmelser for ledningsinspektion med dansk  

 registrerede helikoptere.
 3.2 Denne BL fastsætter endvidere bestemmelser for ledningsinspektion med  

 udenlandsk registrerede helikoptere, der opereres i henhold til en dansk  

 driftstilladelse, jf. luftfartslovens § 4, stk. 2.
 3.3 Bestemmelserne i afsnit 9 gælder kun for flyvning inden for dansk  

 område.
4. Ansvar 4.1 Luftfartøjets ejer eller bruger skal sikre, at bestemmelserne i afsnit  

 5, afsnit 7 og afsnit 8 overholdes, og at luftfartøjet er indrettet og  

 forsynet med udstyr i overensstemmelse med bestemmelserne i afsnit 6 i denne  

 BL.
 4.2 Luftfartøjschefen skal sikre, at bestemmelserne i afsnit 9 overholdes.
5. Tilladelse 5.1 Ledningsinspektion udført fra helikopter må kun udføres af  

 luftfartsforetagender, der har tilladelse hertil fra Statens Luftfartsvæsen.
5.2 Tilladelsen er betinget af, a. at ansøgeren opfylder de gældende vilkår i luftfartslovens § 7, stk. 1,  

 for at kunne få registreret et luftfartøj her i landet, b. at ansøgerens hovedkontor/hjemsted i retlig henseende er beliggende i  

 Danmark, c. at ansøgeren enten er registreret eneejer af eller i henhold til  

 lejeaftale, der skal godkendes af Statens Luftfartsvæsen, har eneret (fuld  

 dispositionsret) over mindst et luftfartøj, der er egnet til og i praksis  

 anvendes til den pågældende form for flyvning (det bærende luftfartøj), d. at det må antages, at ansøgeren er i stand til behørigt at drive  

 virksomheden, og e. at ansøgeren ikke har betydelig forfalden gæld til det offentlige,  

 hvorved forstås beløb i størrelsesordenen 50.000 kr. og derover, jf.  

 luftfartslovens § 146 a., stk. 1.
 5.2.1 Den lejeaftale, der er nævnt i pkt. 5.2 c., skal opfylde følgende  

 vilkår:
a.
Lejeren skal have eneret til at bruge luftfartøjet i sin virksomhed  

 (fuld dispositionsret).
b.
Lejeperioden skal være på mindst 2 år, og et eventuelt opsigelsesvarsel  

 på mindst 6 måneder.
c.
Lejeren skal have det fulde økonomiske ansvar for luftfartøjets  

 operation og vedligeholdelse.
d.
Lejeafgiften skal udgøre et fast beløb, der er uafhængigt af det antal  

 timer, som lejeren opererer luftfartøjet.
 Anm.: Ud over en fast lejeafgift kan der aftales et mindre  

 timetillæg.
 5.3 For tilladelsen gælder følgende vilkår:
a.
Virksomheden skal drives i overensstemmelse med de til enhver tid  

 gældende EF-forordninger samt danske love og bestemmelser.
b.
I virksomheden må der kun benyttes dansk registrerede luftfartøjer,  

 medmindre Statens Luftfartsvæsen undtagelsesvis tillader andet.
For hvert af  

 de anvendte luftfartøjer skal der være tegnet forsikring til dækning af  

 ansvaret for erstatning for skade på person eller ting uden for luftfartøjet,  

 jf. luftfartslovens § 130.
c.
Virksomheden er undergivet Statens Luftfartsvæsens tilsyn.
Indehaveren  

 skal efterkomme påbud fra Statens Luftfartsvæsen og meddele Statens  

 Luftfartsvæsen enhver oplysning, der er relevant for udøvelsen af tilsynet.  

 Statens Luftfartsvæsens tilsynsførende personale skal have uhindret adgang  

 til indehaverens lokaliteter, luftfartøjer, dokumenter m.v. i den  

 udstrækning, dette er nødvendigt for udøvelsen af tilsynet.
Statens  

 Luftfartsvæsens personale skal i forbindelse med udøvelsen af tilsynet have  

 fri befordring med virksomhedens luftfartøjer under deres benyttelse.
d.
Med henblik på bedømmelse af luftfartsforetagendets økonomi kan Statens  

 Luftfartsvæsen kræve foretagendets regnskaber indsendt til gennemsyn.
e.
Etablering af fælles drift med andre luftfartsforetagender må ikke ske  

 uden Statens Luftfartsvæsens tilladelse.
f.
Hvis et af de bærende luftfartøjer, jf. pkt. 5.2 c., ikke er  

 luftdygtigt for en periode af mere end en måned, skal Statens Luftfartsvæsen  

 underrettes herom.
g.
Statens Luftfartsvæsen skal på forhånd underrettes om ændringer i  

 foretagendets juridiske status, herunder ejerforhold.
5.4 Tilladelsen meddeles på bestemt tid, normalt for 5 år, og kan gøres  

 afhængig af yderligere vilkår, hvis dette skønnes påkrævet.
Statens  

 Luftfartsvæsen kan endvidere i tilladelsens løbetid foretage sådanne  

 ændringer i de gældende vilkår og bestemmelser, herunder fastsætte yderligere  

 vilkår og bestemmelser, som anses for nødvendige for at sikre, at  

 virksomheden drives på en for almenheden hensigtsmæssig og betryggende måde.
5.5 Tilladelsen vil blive tilbagekaldt, hvis a. indehaveren anmoder derom, b. indehaveren ikke længere opfylder betingelserne for opnåelse af  

 tilladelse, og forholdet ikke bliver rettet inden for en frist, der  

 fastsættes af Statens Luftfartsvæsen, c. der under udøvelsen af virksomheden finder væsentlig tilsidesættelse  

 sted af bestemmelserne i denne BL eller af gældende love og bestemmelser for  

 virksomheden, d. det må antages, at indehaveren ikke er i stand til behørigt at  

 opretholde den tilladte virksomhed, e. foretagendet har indstillet driften i 12 måneder eller ikke har  

 påbegyndt driften 12 måneder, efter tilladelsen er udstedt, f. indehaveren træder i likvidation, undergives konkursbehandling eller  

 standser sine betalinger.
Boet eller, i tilfælde af anmeldt  

 betalingsstandsning, Botilsynet, kan dog efter tilladelse fra Statens  

 Luftfartsvæsen midlertidigt fortsætte virksomheden med henblik på afvikling,  

 afhændelse eller finansiel rekonstruktion af virksomheden, g. der sker væsentlige ændringer i foretagendets ejerforhold, herunder  

 ændringer i bestyrelse og direktion, som medfører, at foretagendet ikke  

 længere opfylder de gældende vilkår i luftfartslovens § 7, stk. 1, for at  

 kunne registrere et luftfartøj her i landet, h. virksomhedens hovedaktionær, hovedanpartshaver eller administrerende  

 direktør bliver straffet for overtrædelse af straffeloven eller  

 luftfartsloven, og overtrædelsen skønnes at udgøre en fare for virksomhedens  

 adgang til at drive luftfartsvirksomhed, eller i. indehaveren har betydelig forfalden gæld til det offentlige, hvorved  

 forstås beløb i størrelsesordenen 100.000 kr. og derover, jf. luftfartslovens  

 § 146 a., stk. 2.
6. Materiel 6.1 Faste installationer skal være godkendt i henhold til BL 1-12.
 6.2 Hvis en person i helikopteren skal betjene udstyr, der forudsætter, at  

 en eller flere døre er afmonterede eller åbne, skal den pågældende person og  

 udstyret være fastspændt i et fastspændingsarrangement, der er godkendt til  

 formålet af Statens Luftfartsvæsen.
7. Flyvepladser Ledningsinspektion udført fra helikopter kan foregå fra følgende  

 flyvepladser:
a.
Fra offentlige, godkendte flyvepladser.
b.
Fra selvvalgte helikopterflyvepladser, jf.
BL 3-31.
8. Personel 8.1 En pilot, der udfører ledningsinspektion fra helikopter, skal være  

 indehaver af trafikflyvercertifikat til helikopter samt have erhvervet en  

 flyvetid på mindst 200 timer som luftfartøjschef på helikopter.
 8.1.1 Piloten skal ved attestation i personlig logbog kunne dokumentere at  

 have modtaget fornøden instruktion og praktisk træning omfattende alle  

 problemområder i forbindelse med ledningsinspektion samt alle manøvrer, som  

 kan indgå heri.
 8.1.2 Den instruktion og træning, der er nævnt i pkt. 8.1.1, skal foregå i  

 et luftfartsforetagende, der har tilladelse til at udføre ledningsinspektion,  

 og skal varetages af en helikopterpilot, som har erhvervet en flyvetid på  

 mindst 200 timer som luftfartøjschef under aktuel ledningsinspektion.
9. Operationelle bestemmelser Ved udførelse af ledningsinspektion fra helikopter uden for tæt bebyggede  

 områder, herunder sommerhusområder og campingpladser samt områder, hvor et  

 større antal mennesker er samlet i fri luft, må minimumsflyvehøjden, jf.
BL  

 7-1, pkt. 5.4 b., underskrides, når det er nødvendigt for at udføre opgaven,  

 med følgende begrænsninger:
a.
Flyvningen skal planlægges og udføres, så omgivelserne forstyrres  

 mindst muligt.
Hvis det konstateres, at flyvningen er til gene, skal der  

 straks træffes sådanne rimelige forholdsregler, som kan begrænse generne.
b.
Ved planlægning og udførelse af ledningsinspektion skal der tages  

 hensyn til lysforholdene, således at flyvning ikke finder sted i så kraftigt  

 modlys eller så ringe sigtbarhed, at piloten ikke til enhver tid tydeligt kan  

 se ledinger, master og andre hindringer.
c.
Overflyvning af vej og jernbane må ikke finde sted i lavere højde end  

 15 m.
d.
Under flyvningen må en helikopter ikke komme mennesker, græssende  

 husdyr, bygninger eller køretøjer nærmere end 25 m.
Dette gælder dog ikke,  

 hvis de pågældende personers samtykke foreligger, eller hvis ejeren af dyr,  

 bygninger eller køretøjer har givet tilladelse hertil.
I så fald kan  

 afstanden nedsættes til helikopterens rotordiameter.
e.
Under ledningsinspektion skal helikopterens højde, hastighed og afstand  

 til ledninger og master være således afpasset, at der på intet tidspunkt  

 opstår risiko for at komme i berøring med ledninger og master.
f.
Flyvningen skal udføres således, at nødlanding til enhver tid kan  

 gennemføres uden risiko for skade på personer eller ejendom på jorden eller  

 vandet.
g.
Under udførelse af flyvningen må kun medføres personer, som har en  

 nødvendig funktion i forbindelse hermed.
Sådant personel skal være grundigt  

 instrueret om alle forhold af betydning for sikkerheden.
Personel under  

 optræning til sådan funktion kan dog medfølge.
10. Dispensation Statens Luftfartsvæsen kan i ganske særlige tilfælde dispensere fra  

 bestemmelserne i denne BL, når det skønnes foreneligt med de hensyn, der  

 ligger til grund for de pågældende bestemmelser.
11. Klageadgang Afgørelser truffet af Statens Luftfartsvæsen efter bestemmelserne i denne  

 BL kan påklages til Trafikministeriet.
12. Straf 12.1 Udførelse af flyvning uden tilladelse, jf. pkt. 5.1, straffes i  

 medfør af luftfartslovens § 149, stk. 4, med bøde eller hæfte.
 12.2 Overtrædelse af vilkårene i pkt. 5.3 og vilkår fastsat efter pkt. 5.4  

 straffes i medfør af luftfartslovens § 149, stk. 13, med bøde eller hæfte.
 12.3 Overtrædelse af bestemmelserne i afsnit 8 eller 9 straffes i medfør  

 af luftfartslovens § 149, stk. 3, henholdsvis stk. 8, med bøde, hæfte eller  

 fængsel i indtil 2 år.
 12.4 For overtrædelser begået af selskaber m.v. (juridiske personer) kan  

 der pålægges strafansvar efter reglerne i straffelovens 5. kapitel, jf.  

 luftfartslovens § 149, stk. 14.
13. Ikrafttræden 13.1 Denne BL træder i kraft den 1. august 1997.
 13.2 Samtidig ophæves BL 5-36, 1. udgave af 1. januar 1983.
