Nr BTL 244 Betænkning over Forslag til lov om ændring af realkreditlov og lov om  

 stempelafgift m.v. (Forlængelse af foranstaltninger til imødegåelse af  

 tvangsauktioner samt stimulering af omsætningen af ejerboliger)   

 Nr L 244 1989-90, 1. samling Afgivet af Boligudvalget Afgivet: 19900813 Udvalget har behandlet lovforslaget i 2 møder og har herunder stillet spørgsmål til boligministeren, som denne har besvaret skriftligt.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal inden for flertallet (Fremskridtspartiets medlem af  

 udvalget) oplyser dog følgende:
 To medlemmer af Fremskridtspartiets folketingsgruppe vil ved 2. behandling  

 af lovforslaget redegøre for deres stilling til dette.
Et mindretal (Socialdemokratiets medlemmer af udvalget) indstiller  

 lovforslaget til vedtagelse med det stillede ændringsforslag.  

 Mindretallet henviser til de af bl.a.
Socialdemokratiet under behandlingen af  

 L 236 i maj 1990 stillede ændringsforslag, hvorefter dele af boligpakken, som  

 det nu foreslås, ville være blevet forlænget til årets udgang og  

 spekulationsmulighederne i stempelafgiftsfritagelsen fjernet, jf. det nu  

 stillede ændringsforslag.
Mindretallet finder, at det havde været  

 hensigtsmæssigt at gennemføre en midlertidig ordning efter så grundige  

 overvejelser, at den ville kunne være blevet gennemført på een gang, således  

 at det midlertidige præg står klart for det marked, der skal agere på  

 baggrund af Folketingets vedtagelser.
Dette har desværre ikke været  

 tilfældet.
Boligministeren har desværre ikke kunnet give udvalget oplysninger  

 vedrørende virkningen af vedtagelsen af L 236 og har ej heller kunnet give  

 oplysninger om udviklingen i antallet af tvangsauktioner i den periode, L 236  

 har virket.
 Dette er ikke tilfredsstillende.
 Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
 Det fremgår til fulde af svarene fra boligministeren, at forlængelsen af  

 ejerboligpakken er politik i blinde: ingen ved, hvordan ejerboligpakken  

 indtil nu har virket.
 Mindretallet finder det samtidig uanstændigt, at ejerboligsektoren  

 subsidieres med et trecifret millionbeløb, som til dels skal finansieres af  

 dem, der ikke får kompensation for den forhøjede petroleumsafgift.
 Mindretallet har stillet et ændringsforslag, som lukker den  

 spekulationsmulighed, der ligger i, at hinanden nærtstående og afhængige  

 aktører kan foretage fiktive ejendomshandler for derved at opnå  

 stempelafgiftsfritagelse.
 En vedtagelse af dette ændringsforslag vil gøre lovforslaget mindre  

 uspiseligt, men det vil fortsat være så uacceptabelt, at SF ikke kan støtte  

 det.
Ændringsforslag Af et mindretal (S og SF):
Til § 4 1) Efter nr. 2 indsættes som nyt nummer:
 »01. I § 34 A indsættes efter stk. 3 som nyt stykke:
 »Stk. 4. Stempelfriheden efter stk. 1 gælder ikke  

 overdragelse af ejerboliger til helårsbeboelse i følgende tilfælde:
 a) Overdragelse mellem selskaber og personer, hvor den ene part direkte  

 eller gennem et selskab kan udøve bestemmende indflydelse på den anden.
b) Overdragelse inden for den i § 44, stk. 1, i lov om afgift af arv og  

 gave omhandlede personkreds.« Stk. 4 bliver herefter stk. 5.' Bemærkninger Til nr. 1 Ved afgørelse af, om der foreligger den i litra a nævnte bestemmende  

 indflydelse, lægges samme principper til grund som i lov om beskatning af  

 fortjenester ved afståelse af aktier m.v., jf. denne lovs § 4.
 Med den foreslåede ændring sikres det, at skattespekulative  

 ejendomshandler (eksempelvis handler mellem hovedaktionær og  

 hovedaktionærselskab), som der ikke er flertal for at begrænse gennem  

 ændringer i skattelovgivningen, ikke tillige begunstiges af fritagelse for  

 betaling af stempelafgift, der hidtil har været en beskeden bremse.
