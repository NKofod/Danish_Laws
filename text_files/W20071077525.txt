Klage over manglende diagnosticering af snoet sædstreng (testis torsio) Nævnet fandt grundlag for at kritisere den reservelæge og den overlæge fra urologisk afdeling, som så patienten første og anden gang, idet de burde have foretaget yderligere undersøgelser i form af ultralyd og Dopplerflow, eller have indlagt ham til observation, eller foranlediget et eksplorativt indgreb for at udelukke, at der var tale om testis torsio.
 Nævnet fandt videre grundlag for at kritisere den 1.reservelæge, der sendte patienten hjem uden at foretaget andet end en manuel, objektiv undersøgelse.
 Endvidere fandt nævnet grundlag for at kritisere den reservelæge, som så patienten efter henvisning fra en vagtlæge, idet reservelægen burde have foretaget en eksplorativ operation for at få en sikker diagnose, da der ikke var mulighed for at få en ultralydsscanning.
Endelig fandt nævnet grundlag for at kritisere den vagtlæge, som så patienten på tredjedagen i forløbet, da vagtlægen ikke alene burde have stolet på sin kliniske undersøgelse, da sygehistorien gav mistanke om testis torsio.
Nævnet lagde herved vægt på, at det hos yngre mænd er særdeles vanskeligt ved klinisk undersøgelse at afgøre, om en smertefuld tilstand i pungen skyldes en bitestikelbetændelse eller en truende testistorsion, som ubehandlet kan medføre tab af testiklen.
