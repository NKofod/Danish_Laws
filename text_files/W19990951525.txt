Kendelse fra Pressenævnet i sag nr.  

 82/1996 Foreningen Pædofilgruppen v/[navn] har klaget til  

 Pressenævnet over en radioudsendelse den 26. august 1996 i Danmarks  

 Radios regionalstation i Holstebro, Radio Midt & Vest, idet foreningen  

 finder, at god presseskik er overtrådt.
Der er ligeledes klaget over,  

 at Radio Midt & Vest har afvist at give klageren lejlighed til at  

 fremsætte et genmæle.
Udsendelsen havde form af et debatprogram, hvor MF  

  Bjørn  Elmquist, der er formand for Folketingets Retsudvalg, var  

 inviteret i studiet til en debat om foreningsfriheden dels generelt dels  

 specielt for pædofile.
Baggrunden herfor var den aktuelle debat om  

 pædofile på baggrund af sexskandalen i Belgien.
Lytterne kunne  

 medvirke med kommentarer pr. telefon.
I udsendelsen var der endvidere et  

 interview med [navn], der udtalte sig som talsmand for klageren.
 I udsendelsen gav  Bjørn  Elmquist gentagne gange  

 udtryk for, at klageren efter hans opfattelse burde have og også havde  

 ret til at danne en forening.
Udsendelsen havde følgende forløb:  

 Indledningsvis bragtes et interview med  Bjørn  Elmquist, herefter var  

 der en kommentar fra en lytter, dernæst interviewet med [navn] og  

 herefter yderligere kommentarer og spørgsmål til  Bjørn  

  Elmquist fra et antal lyttere.
Udsendelsen havde en varighed på ca. 40  

 minutter.
Heraf varede interviewet med [navn] ca. 10 minutter.
 Efter interviewet med [navn] var bl.a. følgende  

 kommentarer:
 "Speak: Jeg skal sige velkommen til  Carsten  Nielsen fra  

 Viborg.
CN: Ja tak, jeg har en kommentar til  

 spørgsmål om de pædofile.
Jeg har arbejdet i psykiatrien i  

 omkring Viborg i de sidste 7 år, og inden for det område, der  

 møder vi jo mennesker der næsten alle har haft voldsomme  

 oplevelser i barndommen, og mange af de oplevelser går på seksuel  

 art.
Og det viser sig jo at det er nogle ting, som de næsten ikke kan  

 komme over, eller præger dem resten af livet.
Så jeg synes det vi  

 skal have ind i debatten, om de pædofile er, at de er syge og de skal  

 have hjælp.
Det er den eneste måde, vi kan komme over det her  

 på.
Speak: Jamen, er det så udmærket med  

 sådan en forening her, hvor nogen måske får hjælp og  

 rådgivning? CN: Ja, hvis de får den rette hjælp.
Nu har vi  

 jo foreningsfrihed i Danmark, så man kan jo ikke forbyde foreningen,  

 det tror jeg heller ikke man skal.
Men man må lige som få ind i  

 debatten, at de er syge, og de skal have hjælp.
Det synes jeg det er  

 meget vigtigt.
 ....
 Speak: Tak til  Carsten  Nielsen fra Viborg og jeg skal  

 sige velkommen til  John  Nielsen fra Humlum(?).
 ....
JN: Men du synes det er fuldt acceptabelt at have en  

 forening, hvis formål er at diskutere pædofili, noget som vi  

 allesammen, jeg vil tillade mig at kalde det normale mennesker, synes er  

 noget af det mest afskyelige, det er jo trods alt en forening der omhandler  

 noget, der har med en eller anden form for overgreb på børn at  

 gøre, det synes jeg absolut er uacceptabelt.
At et samfund vil tillade  

 sig det.
 ....".
 Klageren har anført, at det forud for udsendelsen  

 var aftalt med programværten, at [navn] skulle komme til ordre to  

 gange, en gang som sket og en gang sidst i udsendelsen, hvor han skulle kunne  

 kommentere resten af udsendelsen, og at journalisten var bekendt med, at  

 denne procedure var en betingelse for [navn]s deltagelse i udsendelsen.
 Klageren har gjort gældende, at stationen har  

 handlet i strid med god presseskik ved at bryde den indgåede  

 aftale.
 Klageren har endvidere anført, at der i udsendelsen  

 blev rettet grove og ærekrænkende beskyldninger mod  

 pædofile generelt og Foreningen Pædofilgruppen, bl.a. faktuelle  

 påstande om, at foreningen skulle have med ulovlig børneporno at  

 gøre.
 Klageren har til støtte for kravet om genmæle  

 anført, at udsendelsen uden den sidste medvirken fra [navn]s side kom  

 til at fremstå ensidigt og forudindtaget imod pædofile.
 Klageren har endelig anført, at udtalelserne fra  

  Carsten  Nielsen, om at pædofile er syge og fra  John  Nielsen om, at  

 foreningen har at gøre med overgreb på børn, er  

 påstande af faktisk karakter, som foreningen finder urigtige, og at  

 foreningen derfor har krav på genmæle.
Danmarks Radio har i en udtalelse anført, at det er  

 korrekt, at tilrettelæggeren forud for udsendelsen aftalte med [navn],  

 at han ville få mulighed for at udtale sig først og sidst i  

 udsendelsen.
Under afviklingen af udsendelsen vurderede  

 tilrettelæggeren, at foreningens formål og virke var blevet  

 tilstrækkeligt belyst ved [navn]s første og ikke helt korte  

 medvirken, og at det ud fra et alsidighedssynspunkt var vigtigere med flere  

 synspunkter i debatten.
Derfor måtte det sidste interview med [navn]  

 udgå.
 Danmarks Radio har videre anført, at klageren netop  

 fik mulighed for at deltage i debatten, fordi programmet drejede sig om en  

 minoritetsgruppe og vedrørte et ømtåleligt emne. [Navn]  

 fik i interviewet lejlighed til at kommentere spørgsmål om  

 børnepornografi, og Danmarks Radio har derfor afvist, at udsendelsen  

 har været i strid med god presseskik.
 Danmarks Radio har i relation til klagen over, at man har  

 afvist at bringe et genmæle, anført, at der i udsendelsen ikke  

 bliver fremsat oplysninger af faktisk karakter, der er egnet til at  

 påføre nogen økonomisk eller anden skade af betydning, at  

 der ikke efter interviewet med [navn] fremkom oplysninger af betydning, som  

 ikke allerede havde mulighed for at kommentere eller rent faktisk  

 kommenterede først i udsendelsen, samt at klageren i et ikke  

 ubetydeligt omfang kom til ordre i udsendelsen.
 Følgende nævnsmedlemmer har deltaget i sagens  

 behandling: Per Sørensen, Kate Bluhme, Hans Dam og Ole Askvig.
 Pressenævnet udtaler:
 Pressenævnet bemærker indledningsvis, at  

 radiostationen som led i den redaktionelle frihed under en direkte udsendelse  

 er berettiget til at foretage ændringer i udsendelsens planlagte  

 forløb.
Imidlertid var der indgået en aftale om udsendelsens  

 forløb, hvorefter [navn] skulle komme til orde både først  

 og sidst i programmet.
Da Danmarks Radio ikke forinden havde taget forbehold  

 for, at den direkte udsendelses form kunne vanskeliggøre overholdelse  

 af aftalen, finder Pressenævnet, at tilsidesættelsen af denne  

 aftale udgør en overtrædelse af god presseskik, og  

 Pressenævnet udtaler sin kritik.
 Af de af Danmarks Radio anførte grunde kan  

 Pressenævnet tiltræde, at der er givet klageren afslag på  

 genmæle.
 Afsagt den 28. november 1996.
