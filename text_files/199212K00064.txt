Nr LSF 64 Forslag til Lov om ændring af lov om elforsyning (Elselskabers udvidede  

 aktiviteter) den 28. oktober 1992 § 1 I lov nr. 54 af 25. februar 1976 om elforsyning, som senest ændret ved lov  

 nr. 329 af 14. maj 1992 foretages følgende ændringer:
 1. I § 9 indsættes som stk. 5:
» Stk. 5. Ved levering af elektricitet indregnes i prisen  

 realiseret fortjeneste eller tab på investeringer, der er foretaget i  

 overensstemmelse med § 9 b.« 2. Efter § 9 a indsættes:
» § 9 b.
Elforsyningsvirksomheder kan inden for en af  

 energiministeren fastsat samlet risiko- og garantiforpligtelse investere i  

 eet fælles selskab, som i udlandet engagerer sig i elforsyning, kombineret  

 el- og varmeforsyning, eller aktiviteter som står i forbindelse hermed.
 Stk. 2. Elforsyningsvirksomhedernes investeringer må ikke påføre  

 elforbrugerne en urimelig risiko.
 Stk. 3. Energiministeren kan fastsætte nærmere regler om  

 selskabets aktiviteter, herunder om omfanget af virksomheden,  

 regnskabsmæssige krav, godkendelse af det særlige selskabs vedtægter,  

 afholdelse af de med tilsynet forbundne udgifter og indregning af fortjeneste  

 og tab i elprisen.
 Stk. 4. Energiministeren kan bestemme, at kun nærmere angivne  

 elforsyningsvirksomheder kan foretage de i stk. 1 nævnte investeringer.
§ 9 c.
Elforsyningsvirksomheder kan med virkning for  

 prisfastsættelsen efter § 9, stk. 1, tilbyde finansiering af elbesparende  

 foranstaltninger hos sine kunder, såfremt der ikke herved påføres  

 elforbrugerne en urimelig risiko.
 Stk. 2. Virksomheden skal udøves på grundlag af selvstændige  

 regnskaber og budgetter og må ikke påføre anden finansieringsvirksomhed  

 urimelig konkurrence.
Stk. 3. Energiministeren kan fastsætte nærmere regler om  

 finansieringsvirksomheden, herunder om omfanget af virksomheden,  

 regnskabsmæssige krav, renteforhold og indregning af fortjeneste og tab i  

 elprisen.« 3. I § 10, stk. 1, ændres »herunder afgifter ved  

 tilslutning og udvidelse« til: »herunder betingelser for den i §§ 9  

 b og 9 c omhandlede virksomhed«.
 4. I § 10, stk. 4, ændres »§ 9 eller § 9 a« til:  

 »§§ 9 til 9 c«.
§ 2 Loven træder i kraft den 1. januar 1993.
Bemærkninger til lovforslaget Almindelige bemærkninger Lovforslagets baggrund er folketingsbeslutningen af 5. maj 1992,  

 hvorefter: »Folketinget opfordrer regeringen til senest i oktober 1992  

 at fremsætte forslag til lov om ændring af lov om elforsyning, således at der  

 skabes en utvetydig hjemmel for ELSAM og ELKRAFT til at engagere sig i  

 etablering og drift af kraftvarmeværker m.v. i udlandet.
Dette skal kunne ske  

 med baggrund i elselskabernes eksisterende kapitalgrundlag, herunder den  

 løbende forskudshenlæggelse, og inden for en samlet risiko- og  

 garantiforpligtelse på op til 1 mia. kr.
Endvidere opfordres regeringen til i samme sammenhæng at skabe klar  

 lovmæssig hjemmel for, at elselskaberne kan tilbyde tredjepartsfinansiering  

 som et led i bestræbelserne på at gennemføre elbesparelser.« Lovforslaget indeholder i overensstemmelse hermed to udvidelser af  

 elforsyningslovens rammer for, hvilke aktiviteter elforsyningsvirksomhederne  

 må engagere sig i med virkning for elpriserne.
Den første udvidelse består i at give den danske elsektor adgang til på de  

 områder, hvor de på et kommercielt grundlag kan bringe dansk viden og  

 energiteknologi i anvendelse, at kunne foretage et direkte økonomisk  

 engagement i energianlæg i udlandet.
Ifølge lovforslaget skal investeringerne  

 foretages i eet fælles selskab.
Ved at samle investeringerne i eet særligt  

 selskab sikres det, at den samlede know how og ekspertise i den danske  

 elsektor kan udnyttes optimalt i forbindelse med nye engagementer i udlandet  

 jævnfør bemærkningerne til de enkelte bestemmelser.
Formålet med denne udvidelse er at øge den eksportmæssige udnyttelse af  

 den særlige danske know-how med hensyn til blandt andet kraftvarmeanlæg,  

 røgrensningsanlæg og vindmøller og herigennem bidrage til at forbedre  

 miljøet.
Ikke mindst i en række tidligere Øst-lande vil en øget udnyttelse af  

 mere avanceret energiteknologi og know-how kunne bidrage til at reducere de  

 miljømæssige problemer.
Set i lyset af miljøproblemernes grænseoverskridende  

 karakter vil dette også være til gavn for miljøet herhjemme.
Den anden udvidelse af elforsyningslovens bestemmelser giver de enkelte  

 elforsyningsvirksomheder adgang til under nærmere angivne rammer og vilkår at  

 tilbyde elforbrugerne finansiering - såkaldt tredjepartsfinansiering - af  

 elbesparende investeringer.
Formålet hermed er at give  

 elforsyningsvirksomhederne klar lovmæssig adgang til at anvende  

 tredjepartsfinansiering som et yderligere virkemiddel i bestræbelserne på at  

 fremme gennemførelsen af elbesparelser.
 Denne udvidelse skal endvidere ses i lyset af, at de enkelte  

 elforsyningsvirksomheder med Folketingets dagsorden af 10. marts 1992 er  

 blevet pålagt at opstille konkrete målsætninger for elbesparelser.
I henhold til den gældende elforsyningslovs § 1, stk. 2, forstås ved  

 elforsyning produktion, transmission og distribution af elektricitet fra  

 stationære anlæg samt ind- og udførsel af elektricitet.
Der er ikke efter  

 denne bestemmelse noget til hinder for, at elselskaber driver anden  

 virksomhed.
I elforsyningslovens § 9 er det imidlertid fastsat, hvilke  

 omkostninger der kan indregnes i prisen for elektricitet.
Lovforslaget har  

 derfor form af tilføjelser og ændringer til prisbestemmelserne.
En udvidelse af elforsyningsvirksomhedernes aktiviteter må så vidt muligt  

 ikke belaste elprisen for elforbrugerne.
Elforbrugere kan ikke frit vælge  

 deres leverandør, og som følge heraf bør der være snævre grænser for, hvilke  

 aktiviteter elforsyningsvirksomheder kan engagere sig i med virkning for  

 elprisen.
Når elforsyningsvirksomheder engagerer sig i aktiviteter, hvor der også er  

 andre aktører på markedet, er der ligeledes risiko for, at  

 elforsyningsvirksomhederne herved kan påføre private virksomheder en urimelig  

 konkurrence.
Hvis elforsyningsvirksomhederne kan indregne omkostningerne til  

 de konkurrerende aktiviteter i elprisen, opnås en økonomisk fordel, som andre  

 aktører ikke har.
Med en udvidelse af elforsyningens aktiviteter, må det i videst muligt  

 omfang sikres, at der ikke herved påføres private virksomheder en urimelig  

 konkurrence.
Der må derfor stilles krav om, at de enkelte aktiviteter udøves  

 på markedsmæssige vilkår.
I henhold til elforsyningslovens § 10, stk. 4,  

 foretager elprisudvalget en bedømmelse af, om priser og andre betingelser for  

 elforsyningens aktiviteter er urimelige.
Heri indgår ligeledes en bedømmelse  

 af, om de pågældende aktiviteter må anses for urimelige i konkurrencemæssig  

 henseende.
Kommunerne kan i henhold til de uskrevne regler for kommunernes  

 opgavevaretagelse lovligt drive elforsyningsvirksomhed.
Med dette  

 ændringsforslag gives elforsyningsvirksomheder som sådan hjemmel til  

 tredjepartsfinansiering.
Kommunernes lovlige aktivitetsområder vil således  

 blive udvidet.
Ligeledes vil kommunale forsyningsvirksomheder gennem deres  

 ejerskab af produktionsselskaberne, som er henholdsvis interessenter i Elsam  

 og andelshavere i Elkraft, lovligt kunne deltage i de aktiviteter i udlandet,  

 som Elsam og Elkraft måtte etablere.
 Økonomiske og administrative konsekvenser.
Lovforslaget vurderes ikke at få økonomiske konsekvenser for staten.  

 Administrativt vurderes det øgede tilsyn med elselskabernes aktiviteter i  

 udlandet at kunne medføre et behov i størrelsesordenen 2 årsværk, svarende  

 til 800.000 kr. årligt, afhængigt af omfanget af udlandsvirksomheden.
Denne  

 administration vil i alt overvejende grad ligge i elprisudvalgets sekretariat  

 under Konkurrencerådet.
Det vurderes, at administrationen i Energiministeriet  

 kan afholdes inden for de eksisterende rammer.I henhold til lovforslagets § 9  

 b, stk. 3, kan energiministeren fastsætte regler om de med tilsynet forbundne  

 udgifter.
Energiministeren vil således kunne træffe bestemmelse om, at  

 selskabet, som forestår energiforsyning i udlandet, afholder de med tilsynet  

 forbundne udgifter.
Bemærkninger til de enkelte bestemmelser Til § 1, nr. 1 Bestemmelsen fastslår, at der i prisen for elektricitet, jf. § 9, stk. 1,  

 indregnes realiseret fortjeneste og tab på de investeringer, der er foretaget  

 i overensstemmelse med § 9 b.
Da investeringer efter § 9 b foretages i et  

 særligt selskab, er det angivet, at det er realiseret fortjeneste og tab som  

 indregnes.
Ved fortjeneste vil der således være tale om udbetalt udbytte  

 eller likvidationsprovenu fra selskabet.
Til § 1, nr. 2 § 9 b Bestemmelsen giver elforsyningsvirksomheder hjemmel til inden for en af  

 energiministeren angivet ramme at investere i et fælles selskab, som i  

 udlandet engagerer sig i elforsyning, kombineret el- og varmeforsyning, eller  

 aktiviteter som står i forbindelse hermed.
I henhold til bemærkningerne i  

 beslutningsforslaget er der ikke tilsigtet nogen specifik afgrænsning af  

 anlægstyper, energiformer eller aktiviteter, idet det først og fremmest må  

 være op til elforsyningsvirksomhederne at tage stilling til, i hvilke  

 konkrete projekter de på et kommercielt grundlag kan bringe dansk viden og  

 energiteknologi i anvendelse.
Energiministeren angiver en ramme for den samlede risiko- og  

 garantiforpligtelse.
Denne ramme vil blive fastsat til 1 mia. kr.
Hvis  

 udviklingen tilsiger det, kan rammen dog reguleres af energiministeren.
Af folketingsbeslutningen fremgår, at det er Elsam og Elkraft, der skal  

 kunne engagere sig i udlandsaktiviteter.
Det findes imidlertid ikke  

 hensigtsmæssigt direkte at give hjemmel til særlige selskaber.
Der vil i så  

 fald være tale om en konkret, personel lovgivning.
En eventuel  

 strukturændring i elsektoren ville herefter iøvrigt kunne nødvendiggøre en  

 lovændring.
I lovforslaget er det derfor angivet, at det er elforsyningsvirksomheder,  

 der kan investere i et særligt selskab, der engagerer sig i  

 energiforsyningsprojekter i udlandet.
Hermed er imidlertid ikke tilsigtet, at  

 samtlige elforsyningsvirksomheder skal kunne engagere sig særskilt i  

 udlandsaktiviteter med virkning for prisen for elforbrugerne.
Der er tale om  

 et nyt aktivitetsområde, hvor erfaringsgrundlaget er spinkelt.
Hvis samtlige  

 elforsyningsvirksomheder skulle kunne trække på den angivne ramme, ville det  

 stille store krav til koordineringen og styringen af rammen.
Ligeledes ville  

 tabsrisikoen for elforbrugerne kunne øges, såfremt en elforsyningsvirksomhed  

 med et begrænset kundegrundlag måtte lide tab på udlandsinvesteringer.
 Energiministeren vil derfor efter § 9 b, stk. 4, træffe bestemmelse om, at  

 den angivne ramme kan udnyttes af Elsam og Elkraft.
 Da kraftværksselskaberne, som i det væsentligste ejes af  

 distributionsselskaberne inden for deres område, er henholdsvis interessenter  

 i Elsam og andelshavere i Elkraft, sikres det, at elforsyningsvirksomhederne  

 som sådan har indflydelse på de enkelte engagementer.
Ifølge lovforslaget skal investeringerne foretages i eet fælles selskab.  

 Det forudsættes, at investeringen sker i et selskab med begrænset ansvar,  

 eksempelvis et aktieselskab, anpartsselskab eller andelsselskab.
Ved at samle  

 Elsam og Elkrafts investeringer i eet særligt selskab sikres det, at den  

 samlede know how og ekspertise i den danske elsektor kan udnyttes optimalt i  

 forbindelse med nye engagementer i udlandet.
Med de relativt begrænsede  

 ressourcer i den danske elforsyning er det afgørende, at der ikke sker en  

 indbyrdes konkurrence om den angivne ramme.
Ligeledes sikres det bedre, at  

 risiko- og garantiforpligtelsen holdes inden for rammen på 1 mia. kr.
Engagementet skal kunne ske med baggrund i Elsam og Elkrafts eksisterende  

 kapitalgrundlag, herunder den løbende forskudshenlæggelse, og inden for en  

 samlet risiko- og garantiforpligtigelse på op til 1 mia.kr.
Hæftelsen opgøres  

 som summen af ansvarlig kapital indskudt i, lån ydet til, og garantier ydet  

 for de pågældende investeringer med fradrag af afdrag på disse lån samt  

 udbetalt udbytte eller likvidationsprovenu fra selskabet.
 Elforsyningsvirksomhederne skal ifølge lovforslaget ikke have mulighed for  

 at foretage henlæggelser til aktiviteter i udlandet efter de regler, der  

 gælder for henlæggelser i henhold til § 9, stk. 1.
Baggrunden for de særlige henlæggelsesregler er elforsyningens særlige  

 karakter.
Elforsyningsvirksomheder har forsyningspligt og pligt til at  

 garantere en meget høj grad af forsyningssikkerhed.
Dette kan medføre pligt  

 for forsyningsvirksomhederne til at foretage nyinvesteringer, som ikke  

 automatisk fører til større omsætning eller fortjeneste.
I de tilfælde, hvor  

 investeringen faktisk foretages med henblik på øget omsætning, falder  

 investeringen ikke sammen med det tidspunkt, hvor forbrugsstigningen er  

 konstateret.
På grund af kravet om meget høj forsyningssikkerhed må  

 investeringen foretages før den konstaterede forbrugsstigning.
Kommende investeringer i nyanlæg kan indregnes fuldt ud i elpriserne.
I 5  

 år forud for større investeringer kan der påbegyndes henlæggelser, således at  

 der på investeringstidspunktet er henlagt til 75% af investeringen.
Disse  

 regler medfører en mere konstant elpris, idet udgifterne fordeles jævnt over  

 årene, ligesom henlæggelsesreglerne kan fungere som et prissignal til  

 elforbrugerene om kommende års elforbrug.
 De her nævnte hensyn gør sig ikke gældende for investeringer i selskaber  

 som forestår energiforsyning i udlandet, idet elforsyningsvirksomheder ikke  

 her har forsyningspligt, hvorfor henlæggelsesreglerne ikke bør finde  

 anvendelse.
Når elforsyningsvirksomheder med baggrund i det eksisterende  

 kapitalgrundlag herefter foretager kapitalindskud, yder lån eller stiller  

 garantier i et særligt selskab med henblik på etablering og drift af  

 energiforsyningsprojekter i udlandet, forudsættes det, at de indskudte midler  

 forrentes efter normale vilkår, således at de danske elforbrugere ikke bærer  

 et rentetab.
Det er hensigten, at udlandsvirksomheden ikke skal subsidieres  

 fra de danske elforbrugere, men drives på forretningsmæssige vilkår.
Det er  

 herefter en forudsætning, at Elsam og Elkrafts engagementer i udlandet ikke  

 som udgangspunkt skal kunne medføre en stigning i elprisen for de danske  

 elforbrugere.
Kun hvis investeringen mod forventning medfører et tab, vil  

 dette tab kunne indregnes i elprisen.
Det forudsættes, at der anlægges en forholdsvis forsigtig strategi, og at  

 engagementerne sker i relativt overskuelige projekter.
Ifølge lovforslagets §  

 9, stk. 5, kan virksomheden udøves med virkning for prisfastsættelsen efter  

 elforsyningslovens § 9. Dette forudsætter i henhold til § 9 b, stk. 2, at der  

 ikke påføres elforbrugerne en urimelig risiko.
Elforsyningsvirksomhederne er  

 således forpligtet til at foretage en nøje vurdering af rentabiliteten i det  

 enkelte projekt og dermed den eventuelle tabsrisiko for de danske  

 elforbrugere.
Når de påtænkte investeringer anmeldes til elprisudvalget, jf.  

 lovforslagets § 1, nr. 3, skal der således foreligge en vurdering af  

 tabsrisikoen for de danske elforbrugere og hvilke konsekvenser et eventuelt  

 tab vil få for elprisen.
Elprisudvalget vil i henhold til elforsyningslovens § 10, stk. 4, kunne  

 give påbud om ændring af priser eller betingelser, hvis de findes urimelige  

 eller i strid med bestemmelserne i §§ 9 eller 9 b.
Med priser og betingelser  

 sigtes bredt til elforsyningsvirksomhedernes aktiviteter.
Elprisudvalget vil  

 herefter kunne træffe bestemmelse om, at investeringer i udlandsaktiviteter,  

 som måtte findes at indebære en urimelig risiko for tab, ikke vil kunne  

 henføres som en indregningsberettiget omkostning i elprisen.
Da der er tale om et nyt aktivitetsområde, som i tilfælde af tab på  

 investeringen kan få betydning for prisen på elektricitet for de danske  

 elforbrugere, bør det sikres, at der er mulighed for nøje at følge de givne  

 projekter i udlandet.
Energiministeren vil derfor fastsætte regler om, at der  

 i forbindelse med anmeldelse af det enkelte projekt til elprisudvalget,  

 ligeledes skal foreligge langtidsbudgetter på 10 år.
Hvert år korrigeres  

 disse budgetter, og indsendes til elprisudvalget.
 Elforsyningsvirksomheden skal holde sit engagement i det særlige selskab  

 udskilt i særlige regnskaber, således at der skabes gennemsigtighed omkring  

 den særlige aktivitet.
De nævnte engagementer vil i henhold til lovforslagets § 9, stk. 5, kunne  

 ske med virkning for elprisen, således at et eventuelt tab vil kunne  

 indregnes i elprisen efter § 9. Ligeledes skal fortjenesten på engagementet  

 komme de danske elforbrugere til gode.
Da investeringen foretages i et  

 særligt selskab vil det være muligt for selskabet at ophobe fortjenesten.  

 Dette kan have en fornuftig selskabsmæssig værdi på kort sigt.
Fortjenesten  

 må dog ikke på længere sigt have karakter af kapitalopsamling, idet  

 fortjenesten således ikke ville komme elforbrugerene til gode.
 Energiministeren fastsætter efter forhandling med elsektoren nærmere  

 regler om indregning af fortjeneste og tab i elprisen samt øvrige  

 regnskabsmæssige krav, jf. forslagets § 9 b, stk. 3. Ligeledes vil der blive  

 fastsat regler om godkendelse af selskabets vedtægter samt om fornødent  

 regler om afholdelse af de med tilsynet forbundne udgifter, jf. de  

 almindelige bemærkninger om de økonomiske og administrative konsekvenser.
§ 9 c Bestemmelsen giver hjemmel for elforsyningsvirksomhederne til med virkning  

 for elprisen at tilbyde sine kunder finansiering - såkaldt  

 tredjepartsfinansiering - ved gennemførelse af elbesparende investeringer.  

 Hjemmelen gælder for såvel kommunalt ejede som ikke-kommunalt ejede  

 elforsyningsvirksomheder.
Den grundlæggende ide i tredjepartsfinansiering er, at  

 forsyningsvirksomheden som led i en samlet indsats for at fremme  

 elbesparelser også kan tilbyde at finansiere de nødvendige investeringer.
Det  

 ydede lån forrentes og afdrages herefter over en vis årrække, i princippet  

 ved at fastholde elregningen på det hidtidige niveau uanset elbesparelsen,  

 indtil lånet er tilbagebetalt.
Det vil være op til den enkelte elforsyningsvirksomhed, i hvilket omfang  

 man vil yde tredjepartsfinansiering.
Finansieringsordningerne kan således  

 betragtes som et potentielt virkemiddel i elforsyningsvirksomhedens  

 bestræbelser på at fremme elbesparelser inden for forsyningsområdet.
Af lovforslaget følger, at elforsyningsvirksomheder med virkning for  

 prisfastsættelsen efter elforsyningslovens § 9 kan tilbyde finansiering af  

 elbesparende foranstaltninger, såfremt der ikke herved påføres elforbrugerne  

 en urimelig risiko.
Yderligere følger det af stk. 2, at virksomheden skal  

 udøves på grundlag af selvstændige budgetter og regnskaber, samt at  

 virksomheden ikke må påføre anden finansieringsvirksomhed en urimelig  

 konkurrence.
Der gives elforsyningsvirksomhederne adgang til at yde  

 tredjepartsfinansiering med virkning for elprisen, såfremt der ikke herved  

 påføres elforbrugerne en urimelig risiko.
Det vil sige, at  

 elforsyningsvirksomhederne i en periode vil kunne øge elprisen på baggrund af  

 de udgifter, elforsyningsvirksomheden har ved finansieringsvirksomheden,  

 herunder selve lånene samt administrationsomkostningerne.
Efterhånden som  

 lånene afdrages og forrentes, vil tredjepartsfinansieringen omvendt skulle  

 bidrage til at sænke elprisen.
Det må således være en klar forudsætning, at  

 tredjepartsfinansierings-ordningerne som et minimum hviler i sig selv over en  

 vis periode, så der ikke sker en systematisk favorisering af visse af  

 elselskabets kunder på de øvrige elforbrugeres bekostning.
Virksomheden skal udøves på grundlag af selvstændige regnskaber og  

 budgetter.
Dette sikrer den fornødne gennemsigtighed omkring den særlige  

 aktivitet, således at elprisudvalget efter elforsyningslovens § 10 kan påse,  

 at virksomheden udøves efter de angivne regler.
Tredjepartsfinansieringen må ikke påføre anden finansieringsvirksomhed en  

 urimelig konkurrence.
Det betyder, at elforsyningsvirksomhederne som  

 udgangspunkt må kræve en normal markedsrente svarende til renten på kundens  

 alternative finansieringsmulighed.
 I det omfang elforsyningsvirksomheden er i stand til at varetage  

 finansieringen af særlige typer elbesparende investeringer hos særlige  

 kundegrupper med lavere administrationsomkostninger end kundens alternative  

 normale finansieringskilder, må dette dog kunne afspejle sig i en lavere  

 rente end den normale markedsrente.
 Uanset det generelle krav om, at finansieringsordningerne som minimum skal  

 hvile i sig selv samt kravet om normal markedsrente, kan det ikke udelukkes,  

 at der kan opstå tab, som vil belaste elprisen og dermed  

 elforsyningsvirksomhedens øvrige forbrugere.
Risikoen vil være størst ved udlån til private erhvervsvirksomheder.
På  

 baggrund af vanskelighederne ved at foretage en tilfredsstillende  

 kreditvurdering af en privat erhvervsvirksomhed og den væsentlige tabsrisiko,  

 der vil være, må det forventes, at elforsyningsvirksomhederne vil være  

 tilbageholdende med at yde tredjepartsfinansiering over for private  

 erhvervsvirksomheder.
Det kan tilføjes, at der i den hidtidige praksis på  

 området ikke har været ydet lån til erhvervsvirksomheder.
Det er den  

 almindelige vurdering, at virksomhederne selv foretrækker at bruge deres  

 normale bankforbindelse til at finansiere de elbesparende investeringer, som  

 elforsyningsselskaberne påpeger gennem deres energirådgivningsvirksomhed.
 Ved tredjepartsfinansiering af elbesparende investeringer i husholdninger  

 og kommuner vil tabsrisikoen i større omfang kunne begrænses gennem  

 kreditvurderinger og passende udformning af lånekontrakterne.
Tredjepartsfinansieringen må alene kunne ske i forbindelse med  

 investeringer, der medfører en klar besparelse på elforbruget.
Dette vil for  

 husholdninger typisk være i forbindelse med udskiftning af ældre apparater  

 med nye energieffektive apparater.
Derimod vil der ikke kunne ydes  

 tredjepartsfinansiering til køb af yderligere elforbrugende apparater.
Det må  

 endvidere forudsættes, at elselskabet anvender  

 tredjepartsfinansierings-virkemidlet til at fremme de mest rentable  

 elbesparelser.
 I henhold til lovforslagets § 9 c, stk. 3, kan energiministeren fastsætte  

 nærmere regler om virksomheden.
Det findes ikke hensigtsmæssigt på nuværende tidspunkt at fastsætte  

 nærmere regler om tredjepartsfinansieringen.
Der er, som det også fremgår af  

 bemærkningerne til beslutningsforslaget, tale om en spirende praksis på  

 området.
Elforsyningsvirksomhederne bør under hensyn til de konkrete  

 målsætninger for elbesparelser have mulighed for at sammensætte mere  

 individuelle ordninger og tilbud i overensstemmelse med de her angivne  

 overordnede rammer.
Bemyndigelsesbestemmelsen i stk. 3 giver dog energiministeren mulighed for  

 på et senere tidspunkt at fastsætte konkrete regler, hvis der på baggrund af  

 praksis viser sig behov herfor.
Reglerne vil i givet fald blive fastsat i  

 overensstemmelse med de her angivne bemærkninger.
I henhold til præciseringen i elforsyningslovens § 10, stk. 1, skal  

 elforsyningsvirksomhederne anmelde de enkelte  

 tredjepartsfinansieringsordninger til elprisudvalget.
Elprisudvalget vil på  

 baggrund heraf kunne foretage en vurdering af, om en given ordning er i  

 overensstemmelse med de rammer, der er fastlagt, og vil efter § 10, stk. 4,  

 kunne give pålæg om ændring af de priser og betingelser, der ligger til grund  

 for ordningerne.
Til § 1, nr. 3 Bestemmelsen præciserer, at betingelser for de i §§ 9 b og 9 c omhandlede  

 virksomheder skal anmeldes til elprisudvalget.
Det foreslås, at  

 »herunder afgifter ved tilslutning og udvidelse« udgår, idet disse  

 præciseringer må anses for overflødige.
Elprisudvalget kan foreskrive særlige  

 anmeldelsesregler for de i §§ 9 b og 9 c omfattede aktiviteter.
Til § 1, nr. 4 Det præciseres, at elprisudvalgets kompetence til at foreskrive ændringer  

 af urimelige priser og betingelser også omfatter de i § 9 b og § 9 c nævnte  

 virksomheder.
Der henvises til de almindelige bemærkninger samt de specielle  

 bemærkninger til § 9 b og § 9 c om elprisudvalgets beføjelser.
Til § 2 Det foreslås, at loven træder i kraft den 1. januar 1993.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov nr. 54 af 25. februar 1976 om elforsyning, som senest ændret ved lov  

 nr. 329 af 14. maj 1992 foretages følgende ændringer:
 1. I § 9 indsættes som stk. 5:
» Stk. 5. Ved levering af elektricitet indregnes i prisen  

 realiseret fortjeneste eller tab på investeringer, der er foretaget i  

 overensstemmelse med § 9 b.« § 9. Ved levering af elektricitet kan i prisen indregnes  

 nødvendige udgifter til brændsel, lønninger og andre driftsomkostninger,  

 administration og salg, driftsmæssige afskrivninger samt forretning af  

 fremmedkapital.
Herudover kan der for de af § 3 omfattede  

 elforsyningsvirksomheder med det i § 10 nævnte elprisudvalgs tiltræden  

 indregnes henlæggelser til nyinvesteringer og forrentning af indskudskapital.  

 For øvrige elforsyningsvirksomheder omfattet af loven er regler fastsat efter  

 stk. 2 vejledende.
Stk. 2. Energiministeren fastsætter generelle regler for beregning  

 af driftsmæssige afskrivninger og for udvalgets tilslutning til, at der i  

 prisen indregnes henlæggelser til nyinvesteringer og forrentning af  

 indskudskapital, jfr. stk. 1, 2. pkt.
Energiministeren fastsætter endvidere  

 efter samråd med Danske Elværkers Forening regler for regnskabsføring og  

 budgettering.
 Stk. 3. For elforsyningsvirksomheder, som i kombineret produktion  

 leverer varme og elektricitet, skal omkostningerne fordeles på de pågældende  

 produkter efter rimelige, driftsøkonomiske principper.
 Stk. 4. Bestemmelserne i stk. 1-3 gælder ikke for  

 elforsyningsvirksomheder, som alene leverer elektricitet ved spænding under  

 500 volt og ikke for ikke elværksejede vindkraftanlæg.
 2. Efter § 9 a indsættes:
» § 9 b.
Elforsyningsvirksomheder kan inden for en af  

 energiministeren fastsat samlet risiko- og garantiforpligtelse investere i  

 eet fælles selskab, som i udlandet engagerer sig i elforsyning, kombineret  

 el- og varmeforsyning, eller aktiviteter som står i forbindelse hermed.
 Stk. 2. Elforsyningsvirksomhedernes investeringer må ikke påføre  

 elforbrugerne en urimelig risiko.
 Stk. 3. Energiministeren kan fastsætte nærmere regler om  

 selskabets aktiviteter, herunder om omfanget af virksomheden,  

 regnskabsmæssige krav, godkendelse af det særlige selskabs vedtægter,  

 afholdelse af de med tilsynet forbundne udgifter og indregning af fortjeneste  

 og tab i elprisen.
 Stk. 4. Energiministeren kan bestemme, at kun nærmere angivne  

 elforsyningsvirksomheder kan foretage de i stk. 1 nævnte investeringer.
§ 9 c.
Elforsyningsvirksomheder kan med virkning for  

 prisfastsættelsen efter § 9, stk. 1, tilbyde finansiering af elbesparende  

 foranstaltninger hos sine kunder, såfremt der ikke herved påføres  

 elforbrugerne en urimelig risiko.
 Stk. 2. Virksomheden skal udøves på grundlag af selvstændige  

 regnskaber og budgetter og må ikke påføre anden finansieringsvirksomhed  

 urimelig konkurrence.
Stk. 3. Energiministeren kan fastsætte nærmere regler om  

 finansieringsvirksomheden, herunder om omfanget af virksomheden,  

 regnskabsmæssige krav, renteforhold og indregning af fortjeneste og tab i  

 elprisen.« 3. I § 10, stk. 1, ændres »herunder afgifter ved  

 tilslutning og udvidelse« til: »herunder betingelser for den i §§ 9  

 b og 9 c omhandlede virksomhed«.
 4. I § 10, stk. 4, ændres »§ 9 eller § 9 a« til:  

 »§§ 9 til 9 c«.
 § 10. Priser og andre betingelser - herunder afgifter ved  

 tilslutning og udvidelse - skal med angivelse af grundlaget for  

 prisfastsættelsen anmeldes til et af energiministeren nedsat udvalg  

 (elprisudvalget) efter regler fastsat af udvalget.
Stk. 2-3 - - - Stk. 4. Finder udvalget, at priser eller andre betingelser er  

 urimelige eller i strid med bestemmelserne i § 9 eller § 9 a, giver udvalget,  

 såfremt forholdet ikke gennem forhandling kan bringes til ophør, pålæg om  

 ændring af priser eller betingelser.
Stk. 5-7 - - - Ændringsforslag Af energiministeren:
 Til § 2 7) Paragraffen affattes således:
»§ 2 Tidspunktet for lovens ikrafttræden fastsættes af  

 energiministeren.« Bemærkninger Til nr. 7 Det foreslås, at energiministeren fastsætter tidspunktet for  

 lovens ikrafttræden.
Det er hensigten, at loven skal træde i kraft hurtigst  

 muligt efter vedtagelsen, dog under hensyn til, at der til lovens  

 gennemførelse skal fastsættes nærmere regler om elforsyningsvirksomheders  

 engagement i udlandet.
Disse regler vil i henhold til bemærkningerne til  

 lovforslaget blive fastsat efter forhandling med elsektoren.
