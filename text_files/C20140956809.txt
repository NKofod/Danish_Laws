Cirkulære om forsøgsordning med elektronisk overvågning ved udgang og prøveløsladelse (Til Statsfængslet i Nyborg, Statsfængslet på Søbysøgaard, Afdelingen på Fyn og Afdelingen i København) § 1. Finder Statsfængslet i Nyborg eller Statsfængslet på Søbysøgaard, at en indsat bør have vilkår om elektronisk overvågning i forbindelse med udgang eller prøveløsladelse, orienterer fængslet den indsatte om brug af fodlænken og om, hvad vilkåret indebærer.
Fængslet skal sikre sig, at den indsatte erklærer at ville overholde vilkåret.
Stk. 2. Når fængslet har truffet afgørelse om, at vilkåret skal fastsættes, og den indsatte erklærer at være indforstået hermed, orienteres Afdelingen på Fyn.
Fængslet skal i den forbindelse give afdelingen meddelelse om de zoner, hvor den indsatte må/ikke må færdes, således at afdelingen kan indskrive disse data i overvågningssystemet.
§ 2. Afdelingen på Fyn sørger for, at fodlænken bliver monteret på den indsatte i fængslet inden udgangen eller prøveløsladelsen.
I den forbindelse orienterer Afdelingen på Fyn både mundtligt og skriftligt den indsatte om brugen af fodlænken og de forpligtelser, der påhviler den indsatte.
Stk. 2. Efter en udgang afmonterer fængslet fodlænken.
Ved prøveløsladelse er det Afdelingen på Fyn eller efter konkret aftale Afdelingen i København, der afmonterer fodlænken, når vilkåret ophører.
§ 3. Under udgangen eller prøveløsladelsen håndterer afdelingen eventuelle alarmer, herunder vurderer, om alarmen er reel, eller om det er en fejlalarm.
Denne vurdering kan bl.a. foretages ved telefonopkald til den indsatte.
 Stk. 2. Overtræder den dømte ved sin færden vilkåret om tilladte tidspunkter og steder, kontakter afdelingen straks den indsatte pr. telefon og anmoder vedkommende om at forlade den forbudte zone og overholde reglerne for udgangen eller prøveløsladelsen.
Stk. 3. Vurderer afdelingen, at der er overhængende risiko for, at den dømte vil begå ny kriminalitet, eller bevæger den pågældende sig ind i en kritisk forbudszone, skal politiet straks kontaktes.
Hvis den indsatte er på udgang, kan afdelingen med politiets hjælp foranledige, at udgangen bringes til ophør.
Stk. 4. Under en udgang udarbejder afdelingen et observationsskema, hvoraf eventuelle uregelmæssigheder eller konstaterede overtrædelser af vilkårene fremgår.
Fængslet foretager det videre med hensyn til, hvorledes der skal reageres i forhold til eventuelle vilkårsovertrædelser.
 Stk. 5. Ved overtrædelse af vilkåret om elektronisk overvågning i forbindelse med prøveløsladelse finder tilsynscirkulærets kapitel 3 i øvrigt tilsvarende anvendelse.
 § 4. Vurderer afdelingen, at formålet med et vilkår om elektronisk overvågning ikke længere er til stede, skal afdelingen indstille til fængslet, at vilkåret ophæves.
 § 5. Cirkulæret træder i kraft den 1. august 2014.
