 I medfør af § 8, stk. 1 og stk. 5, § 9, § 11, nr. 3 og nr. 4, og § 23,  

 stk. 3, i lov om søfartsuddannelse, jfr. lovbekendtgørelse nr. 518 af 4.  

 december 1985, fastsættes:
 § 1.  Indstilling til nedennævnte eksaminer indsendes  

 til direktøren for søfartsuddannelsen (i det følgende kaldet direktøren)  

 mindst 4 uger forinden tidspunktet for afholdelse af eksamen:
Fiskeskippereksamen af 3. grad, fiskeskippereksamen af 1. grad, kystskippereksamen, sætteskippereksamen og skibsførereksamen.
 Det samme gælder indstilling til tillægseksamen for erhvervelse af:
Kystskippereksamen, fiskeskippereksamen af 3. grad og fiskeskippereksamen af 1. grad.
 Stk. 2.  Indstilling til yachtskippereksamen af 3. grad,  

 yachtskippereksamen af 2. grad og yachtskippereksamen af 1. grad indsendes  

 til direktøren inden den 15. januar det år, hvori eksamen ønskes aflagt.
 Stk. 3.  Indstillingen sker på blanketter, der udleveres  

 fra direktoratet for søfartsuddannelsen, og som i udfyldt stand underskrives  

 af forstanderen for den skole eller det kursus, som indstiller eksaminanden.  

 Indstilling til yachtskippereksamen af 2. grad, yachtskippereksamen af 1.  

 grad og fiskeskippereksamen af 1. grad underskrives dog af eksaminanden.
 Stk. 4.  Yachtskippereksamen af 3. grad,  

 fiskeskippereksamen af 3. grad, kystskippereksamen, sætteskippereksamen og  

 skibsførereksamen kan kun aflægges af elever, der er indstillet af  

 vedkommende skole eller kursus, der har forberedt dem.
 Stk. 5.  Yachtskippereksamen af 2. grad kan kun aflægges  

 af personer, der har bestået yachtskippereksamen af 3. grad.  

 Yachtskippereksamen af 1. grad kan kun aflægges af personer, der har bestået  

 yachtskippereksamen af 2. grad.
 Stk. 6.  Fiskeskippereksamen af 1. grad kan kun aflægges  

 af personer, der har bestået fiskeskippereksamen af 3. grad.
 Stk. 7.  Sætteskippereksamen kan kun aflægges af  

 personer, der har bestået kystskippereksamen.
 Stk. 8.  Indstilling til en af de nautiske eksaminer  

 forudsætter, at de pågældende har gennemført de af direktøren foreskrevne  

 særlige kurser med tilfredsstillende resultat.
Stk. 9.  For at kunne indstilles til en af de i stk. 4  

 nævnte eksaminer, bortset fra yachtskippereksamen, skal de pågældende  

 endvidere opfylde de betingelser, som er fastsat for at kunne indtræde på en  

 navigationsskoles eller skipperskoles nautiske afdeling.
For at kunne  

 indstilles til yachtskippereksamen af 3. grad skal de pågældende have bestået  

 duelighedsprøven for lystsejlere.
Stk. 10.  Direktøren påser, at de foreskrevne  

 betingelser er opfyldt.
Direktøren kan dog under særlige omstændigheder gøre  

 undtagelser fra de i stk. 1-9 nævnte betingelser.
Stk. 11.  Den, som har bestået skibsførereksamen, anses  

 for at have bestået sætteskippereksamen.
Den, som har bestået  

 kystskippereksamen, anses for at have bestået yachtskippereksamen af 3. grad.  

 Den, som har bestået sætteskippereksamen, anses for at have bestået  

 yachtskippereksamen af 1. grad.
Den, som har bestået fiskeskippereksamen af  

 1. eller 3. grad, anses for at have bestået yachtskippereksamen af samme  

 grad.
 § 2.  Eksaminanden skal møde på den fastsatte dag og  

 tid i eksamenslokalet og medbringe de fornødne skrive- og tegnerekvisitter  

 samt de hjælpemidler, der er nødvendige for opgavens løsning, jfr. stk. 2.  

 Møder en eksaminand ikke rettidig, forlader den anviste plads uden  

 tilladelse, eller udviser upassende opførsel, kan eksaminanden bortvises af  

 eksamenskommissionens repræsentant.
Stk. 2.  Ved de skriftlige prøver må der kun anvendes de  

 lærebøger eller hjælpemidler, som eksamenskommissionen tillader.
Oplysning om  

 de til de skriftlige opgavers løsning nødvendige og tilladte hjælpemidler  

 meddeles skolen eller kursus til underretning for eksaminanderne senest 14  

 dage før eksamens afholdelse.
 Stk. 3.  Henvendelse om eventuelle fejl eller uklarheder  

 i de udleverede opgaver, må kun ske til den tilsynsførende.
 Stk. 4.  Under den skriftlige eksamen må der i lokalerne  

 ikke findes udstillede modeller, tegninger eller andre undervisningsmidler,  

 der efter eksamenskommissionens skøn vil kunne benyttes af eksaminanderne ved  

 opgavernes besvarelse.
 § 3.  De skriftlige opgaver er fælles for samtlige  

 eksaminander, der samtidig underkaster sig samme eksamen i samme fag.  

 Opgaverne skal have påtegning om den tid, der er givet til besvarelsen, samt  

 om de nødvendige og de tilladte hjælpemidler, jfr. § 2, stk. 2.
Stk. 2.  Eksamenskommissionen udleverer papir til brug  

 ved besvarelsen af opgaverne.
Kun dette papir må benyttes.
Det må af  

 besvarelsen klart fremgå, hvad der ønskes bedømt, og besvarelsen afleveres  

 til den tilsynsførende.
 § 4.  Spørgsmålene til den mundtlige eksamen  

 nedskrives på sedler i et sådant antal, at enhver eksaminand mindst har 3 at  

 vælge imellem; hver eksaminand trækker sine spørgsmål.
 § 5.  Eksaminationen af eksaminander, der er  

 indstillet af en navigations- eller skipperskole, foretages så vidt muligt af  

 den lærer, der har forberedt eksaminanden i det pågældende fag.
 Stk. 2.  Eksaminationen af privat indstillede  

 eksaminander foretages af et medlem af eksamenskommissionen eller en af  

 direktøren udpeget eksaminator.
 Stk. 3.  Bedømmelsen foretages af eksaminator i  

 forbindelse med en eller to censorer, der enten kan være medlemmer af  

 eksamenskommissionen eller udpeget af direktøren.
Stk. 4.  Det påhviler de ved bedømmelsen medvirkende  

 censorer at påse, at eksaminationen foretages på fyldestgørende måde, samt at  

 bestemme, hvornår overhøringen i de enkelte spørgsmål kan afsluttes.
Censor  

 kan efterfølgende stille supplerende spørgsmål.
 § 6.  Hvis en eksaminand søger eller giver hjælp, skal  

 denne straks bortvises fra eksamen af eksamenskommissionens repræsentant.
 Stk. 2.  Hvis en eksaminand på grund af sygdom ikke  

 møder op til eksamen eller må forlade denne, kan eksamenskommissionen tillade  

 eksaminanden at fortsætte eksamen, således at eventuelt aflagte prøver  

 gælder.
 § 7.  Ved bedømmelsen anvendes 13-skalaen efter de  

 derom ved de højere uddannelsesinstitutioner gældende regler.
Stk. 2.  Ved bedømmelsen gives en karakter, der svarer  

 til gennemsnittet af de af eksaminator og censorer afgivne særkarakterer.  

 Svarer gennemsnitstallet ikke til et af tallene i den anvendte karakterskala,  

 bliver karakteren det tal i skalaen, der ligger nærmest ved  

 gennemsnitstallet.
Ligger gennemsnitstallet midt imellem 2 karakterer i  

 skalaen, forhøjes til det nærmeste højere tal i rækken, hvis censor har givet  

 den højeste karakter, medens det nærmeste lavere tal i rækken bliver  

 eksamenskarakter, hvis censor har givet den laveste karakter, idet karakteren  

 0 dog kun kan gives, hvis eksaminator og censor er enige derom.
§ 8.  Et samlet eksamensresultat udtrykkes ved  

 gennemsnitskvotienten af samtlige ved eksamen givne karakterer.
Ved  

 beregningen af gennemsnitskvotienten medtages kun en decimal.
 Stk. 2.  For at bestå kræves, at det samlede  

 eksamensresultat er mindst 6,0 og at gennemsnitskvotienten for hvert fag for  

 sig er mindst 5,0. Endvidere kræves at karakteren i brug af radar samt at  

 enhver karakter for skriftlige opgaver er mindst 5.
 Stk. 3.  Direktøren kan fastsætte nærmere regler for  

 afholdelse af eksamen ved deleksaminer på forskellige eksamensterminer.
§ 9.  Under eksamen føres karakterlister.  

 Karakterlisterne skal for det pågældende fag indeholde særkaraktererne samt  

 den eller de karakterer, der gives eksaminanden som resultat af de  

 forskellige særkarakterer.
Karakterlisterne underskrives af dem, der har  

 deltaget i bedømmelsen.
De endelige karakterer opslås umiddelbart efter hver  

 tilendebragt bedømmelse i hvert enkelt fag på et for eksaminanderne  

 tilgængeligt sted.
 Stk. 2.  Særkaraktererne er fortrolige.
§ 10.  Direktøren kan i særlige tilfælde tillade, at  

 en eksaminand indstilles til en ny prøve i indtil 2 mundtlige discipliner,  

 når 1 eller 2 fag ikke er bestået.
Den fornyede prøve skal aflægges tidligst  

 1 måned og senest 12 måneder efter den pågældende eksamenstermins afslutning.
 § 11.  Til fiskeskippereksaminer kan direktøren  

 fravige bestemmelsen i § 8, stk. 2, for fagene dansk og engelsk for  

 grønlandsksprogede elever, der er undervist og eksamineret ved tolk.
 § 12.  Den, der har bestået en af de i denne  

 bekendtgørelse omhandlede eksaminer, modtager et af direktøren udstedt  

 eksamensbevis.
§ 13.  I direktoratet for søfartsuddannelsen føres og  

 opbevares fortegnelser over samtlige de af denne bekendtgørelse omfattede  

 eksaminander.
Fortegnelserne skal for hver eksaminand indeholde de nødvendige  

 oplysninger til brug for en eventuel rekonstruktion af eksamensbeviset.
 § 14.  Bekendtgørelsen træder i kraft den 1. januar  

 1986.
 Stk. 2.  Samtidig ophæves bekendtgørelse nr. 43 af 14.  

 februar 1984 om generelle bestemmelser om eksaminer ved navigations- og  

 skipperskoler.
 § 15.  Elever, der ved bekendtgørelsens ikrafttræden  

 på en navigations- eller skipperskole har påbegyndt forberedelse til  

 fiskeskippereksamen af 3., 2. eller 1. grad, kystskippereksamen,  

 sætteskippereksamen, styrmandseksamen eller skibsførereksamen efter den  

 indtil 1. januar 1986 gældende uddannelseslov og bekendtgørelse nr. 43 af 14.  

 februar 1984 om generelle bestemmelser om eksaminer ved navigations- og  

 skipperskoler, kan under et ubrudt uddannelsesforløb inden for den normale  

 forberedelsestid aflægge vedkommende eksaminer efter disse regler.  

 Forberedelse til fiskeskippereksamen af 2. og 1. grad anses herved for  

 påbegyndt af elever, der forbereder sig til fiskeskippereksamen af 3. grad,  

 forberedelse til sætteskippereksamen anses for påbegyndt af elever, der  

 forbereder sig til kystskippereksamen og forberedelse til skibsførereksamen  

 anses for påbegyndt af elever, der forbereder sig til styrmandseksamen.
