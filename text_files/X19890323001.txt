 Spørgsmål om hvorvidt en uddannelse gennemført på grundlag af en  

 privat uddannelsesaftale berettiger til optagelse.
 Uddannelsen er normalt en EFG-uddannelse, men på grund af manglende  

 mulighed for praktikplads i området indgik medlemmet en privat  

 uddannelsesaftale med en virksomhed.
 Uddannelsen gav ikke mulighed for godkendelse i optagelsessituationen.
 Konklusion: Medlemmet ikke berettiget til optagelse, da den pågældende  

 uddannelse ikke er offentlig anerkendt.
 Direktoratet har modtaget Deres klage af 24. november 1988 over en  

 afgørelse, som Handels- og Kontorfunktionærernes Arbejdsløshedskasse har  

 truffet den 1. november 1988 vedrørende Deres ret til optagelse som dimittend  

 i kassen.
Kassen har således givet Dem afslag på Deres anmodning om  

 dimittendoptagelse under henvisning til, at kun uddannelser til kassens  

 faglige område kan danne grundlag for optagelse.
Den eneste uddannelse inden  

 for dekoratørfaget, som opfylder dette krav, er EFG-uddannelsen.
De anfører i Deres klage samt i brev af 24. oktober 1988 til kassen, at De  

 er af den opfattelse, at De opfylder lovens krav til optagelse som dimittend,  

 idet De har gennemført en erhvervsmæssig uddannelse af tre års varighed.
De  

 indgik en privat uddannelsesaftale med firmaet Y, da der i Viborg-området  

 ikke er mulighed for at indgå en godkendt aftale, fordi der ikke længere  

 findes et firma, der har en faglært dekoratør ansat.
Direktoratet har til brug for sagens behandling blandt andet modtaget kopi  

 af en uddannelsesaftale indgået mellem Dem og firmaet Y, samt kopi af brev af  

 30. juli 1988 til Dem fra det nævnte firma vedrørende indholdet af Deres  

 oplæring.
Direktoratet har endvidere modtaget diverse bilag hidrørende fra  

 Deres revalideringssag i Z Kommunes social- og sundhedsforvaltning.
Det  

 fremgår af dette materiale, at De i 1982/83 tog EFG basisår på Z Handelsskole  

 med støtte efter bistandslovens § 42. De indgik pr. 1. august 1985 en  

 uddannelsesaftale med Y.
Der blev bevilget tilskud efter bistandslovens § 42  

 til Deres løn i firmaet.
Arbejdsformidlingens arbejdskonsulent oplyste på et møde med  

 socialforvaltningen, at der ikke fandtes (findes) en faglig overenskomst på  

 dette område, hvorfor der måtte indgås en uddannelsesaftale mellem Dem og  

 arbejdsgiveren, uden at der kunne ske nogen egentlig godkendelse af denne  

 aftale.
Det blev besluttet at supplere den aftalte løn efter bistandslovens §  

 42 til et beløb svarende til mindstelønnen inden for HK-området.
Dette skete  

 i hele uddannelsesperioden.
For så vidt angår selve uddannelsesaftalen fremgår det, at den var 3-årig  

 med start den 1. august 1985, og at der skulle ske oplæring i dekoratørfaget.  

 Der ville under oplæringen arbejdes med fremstilling af  

 dekorationsmaterialer, serigrafi, fremstilling og opsætning af  

 udstillingsstande, rude- og vogndekoration, selvstændig dekoration af vinduer  

 og lokaler, skiltefremstilling samt materiale- og farvelære.
Arbejdstid,  

 aftale om løn- og overarbejdsbetaling, ferie mv. fastsattes i  

 uddannelsesaftalen.
Direktoratet har vedrørende dekorationsuddannelsen konstateret, at denne  

 uddannelse er en erhvervsfaglig grunduddannelse inden for området handel og  

 kontor.
Den er af tre års varighed og består af en et-årig 1. del på  

 handelsskole og en to-årig 2. del i praktik i en virksomhed afbrudt af  

 kortere skoleophold af 2x4 ugers varighed på enten Handelsskolen i Odder  

 eller Købmandsskolen i København.
Praktikvirksomheden skal i henhold til § 8,  

 stk. 3, i Lov om erhvervsfaglige grunduddannelser være godkendt af et fagligt  

 udvalg.
Dette faglige udvalg er nedsat inden for hvert hovederhvervsområde og  

 består af et lige stort antal repræsentanter fra arbejdsgiver- og  

 arbejdstagerside, jf. § 10, stk. 1, i Lov om erhvervsfaglige  

 grunduddannelser.
Jævnfør lovens § 10, stk. 1 og 2, skal aftalen om 2. dels uddannelsen  

 mellem eleven og praktikvirksomhededen være skriftlig og angive lønnen, samt  

 de skoleophold, der i 2. del ligger inden for aftalens rammer.
Lønnens  

 størrelse fastsættes gennem kollektiv overenskomst inden for området.
AFGØRELSE Det fremgår af § 1, stk. 2, direktoratets bekendtgørelse nr. 499 af 19.  

 august 1988 om optagelse i en statsanerkendt arbejdsløshedskasse for  

 lønmodtagere, at personer, der har gennemført en erhvervsmæssig uddannelse  

 til en arbejdsløshedskasses faglige område af mindst 18 måneders varighed,  

 har ret til optagelse i en arbejdsløshedskasse, når begæring om optagelse er  

 modtaget i kassen inden to uger efter uddannelsens afslutning.
 Det vil endvidere være en betingelse, at der er tale om en offentlig  

 anerkendt uddannelse, det vil sige, at den er baseret på officielle  

 bestemmelser og har en af det offentlige normeret studietid/varighed.
 Direktoratet finder således ikke, at den uddannelse, De har gennemgået, er  

 en officielt anerkendt uddannelse, idet den ikke er gennemført i  

 overensstemmelse med de relevante officielle bestemmelser, i dette tilfælde  

 Lov om erhvervsfaglige grunduddannelser, for så vidt angår varighed, indhold  

 samt godkendelse af praktikvirksomheden.
 Direktoratet finder derfor, at De ikke er berettiget til optagelse som  

 dimittend i Handels- og Kontorfunktionærernes Arbejdsløshedskasse.
 Direktoratets afgørelse kan inden fire uger efter afgørelsens modtagelse  

 indbringes for Ankenævnet for Arbejdsløshedsforsikringen, jf. § 99, stk. 2, i  

 lov om arbejdsformidling og arbejdsløshedsforsikring mv.
 Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til  

 ankenævnet sammen med sagens akter og direktoratets eventuelle bemærkninger.
 P.D.V.
 E.B.
