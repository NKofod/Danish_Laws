Klage over mangelfuld information i  

 forbindelse med galdestensoperation Patientklagenævnet fandt ikke grundlag for kritik af den  

 udførte galdeblæreoperation.
 Nævnet fandt, at den gennemførte kikkertrørsoperation  

 var en lægefagligt veletableret operationsmetode, og at indgrebet efter  

 operationsbeskrivelsen blev udført i overensstemmelse med almindelig  

 accepterede lægefaglige principper.
 Nævnet fandt yderligere, at den opererende læge handlede  

 lægefagligt relevant ved i den opståede situation at placere  

 galdeblæren i plastikpose og derefter foretage skylning og opsugning af  

 galde og eventuelle småsten, samt ordinere antibiotisk behandling.
 Patientklagenævnet fandt ikke grundlag for kritik af omfanget af  

 informationen før og efter operationen.
 Nævnet lagde vægt på, at det af udtalelser,  

 sygeplejekardex, og journalnotater fremgik, at der var informeret i henhold  

 til afdelingens gældende praksis, gående ud på en  

 information om operationens gennemførelse, om risiko for  

 blødning og infektion samt om risiko for problemer undervejs i  

 operationen, der kunne nødvendiggøre en eventuel ændring  

 til åben operation.
 Patientklagenævnet fandt imidlertid, at det havde været  

 hensigtsmæssigt, om det af journalen var fremgået, at sygehusets  

 materiale om patientvejledning ved galdeblæreoperationer og  

 informationsmateriale om operationer direkte var blevet udleveret til og  

 gennemgået med kvinden.
 Patientklagenævnet fandt ikke grundlag for kritik af, at kvinden ved  

 udskrivelsen ikke blev orienteret om, at der i forbindelse med operationen  

 var opstået hul på galdeblæren med deraf følgende  

 galdespild i bughulen.
 Nævnet fandt ligeledes ikke grundlag for kritik af informationen ved  

 de efterfølgende kontrolundersøgelser.
