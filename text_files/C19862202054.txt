I henhold til § 14 i lov om gymnasieskoler og studenterkursus, jfr.  

 lovbekendtgørelse nr. 510 af 3. oktober 1984 er optagelse i 1. gymnasieklasse  

 bl.a. betinget af, at eleven har aflagt den skriftlige del af folkeskolens  

 afgangsprøve i dansk og i regning/matematik med tilfredsstillende resultat.  

 Optagelsen er videre betinget af, at eleven har aflagt den mundtlige del af  

 folkeskolens afgangsprøve i dansk samt for elever, der søger optagelse på  

 sproglig linje, i engelsk og tysk, og for elever der søger optagelse på  

 matematisk linje i fysik/kemi.
Efter lovens § 14, stk. 3, fastsætter  

 undervisningsministeren regler om, i hvilke tilfælde en elev, der ikke  

 opfylder betingelserne ovenfor, skal kunne optages.
 Ifølge bekendtgørelse nr. 417 af 16. september 1985, § 20, stk. 2, om  

 optagelse i 1. gymnasieklasse kan direktoratet tillade, at personer, der ikke  

 opfylder de betingelser, der er fastsat for optagelse, optages i 1.  

 gymnasieklasse, hvis det godtgøres, at de på anden måde har erhvervet de  

 nødvendige forkundskaber, og at det må forventes, at de vil kunne følge  

 undervisningen i gymnasiet på tilfredsstillende måde og fuldføre  

 undervisningen på normal tid.
 I henhold hertil fastsættes følgende om ansøgere fra skoler, der ikke  

 forbereder til folkeskolens afsluttende prøver:
Afgørelse om optagelse i 1. gymnasieklasse træffes af rektor for den af  

 eleven primært ønskede gymnasieskole.
Afgørelsen træffes på baggrund af den  

 afleverende skoles beskrivelse af eleven og efter en optagelsesprøve, som  

 godtgør, at ansøgeren har erhvervet sig de nødvendige forkundskaber for  

 optagelse i 1. gymnasieklasse.
 For ansøgere til sproglig linje foranstaltes optagelsesprøver i dansk,  

 regning/matematik, engelsk og tysk.
 For ansøgere til matematisk linje foranstaltes prøver i dansk,  

 regning/matematik samt fysik/kemi.
Der ses således kun bort fra kravet om aflæggelse af folkeskolens  

 afgangsprøver.
Der dispenseres ikke for krav til forkundskaber, herunder  

 kravet om 9 års skolegang, og om, at undervisning i tysk er fulgt på 7. - 9.  

 klassetrin.
 P.d.v.
