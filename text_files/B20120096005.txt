Bekendtgørelse om lagringspligt m.v. for olie1) I medfør af § 5, stk. 4, § 6, stk. 5, § 7, stk. 4, § 9, stk. 1 og 4, § 10, stk. 5, § 12, stk. 5, § 13, stk. 3, § 14, stk. 5, § 15, stk. 3, og § 23, stk. 2, i olieberedskabslov, lov nr. 354 af 24. april 2012, fastsættes efter bemyndigelse:
Kapitel 1 Anvendelsesområde og definitioner § 1.  Bekendtgørelsen fastsætter nærmere regler om olieberedskab, herunder 1) beregning og fastsættelse af de lagringspligtige virksomheders lagringspligt, 2) den centrale lagerenheds offentliggørelse af oplysninger om dens mulighed for at dække lagringspligt for andre parter, 3) opfyldelse af lagringspligt, 4) indgåelse af internationale og nationale lagerdækningsaftaler, 5) specifikke lagre, 6) lagrenes væren til rådighed, 7) oplysningspligt, og 8) fortegnelser over beredskabslagre og specifikke lagre.
 § 2. Bekendtgørelsen finder anvendelse for:
 1) Lagringspligtige virksomheder.
 2) Den centrale lagerenhed.
 3) Virksomheder, som udlejer lagerkapacitet for råolie eller olieprodukter.
 4) Virksomheder med kommercielle lagre.
 5) Virksomheder i øvrigt, der har betydning for den danske forsyning af råolie og olieprodukter.
 § 3. I denne bekendtgørelse forstås ved:
 1) Lagringspligtig virksomhed: Virksomhed med lagringspligt efter olieberedskabslovens § 6, stk. 1.
 2) Central lagerenhed: Organisation i en EU-medlemsstat, som af denne medlemsstat er tildelt beføjelser til at være medlemsstatens centrale lagerenhed, dvs. til at erhverve, holde eller sælge olielagre, herunder beredskabslagre og specifikke lagre.
3) Råolie: Mineralolie af naturlig oprindelse, der består af kulbrinter og forskellige urenheder såsom svovl.
Råolie forekommer i flydende form ved normal temperatur og normalt tryk og har varierende fysiske egenskaber.
Råolie omfatter også kondensat, der udvindes af associeret og ikkeassocieret gas i tilknytning til indvindingen og blandes med råolie, og halvfabrikata, der har gennemgået en raffineringsproces og skal gennemgå yderligere processer, inden det bliver til endelige olieprodukter.
 4) Olieprodukter: Produkter, der er fremstillet ved raffinering af råolie, og additiver eller biobrændstoffer, der tilsættes eller iblandes disse produkter.
 5) Biobrændstoffer: Flydende eller gasformigt brændstof, der bruges til transport og fremstilles på grundlag af biomasse, idet biomasse er den biologisk nedbrydelige del af produkter, affald og rester fra landbrug (herunder vegetabilske og animalske stoffer), skovbrug og tilknyttede industrier samt den biologisk nedbrydelige del af affald fra industri og husholdninger.
 6) Additiver: Andre stoffer end kulbrinter, som tilsættes eller iblandes et olieprodukt for at ændre dets egenskaber.
 7) Produktkategori: Gruppe af olieprodukter, der behandles under ét hvad angår lagringspligt.
 8) Olielagre: Lagerbeholdninger af råolie eller olieprodukter.
 9) Beredskabslagre: Olielagre, der holdes som led i beredskabet i tilfælde af større forsyningsafbrydelser for råolie eller nærmere angivne olieprodukter.
 10) Specifikke lagre: Beredskabslagre i form af olieprodukter, der svarer til et konkret antal dages forbrug af nærmere fastsatte produktkategorier, som tilsammen udgør mindst 75 pct. af en EU-medlemsstats årlige forbrug af olieprodukter, og som ejes af en EU-medlemsstat eller dennes centrale lagerenhed.
 11) Kommercielle lagre: Olielagre, som ikke er beredskabslagre.
 12) Lagersted: Et geografisk sammenhængende lagerområde med en eller flere tankanlæg og med samme operatør, hvor der opbevares olielagre.
13) Bunkring (international søtrafik): De mængder brændstof, der leveres til skibe i international sejlads uanset flagstat.
International sejlads kan foregå til søs, på indre vandveje og søer samt i kystfarvande.
Bunkringen omfatter ikke følgende:
 a) Forbrug i skibe i national sejlads, hvor sondringen mellem national eller international sejlads bestemmes efter afsejlings- og ankomsthavn og ikke efter skibets flagstat eller nationalitet.
 b) Fiskefartøjers forbrug.
 c) Militærstyrkers forbrug.
 14) Ultimobeholdning: En virksomheds beholdning ved månedens afslutning af de enkelte produktkategorier og råolie, der ligger på lagersteder, som virksomheden selv ejer eller disponerer over.
 15) Egenbeholdning: En virksomheds ultimobeholdning af de enkelte produktkategorier og råolie, korrigeret med gæld og tilgodehavende i forhold til andre virksomheder og den centrale lagerenhed.
Kapitel 2 Den centrale lagerenhed § 4. Foreningen Danske Olieberedskabslagre (FDO) er efter olieberedskabslovens § 5, stk. 1, udpeget som den centrale lagerenhed med virkning fra den 31. maj 2012.
 Stk. 2. Den centrale lagerenhed holder alle B-lagre og de specifikke lagre efter § 30.
Kapitel 3 Beredskabslagre § 5. Som led i olieberedskabet skal der holdes beredskabslagre for olie i form af A-lagre eller B-lagre, jf. stk. 2 og 3.
 Stk. 2. A-lagre er beredskabslagre, der opbevares i konventionelle tankanlæg her i landet.
Stk. 3. B-lagre er beredskabslagre, der opbevares i særligt beskyttede anlæg her i landet, der er 1) etableret med henblik på krig eller truende udsigt til krig, og som ved bekendtgørelsens ikrafttræden er etableret i overensstemmelse med specifikationerne i bilag 1, og 2) placeret i fornøden afstand fra havne og større byer samt militære eller andre installationer af beredskabsmæssig betydning.
 Stk. 4. Anlæg til B-lagre skal til enhver tid være vedligeholdt i overensstemmelse med specifikationerne i bilag 1.
Kapitel 4 Lagringspligt samt indtræden og ophør af lagringspligt § 6. En virksomhed har lagringspligt, dvs. skal holde beredskabslagre af råolie eller olieprodukter, hvis den, jf. dog stk. 3, 1) importerer råolie eller olieprodukter her til landet, 2) producerer råolie eller olieprodukter her i landet eller 3) lader råolie eller olieprodukter producere hos en anden virksomhed her i landet (lejeraffinering).
 Stk. 2. Enhver indførsel til Danmark, herunder indførsel til toldoplag, anses som import uanset den toldmæssige behandling.
 Stk. 3. En virksomhed har ikke lagringspligt efter stk. 1, hvis den i et kalenderår foretager import, produktion eller lejeraffinering af en samlet mængde på under 1.000 ton råolieækvivalent, eller hvis den alene producerer olieprodukter ved oparbejdning af spildolie til genbrug.
 Stk. 4. En virksomhed, der har lagringspligt efter stk. 1, skal underrette Energistyrelsen, hvis der indtræder forhold, som påvirker lagringspligten efter stk. 1.
 § 7. En virksomheds lagringspligt indtræder fra det tidspunkt, hvor virksomheden påbegynder import, produktion eller lejeraffinering efter § 6, stk. 1. Lagringspligtens størrelse fastsættes efter §§ 11-13. Lagringspligten er nul, indtil virksomhedens lagringspligtige omsætning for et kalenderår er større end nul.
Stk. 2. En virksomhed, som ikke allerede har lagringspligt, skal underrette Energistyrelsen, hvis den foretager import, produktion eller lejeraffinering efter § 6, stk. 1. Underretningen skal være modtaget af Energistyrelsen senest 14 dage efter aktivitetens påbegyndelse med dokumentation for aktiviteten.
Materialet danner grundlag for, at Energistyrelsen fastsætter virksomhedens lagringspligt og fremsender nærmere oplysninger til virksomheden herom.
§ 8. En virksomheds lagringspligt ophører fra det tidspunkt, hvor virksomheden i et kalenderår ikke har foretaget import, produktion eller lejeraffinering efter § 6, stk. 1, medmindre virksomheden efter stk. 5 har tilladelse til at fortsætte som en lagringspligtig virksomhed.
Ophør af lagringspligt fritager ikke virksomheden for at opfylde sin lagringspligt for den resterende periode, som er nævnt i stk. 2, nr. 2.
 Stk. 2. Ved ophør efter stk. 1 er virksomhedens lagringspligt i en periode under ophør efter følgende regler:
 1) Virksomheden har ved transaktioner med lagringspligtige virksomheder status som ikke-lagringspligtig virksomhed, jf. § 12, stk. 1, nr. 1, og § 12, stk. 2, nr. 1 og 2. Alle salg af lagringspligtige produkter til virksomheden skal derfor registreres som »salg til andre«.
 2) Virksomheden skal fortsat opfylde sin lagringspligt, hvis lagringspligten efter §§ 11-13 overstiger nul.
 Stk. 3. Energistyrelsen kan efter ansøgning give tilladelse til, at en virksomheds lagringspligt ophører tidligere end anført i stk. 2, hvis særlige forhold taler herfor.
 Stk. 4. En lagringspligtig virksomhed skal underrette Energistyrelsen senest den 31. december, hvis virksomheden i dette kalenderår ikke har foretaget import, produktion eller lejeraffinering og dermed ikke opfylder betingelserne efter § 6 for at have lagringspligt.
Stk. 5. Energistyrelsen kan efter ansøgning give tilladelse til, at en virksomhed, der har haft lagringspligt efter § 6, men som i en periode ikke har lagringspligt efter § 6, fortsætter som en lagringspligtig virksomhed.
Tilladelse kan gives for en periode på op til 5 år ad gangen.
Ansøgning herom skal fremsendes samtidig med underretning efter stk. 4.
 § 9. En lagringspligtig virksomhed skal udpege en kontaktperson vedrørende dels dens lagringspligt og dels dens oplysningspligt og skal sikre, at Energistyrelsen og den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at varetage administrative opgaver om oplysningspligt, har opdaterede oplysninger om virksomheden og dens kontaktpersoner.
 Stk. 2. Energistyrelsen offentliggør løbende en opdateret oversigt over de lagringspligtige virksomheder.
§ 10. En virksomheds lagringspligt efter § 6, stk. 1, omfatter for den enkelte produktkategori pligt til at holde 1) B-lagre, der efter § 16, stk. 1, fuldt ud skal delegeres til den centrale lagerenhed, og 2) A-lagre, hvoraf en del efter § 16, stk. 1, skal delegeres til den centrale lagerenhed og resten skal opfyldes af virksomheden selv.
 Stk. 2. Lagringspligten fastsættes for følgende produktkategorier:
 1) Kategori 1: Motorbenzin, flybenzin og jetbrændstof (af naphta- eller JP-4-typen), som angives i m3.
 2) Kategori 2A: Jetbrændstof (af petroleumstypen) og anden petroleum, som angives i m3.
 3) Kategori 2B: Gas- og dieselolie, som angives i m3.
 4) Kategori 3: Fuel olie (med lavt og højt svovlindhold), som angives i ton.
 Stk. 3. Lagringspligten fastsættes for et år ad gangen (lageråret). Lageråret er perioden fra den 1. juli til den 30. juni året efter.
Kapitel 5 Lagringspligtens størrelse og periodisering § 11. Størrelsen af en virksomheds lagringspligt beregnes efter § 13 på grundlag af virksomhedens lagringspligtige omsætning opgjort efter § 12 af olieprodukter for et kalenderår.
§ 12. Virksomhedens lagringspligtige omsætning for et kalenderår beregnes for hver produktkategori som den samlede mængde olieprodukter, som virksomheden i denne periode har 1) solgt til slutbrugere eller ikke-lagringspligtige virksomheder her i landet, herunder salg til Forsvaret, og 2) forbrugt i egen virksomhed.
 Stk. 2. I den lagringspligtige omsætning medregnes ikke følgende salg eller forbrug:
 1) Salg til andre lagringspligtige virksomheder.
 2) Salg af en mængde olieprodukter, som ved købet befinder sig her i landet, og som ved købet allerede har dannet grundlag for beregning af lagringspligt for en anden virksomhed her i landet.
 3) Salg til eksport, herunder salg til Grønland og Færøerne.
 4) Salg til bunkring (international søtrafik) for international fragt- og passagertransport.
 5) Eget forbrug i raffinaderi.
 Stk. 3. I den lagringspligtige omsætning medregnes salg eller forbrug af de biobrændstoffer og additiver, der er blandet med eller påregnes blandet med de solgte olieprodukter, i den pågældende produktkategori.
 Stk. 4. Den lagringspligtige omsætning opgøres på grundlag af de månedlige oplysninger om varebevægelser og ultimobeholdninger i kalenderåret, som virksomheden har indberettet efter reglerne i kapitel 12.
 Stk. 5. Den lagringspligtige omsætning justeres på grundlag af den revisorerklæring, som den lagringspligtige virksomhed har fremsendt til Energistyrelsen om rigtigheden af de månedligt fremsendte oplysninger, jf. § 37.
 § 13. På grundlag af den lagringspligtige omsætning efter § 12 for et kalenderår beregnes virksomhedens lagringspligt for den enkelte produktkategori for det følgende lagerår således:
 1) For kategori 1 udgør lagringspligten 14,3 pct. for A-lagre og 8,0 pct. for B-lagre, beregnet af den lagringspligtige omsætning for kategori 1.
 2) For kategori 2A udgør lagringspligten 22,3 pct. for A-lagre, beregnet af den lagringspligtige omsætning for kategori 2A.
 3) For kategori 2B udgør lagringspligten 19,3 pct. for A-lagre og 3,0 pct. for B-lagre, beregnet af den lagringspligtige omsætning for kategori 2B.
 4) For kategori 3 udgør lagringspligten 22,3 pct. for A-lagre, beregnet af den lagringspligtige omsætning for kategori 3.
Stk. 2. Energistyrelsen fastsætter en virksomheds lagringspligt og underretter virksomheden herom senest 2 måneder før lagerårets begyndelse.
Ved fastsættelsen angives den andel af lagringspligten, som efter § 16, stk. 1, skal delegeres til den centrale lagerenhed, og den del, som skal dækkes af virksomheden.
Stk. 3. I lagringspligtens opdeling efter stk. 2 justeres der for de overgangsaftaler, der er indgået mellem den centrale lagerenhed og enkelte lagringspligtige virksomheder for en periode, som senest udløber den 31. marts 2016, og som er meddelt til Energistyrelsen.
Ved denne justering modregnes lagerdækning, som den centrale lagerenhed modtager fra disse virksomheder efter disse overgangsaftaler, i lagerdækningen efter § 16, stk. 1.
Kapitel 6 Den centrale lagerenheds offentliggørelse af oplysninger om mulig dækning af lagringspligt for andre parter § 14. Den centrale lagerenhed skal offentliggøre oplysninger om de lagerbeholdninger af olieprodukter og råolie, som den kan påtage sig at holde for lagringspligtige virksomheder samt udenlandske virksomheder eller centrale lagerenheder.
Oplysningerne skal til enhver tid være opdaterede.
 Stk. 2. Oplysninger efter stk. 1 skal offentliggøres på den centrale lagerenheds hjemmeside.
§ 15. Den centrale lagerenhed skal mindst 7 måneder før lagerårets begyndelse offentliggøre, på hvilke vilkår, herunder vederlag, den kan yde den lagerdækning, som er oplyst efter § 14, ved 1) delegation af lagringspligt fra en lagringspligtig virksomhed til den centrale lagerenhed efter § 16, stk. 1, eller 2) lagerdækningsaftaler efter § 17.
Stk. 2. Vilkårene efter stk. 1 skal være objektive, gennemsigtige og ikkediskriminerende.
Vilkårene kan gøres afhængige af konkrete forhold på det tidspunkt, hvor lagerdækningen ydes.
 Stk. 3. Procedurer efter § 17, stk. 1 og 2, skal tilsvarende foreligge mindst 7 måneder før lagerårets begyndelse.
 Stk. 4. Vilkår efter stk. 1 og procedurer efter stk. 3 skal offentliggøres på dansk og engelsk på den centrale lagerenheds hjemmeside.
 Stk. 5. Den centrale lagerenhed skal etablere en ordning, hvorefter lagringspligtige virksomheder og relevante udenlandske virksomheder og centrale lagerenheder efter tilmelding kan modtage oplysninger efter stk. 4 pr. e-mail på dansk og engelsk.
Kapitel 7 Den centrale lagerenheds dækning af lagringspligt for andre parter efter olieberedskabslovens § 9, stk. 1, og § 10, stk. 1 og 4 § 16. 70,0 pct. af en lagringspligtig virksomheds samlede lagringspligt i hver produktkategori efter § 13, stk. 1, skal opfyldes ved delegation af denne lagringspligt til den centrale lagerenhed.
En lagringspligtig virksomhed opfylder hele sin lagringspligt for B-lagre ved denne delegation.
 Stk. 2. Den centrale lagerenhed skal modtage delegationer efter stk. 1 mod det vederlag og på de øvrige vilkår, der er anført i § 15, stk. 1.
 Stk. 3. Energistyrelsen kan efter ansøgning give en lagringspligtig virksomhed dispensation fra pligten til at delegere lagringspligt efter stk. 1 til den centrale lagerenhed, hvis helt særlige omstændigheder gør sig gældende.
§ 17. Den centrale lagerenheds vederlag for at yde lagerdækning af mere end 1 måneds varighed i henhold til internationale og nationale lagerdækningsaftaler efter olieberedskabslovens § 10, stk. 1 og 4, skal svare til markedsprisen for sådan lagerdækning på det tidspunkt, hvor aftalen indgås, jf. dog § 18. For sådan lagerdækning skal den centrale lagerenhed fastsætte hensigtsmæssige procedurer for 1) virksomhedernes fremsendelse af anmodninger til den centrale lagerenhed om at modtage sådan lagerdækning, 2) den centrale lagerenheds behandling af og stillingtagen til de modtagne anmodninger om lagerdækning og 3) den centrale lagerenheds information til virksomhederne om denne stillingtagen.
Stk. 2. For nationale lagerdækningsaftaler efter olieberedskabslovens § 10, stk. 4, af 1 måneds varighed, hvor den centrale lagerenhed modtager lagerdækning fra lagringspligtige virksomheder og yder lagerdækning til lagringspligtige virksomheder, og hvor der som udgangspunkt er balance mellem den modtagne og den ydede lagerdækning, skal den centrale lagerenhed fastsætte samme vederlag for den modtagne og den ydede lagerdækning for samme produktkategori for den pågældende måned.
Vederlaget skal svare til markedsprisen for sådan lagerdækning på det tidspunkt, hvor aftalen indgås, jf. dog § 18. For sådan lagerdækning skal den centrale lagerenhed fastsætte hensigtsmæssige procedurer for 1) fastsættelse af vederlaget, således at relevante lagringspligtige virksomheder kan kommentere den påtænkte vederlagsfastsættelse, inden den gøres endelig, 2) virksomhedernes fremsendelse af anmodninger til den centrale lagerenhed om at yde henholdsvis modtage sådan lagerdækning, 3) den centrale lagerenheds behandling af og stillingtagen til de modtagne anmodninger om lagerdækning, 4) den centrale lagerenheds information til virksomhederne om denne stillingtagen og 5) parternes betaling af vederlag for denne lagerdækning.
 Stk. 3. Den centrale lagerenhed skal behandle anmodninger om lagerdækning efter stk. 1 og 2 på et objektivt, gennemsigtigt og ikkediskriminerende grundlag og i overensstemmelse med de fastsatte vilkår og procedurer.
 § 18. Den centrale lagerenheds vederlag for lagerdækning efter § 15, stk. 1, må højst svare til den centrale lagerenheds fulde omkostninger ved at yde denne lagerdækning.
 Stk. 2. Omkostningerne efter stk. 1 beregnes som et gennemsnit for det pågældende kalenderår, opgjort for den enkelte produktkategori, og beregnet forholdsmæssigt pr. måned og pr. m3 eller ton.
 Stk. 3. Omkostningerne efter stk. 1 omfatter, men er ikke begrænset til, følgende:
 1) Omkostninger, der direkte kan henføres til lagerdækning for den enkelte produktkategori, herunder omkostninger til friskning, omkostninger til køb af lagerdækning gennem lagerdækningsaftaler med andre parter samt svind.
 2) Omkostninger, der indirekte kan henføres til lagerdækning for den enkelte produktkategori, herunder omkostninger til personale og administration, drift og vedligeholdelse, lagerleje samt afskrivninger på anlæg og udstyr.
 Stk. 4. Omkostninger vedrørende råolie fordeles forholdsmæssigt på produktkategorierne i forhold til anvendelsen af råolie til dækning af lagringspligt i de enkelte produktkategorier.
 Stk. 5. Hvis vederlaget til den centrale lagerenhed består af andet end betaling af et beløb, skal værdien af vederlaget opfylde kravet i stk. 1.
§ 19. Hvis den centrale lagerenhed har modtaget vederlag for lagerdækning efter § 15, stk. 1, som overstiger de fulde omkostninger ved lagerdækningen opgjort efter § 18, skal den centrale lagerenhed tilbagebetale den overskydende del af vederlaget efter anmodning fra den part, som har modtaget lagerdækningen.
En sådan anmodning skal fremsendes senest 1 måned efter offentliggørelse af den centrale lagerenheds produktregnskab for det pågældende kalenderår efter § 20.
§ 20. Den centrale lagerenhed skal for hvert kalenderår udarbejde et budget henholdsvis regnskab for den centrale lagerenheds fulde omkostninger efter § 18, beregnet forholdsmæssigt pr. måned og pr. m3 eller ton.
Produktbudgettet skal baseres på virksomhedens vedtagne budget og skal foreligge senest den 30. november i året før budgetåret.
Produktregnskabet skal baseres på virksomhedens godkendte regnskab og skal foreligge senest den 30. juni i året efter regnskabsåret.
 Stk. 2. Produktbudget og produktregnskab skal udarbejdes efter anerkendte og ensartede principper og metoder for omkostningsfordeling.
 Stk. 3. Produktregnskabet skal være attesteret af den centrale lagerenheds revisor for at sikre, at det er udarbejdet i overensstemmelse med stk. 1 og 2 og § 18.
 Stk. 4. Den centrale lagerenhed skal offentliggøre produktbudgetter og produktregnskaber efter stk. 1 og oplysninger om de anvendte principper og metoder for omkostningsfordeling efter stk. 2. Materialet skal offentliggøres på den centrale lagerenheds hjemmeside.
Kapitel 8 Opfyldelse af lagringspligt § 21. En virksomhed kan opfylde den del af dens lagringspligt efter § 13, som ikke opfyldes ved delegation til den centrale lagerenhed efter § 16, stk. 1, ved brug af 1) virksomhedens egne beredskabslagre her i landet, 2) internationale lagerdækningsaftaler med udenlandske virksomheder eller udenlandske centrale lagerenheder, 3) internationale lagerdækningsaftaler om anvendelse af virksomhedens egne beredskabslagre i udlandet, 4) nationale lagerdækningsaftaler med andre lagringspligtige virksomheder, eller 5) nationale lagerdækningsaftaler med den centrale lagerenhed.
 Stk. 2. En virksomhed kan opfylde den lagringspligt, som den påtager sig ved lagerdækningsaftaler, ved brug af egne beredskabslagre efter stk. 1, nr. 1.
Stk. 3. Den centrale lagerenhed kan opfylde den lagringspligt, som den overtager ved delegation efter § 16, stk. 1, ved brug af 1) den centrale lagerenheds egne beredskabslagre her i landet, 2) internationale lagerdækningsaftaler med udenlandske virksomheder eller udenlandske centrale lagerenheder, 3) internationale lagerdækningsaftaler om anvendelse af den centrale lagerenheds egne beredskabslagre i udlandet, eller 4) nationale lagerdækningsaftaler med lagringspligtige virksomheder.
 Stk. 4. Den centrale lagerenhed kan opfylde den lagringspligt, som den påtager sig ved lagerdækningsaftaler, ved brug af dels egne beredskabslagre og dels lagerdækningsaftaler efter stk. 3.
§ 22. Virksomhedens henholdsvis den centrale lagerenheds egne beredskabslagre efter § 21 kan omfatte lagerbeholdninger af kategori 1, 2A, 2B og 3 samt råolie.
Lagerbeholdningerne skal ejes af virksomheden henholdsvis den centrale lagerenhed og skal holdes 1) i raffinaderitanke, 2) i bulkterminaler, 3) i tanke ved rørledninger og på produktionsplatforme, 4) i pramme, 5) i tankskibe i indenlandsk skibsfart, 6) i tankskibe i havne, når havneformaliteterne er afsluttet, 7) i den indenlandske skibsfarts bunkring, 8) i bunden af tanke, 9) i form af driftslagre, eller 10) af storforbrugere i medfør af lovkrav eller på anden måde kontrolleret af offentlige myndigheder.
Stk. 2. Lagerbeholdninger efter stk. 1 kan ikke omfatte endnu ikke produceret olie eller lagerbeholdninger, der holdes 1) i rørledninger, 2) i jernbanetankvogne, 3) i bunkring i fartøjer på åbent hav, 4) i olietankskibe på havet bortset fra tankskibe i indenlandsk skibsfart, jf. stk. 1, nr. 5, 5) i servicestationer og detailforretninger, 6) af andre forbrugere, eller 7) i form af Forsvarets lagre.
 Stk. 3. Lagerbeholdninger efter stk. 1 kan ikke omfatte lagerbeholdninger af olieprodukter eller råolie, der er genstand for beslaglæggelse eller tvangsfuldbyrdelse, eller som tilhører virksomheder, der er under konkurs eller akkordbehandling.
 § 23. Ved beregning af lagringspligtens opfyldelse omregnes lagerbeholdningers størrelse fra m3 til ton og omvendt ved brug af standardvægtfylder for produkter og råolie som anført i bilag 2.
 Stk. 2. Standardvægtfylder efter stk. 1 fastsættes af Energistyrelsen efter drøftelse med den centrale lagerenhed.
 Stk. 3. Energistyrelsen kan efter ansøgning tillade anvendelse af andre standardvægtfylder end efter stk. 1.
 § 24. Opfyldelse af lagringspligt efter § 21, stk. 1 eller 3, foretages for den enkelte kategori i henhold til stk. 2-9.
 Stk. 2. Lagringspligt i kategori 1 skal opfyldes således:
 1) Mindst 60 pct. af lagringspligten skal dækkes af lagerbeholdninger af denne kategori.
 2) Højst 40 pct. af lagringspligten kan dækkes af lagerbeholdninger af kategori 2A eller 2B eller råolie.
 Stk. 3. Lagringspligt i kategori 2A skal opfyldes således:
 1) Mindst 60 pct. af lagringspligten skal dækkes af lagerbeholdninger af kategori 2A eller 2B.
 2) Højst 40 pct. af lagringspligten kan dækkes af lagerbeholdninger af kategori 1 eller råolie.
 Stk. 4. Lagringspligt i kategori 2B skal opfyldes således:
 1) Mindst 60 pct. af lagringspligten skal dækkes af lagerbeholdninger af kategori 2A eller 2B.
 2) Højst 40 pct. af lagringspligten kan dækkes af lagerbeholdninger af kategori 1 eller råolie.
 Stk. 5. Lagringspligt i kategori 3 skal opfyldes således:
 1) Mindst 60 pct. af lagringspligten skal dækkes af lagerbeholdninger af denne kategori.
 2) Højst 40 pct. af lagringspligten kan dækkes af lagerbeholdninger af kategori 1, 2A eller 2B eller råolie.
 Stk. 6. Uanset stk. 2-5 kan virksomheder, som ejer og driver mindst 50 pct. af et raffinaderi i Danmark, opfylde hele deres lagringspligt efter § 21, stk. 1, ved dækning med råolie.
 Stk. 7. I stk. 2-5 anvendes for den centrale lagerenhed procenterne mindst 70 pct. og højst 30 pct.
 Stk. 8. Lagerbeholdningerne i stk. 2-5 kan omfatte egne lagerbeholdninger eller lagerbeholdninger i henhold til internationale eller nationale lagerdækningsaftaler.
 Stk. 9. Ved dækning med lagerbeholdninger efter stk. 2, nr. 2, stk. 3, nr. 2, stk. 4, nr. 2 og stk. 5, nr. 2, foretages beregningerne således:
 1) Ved dækning med lagerbeholdninger af kategori 1, 2A eller 2B omregnes den pågældende lagerbeholdning til m3 henholdsvis ton af den kategori, som ønskes dækket, ved brug af standardvægtfylder efter bilag 2.
 2) Ved dækning med lagerbeholdninger af råolie omregnes den pågældende lagerbeholdning til m3 henholdsvis ton af den kategori, som ønskes dækket, ved brug af standardvægtfylder efter bilag 2. Den derved fremkomne mængde ganges derefter med faktoren 0,8.
 § 25. Ved opfyldelse af lagringspligt efter § 24, stk. 2-5, kan lagerbeholdninger af blandekomponenter medregnes i den kategori, som omfatter de olieprodukter, der fremkommer ved brug af blandekomponenterne.
 Stk. 2. Ved opfyldelse af lagringspligt efter § 24, stk. 2-5, kan lagerbeholdninger medregnes fuldt ud, hvor biobrændstoffer og additiver er blandet med olieprodukter i de pågældende kategorier.
Stk. 3. Lagerbeholdninger af biobrændstoffer og additiver kan medregnes som beredskabslagre i de månedlige oplysninger efter § 33, hvis disse lagerbeholdninger 1) opbevares her i landet, og 2) af den lagringspligtige virksomhed henholdsvis den centrale lagerenhed planlægges blandet med olieprodukter, der holdes som beredskabslagre og som skal anvendes til transport.
 Stk. 4. Lagerbeholdninger af biobrændstoffer og additiver, der ikke medregnes efter stk. 3, skal medregnes som kommercielle lagre i de månedlige oplysninger efter § 33.
Kapitel 9 Internationale og nationale lagerdækningsaftaler § 26. En international lagerdækningsaftale efter olieberedskabslovens § 10, stk. 1, kan indgås mellem en lagringspligtig virksomhed eller den centrale lagerenhed (den danske part) på den ene side og på den anden side en udenlandsk virksomhed eller udenlandsk central lagerenhed (den udenlandske part). Efter en sådan aftale kan overskydende lagre hos den ene part medregnes til opfyldelse af lagringspligt hos den anden part således:
1) Hvis den danske parts lagringspligt i en kategori fuldt ud dækkes af egne lagre, kan den danske part indgå en international lagerdækningsaftale, hvorefter dens overskydende lagre af olieprodukter i den pågældende kategori medregnes til opfyldelse af den udenlandske parts lagringspligt.
Tilsvarende kan den danske part indgå aftale om at anvende overskydende lagre af råolie, som ikke er anvendt til dækning af lagringspligt, til opfyldelse af den udenlandske parts lagringspligt.
2) Hvis den danske parts lagringspligt i en kategori ikke fuldt ud dækkes af egne lagre, kan den danske part indgå en international lagerdækningsaftale, hvorefter overskydende lagre af olieprodukter hos den udenlandske part medregnes til opfyldelse af den danske parts lagringspligt i den pågældende kategori.
Tilsvarende kan den danske part indgå aftale om at anvende overskydende lagre af råolie hos den udenlandske part til opfyldelse af dens lagringspligt.
Stk. 2. En international lagerdækningsaftale kan også indgås, når en lagringspligtig virksomhed eller en central lagerenhed vil anvende egne lagerbeholdninger i 1) Danmark til at opfylde egne forpligtelser i udlandet, eller 2) udlandet til at opfylde egen lagringspligt i Danmark.
 Stk. 3. En international lagerdækningsaftale kan kun indgås med en udenlandsk part i et land, hvormed Danmark har indgået en aftale efter olieberedskabslovens § 10, stk. 2. Energistyrelsen eller den centrale lagerenhed oplyser på deres hjemmeside, hvilke lande dette omfatter og de aftalte procedurer m.v.
 Stk. 4. En lagringspligtig virksomhed kan anvende internationale lagerdækningsaftaler til at dække højst 30 pct. af den del af virksomhedens lagringspligt efter § 13, som ikke opfyldes ved delegation efter § 16 til den centrale lagerenhed, opgjort for hver produktkategori.
 Stk. 5. Den centrale lagerenhed kan anvende internationale lagerdækningsaftaler til at dække højst 5 pct. af den lagringspligt, som den overtager ved delegation efter § 16, opgjort for hver produktkategori.
Stk. 6. En lagringspligtig virksomhed kan ikke videredelegere den lagerdækning, som modtages ved en international lagerdækningsaftale, og kan derfor ikke i samme periode yde og modtage lagerdækning i den samme produktkategori.
Tilsvarende gælder for råolie.
 Stk. 7. Den centrale lagerenhed kan videredelegere den lagerdækning, som modtages ved en international lagerdækningsaftale.
Stk. 8. Den lagerdækning, som ydes gennem en international lagerdækningsaftale efter stk. 1 og 2, skal 1) være til rådighed i hele den godkendte periode, 2) omfatte de produkter eller produktkategorier, som fremgår af godkendelsen efter stk. 9, og 3) opfylde de generelle vilkår for beredskabslagre.
Stk. 9. En international lagerdækningsaftale skal være godkendt af Energistyrelsen eller den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 3, er bemyndiget til at administrere lagerdækningsaftaler, og af den anden medlemsstat for, at den kan medregnes til dækning af lagringspligt, dog skal internationale lagerdækningsaftaler, hvor den centrale lagerenhed indgår som den ene part, godkendes af Energistyrelsen.
For godkendelsen kan fastsættes nærmere vilkår.
Aftalen samt ændringer eller forlængelser heraf har ikke virkning uden denne godkendelse.
 Stk. 10. Hvis en lagringspligtig virksomhed ikke overholder reglerne om internationale lagerdækningsaftaler i olieberedskabsloven eller denne bekendtgørelse eller vilkår for en sådan aftales godkendelse, kan Energistyrelsen og den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 3, er bemyndiget til at administrere lagerdækningsaftaler, helt eller delvist tilbagekalde godkendelsen.
§ 27. En ansøgning om en international lagerdækningsaftale efter § 26, stk. 1 eller 2, skal fremsendes af den danske part til Energistyrelsen eller den centrale lagerenhed, hvis klima-, energi- og bygningsministeren efter olieberedskabslovens § 20, stk. 1, nr. 3, bemyndiger den til at administrere lagerdækningsaftaler, senest 1 måned inden aftaleperiodens begyndelse.
En ansøgning, hvor den centrale lagerenhed indgår som den ene part, skal af denne fremsendes til Energistyrelsen med den nævnte frist.
 Stk. 2. En sådan ansøgning skal indeholde følgende:
 1) Oplysninger om navn og forretningsadresse for den dækkende part hvis beredskabslagre vil dække lagringspligt for den anden part.
 2) Oplysninger om navn og forretningsadresse for den dækkede part hvis lagringspligt vil blive dækket af den dækkende part.
 3) Angivelse af de to berørte lande.
 4) Angivelse af aftaleperioden i hele måneder.
 5) Angivelse af om der er tale om produktkategori 1, 2A, 2B eller 3 eller råolie.
 6) Angivelse af mængden opgjort i m3 eller ton afhængigt af den konkrete produktkategori eller råolie.
 7) Angivelse af de lagersteder hvor beredskabslagrene holdes.
Stk. 3. En sådan ansøgning skal endvidere indeholde en bekræftelse af, at lagerdækningsaftalen mellem den dækkende part og den dækkede part indeholder bestemmelser, som sikrer, at 1) den dækkende part påtager sig at holde lagerbeholdningen som aftalt i hele aftaleperioden, 2) lagerbeholdningen til enhver tid vil være til rådighed og fysisk tilgængelig, 3) forpligtelsen til at holde lagerbeholdningen ikke videredelegeres til andre parter, og at 4) den dækkede part har ret til at købe lagerbeholdningen på ethvert tidspunkt i aftaleperioden til en pris og på vilkår i øvrigt, som er fastsat i lagerdækningsaftalen.
 Stk. 4. Energistyrelsen og den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 3, er bemyndiget til at administrere lagerdækningsaftaler, kan anmode ansøgeren om at fremsende en kopi af lagerdækningsaftalen i sin helhed.
 Stk. 5. Den mængde af en kategori, som er angivet i en ansøgning efter stk. 2, skal dækkes af den angivne mængde og kategori og kan ikke dækkes på anden måde.
§ 28. En national lagerdækningsaftale efter olieberedskabslovens § 10, stk. 3, kan indgås mellem to lagringspligtige virksomheder.
Efter en sådan aftale kan en virksomhed, hvis egne olielagre overstiger dens lagringspligt, dække lagringspligt for en anden lagringspligtig virksomhed således:
 1) Hvis den ene virksomheds lagringspligt i en kategori fuldt ud dækkes af egne olielagre, kan virksomheden indgå en sådan national lagerdækningsaftale, hvorefter dens overskydende lagre af olieprodukter i den pågældende kategori medregnes til opfyldelse af den anden virksomheds lagringspligt.
 2) Hvis den ene virksomheds lagringspligt i en kategori ikke fuldt ud dækkes af egne olielagre, kan virksomheden indgå en sådan national lagerdækningsaftale, hvorefter overskydende lagre af olieprodukter hos den anden virksomhed medregnes til opfyldelse af den førstnævnte virksomheds lagringspligt i den pågældende kategori.
 3) Tilsvarende kan virksomhederne indgå aftale om at anvende overskydende lagre af råolie hos den ene virksomhed, som ikke er anvendt til dækning af lagringspligt, til opfyldelse af den anden virksomheds lagringspligt.
 Stk. 2. En national lagerdækningsaftale efter olieberedskabslovens § 10, stk. 4, kan indgås mellem den centrale lagerenhed og en lagringspligtig virksomhed, jf. §§ 15 og 17, hvorefter overskydende olielagre hos den ene part kan medregnes til dækning af lagringspligt hos den anden part således:
 1) Hvis virksomhedens lagringspligt i en kategori fuldt ud dækkes af egne olielagre, kan virksomheden indgå en sådan lagerdækningsaftale med den centrale lagerenhed, hvorefter virksomheden yder lagerdækning til den centrale lagerenhed.
 2) Hvis virksomhedens lagringspligt i en kategori ikke fuldt ud dækkes af egne olielagre, kan virksomheden indgå en sådan lagerdækningsaftale med den centrale lagerenhed, hvorefter virksomheden modtager lagerdækning fra den centrale lagerenhed.
 3) Tilsvarende kan parterne indgå aftale om at anvende overskydende lagre af råolie hos den ene part, som ikke er anvendt til dækning af lagringspligt, til opfyldelse af den anden parts lagringspligt.
Stk. 3. En lagringspligtig virksomhed kan ikke videredelegere den lagerdækning, som modtages ved en national lagerdækningsaftale efter stk. 1 eller 2, og kan derfor ikke i samme periode yde og modtage lagerdækning i den samme produktkategori.
Tilsvarende gælder for råolie.
 Stk. 4. Den centrale lagerenhed kan videredelegere den lagerdækning, som modtages ved en national lagerdækningsaftale efter stk. 2, nr. 1.
Stk. 5. Den lagerdækning, som ydes gennem en national lagerdækningsaftale, skal 1) være til rådighed i hele den aftalte periode, 2) omfatte de produkter eller produktkategorier, som fremgår af underretningen efter stk. 6 og 7, og 3) opfylde de generelle vilkår for beredskabslagre.
Stk. 6. En national lagerdækningsaftale efter stk. 1 skal af parterne indberettes til Energistyrelsen eller den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 3, er bemyndiget til at administrere lagerdækningsaftaler, til underretning inden aftaleperiodens begyndelse.
Aftalen har ikke virkning uden denne underretning.
 Stk. 7. En national lagerdækningsaftale efter stk. 2 skal indgå i de oplysninger, som af parterne indberettes efter § 31.
 Stk. 8. Hvis en lagringspligtig virksomhed ikke overholder reglerne om nationale lagerdækningsaftaler i olieberedskabsloven eller denne bekendtgørelse, har aftalen ikke virkning.
 § 29. En underretning efter § 28, stk. 6, om en national lagerdækningsaftale skal indeholde følgende:
 1) Oplysninger om navn og forretningsadresse for den dækkende part, hvis beredskabslagre vil dække lagringspligt for den anden part.
 2) Oplysninger om navn og forretningsadresse for den dækkede part, hvis lagringspligt vil blive dækket af den dækkende part.
 3) Angivelse af aftaleperioden i hele måneder.
 4) Angivelse af om der er tale om produktkategori 1, 2A, 2B eller 3 eller råolie.
 5) Angivelse af mængden opgjort i m3 eller ton afhængigt af den konkrete produktkategori eller råolie.
 Stk. 2. Den mængde af en kategori, som er angivet i en ansøgning efter stk. 1, skal dækkes af den angivne mængde og kategori og kan ikke dækkes på anden måde.
Kapitel 10 Specifikke lagre § 30. En del af de beredskabslagre, der efter § 16, stk. 1, holdes af den centrale lagerenhed, skal holdes som specifikke lagre.
 Stk. 2. De specifikke lagre skal omfatte lagerbeholdninger af produkter svarende til mindst 30 dages indenlandsk forbrug af følgende produktkategorier:
 1) Kategori 1.
 2) Kategori 2B.
 3) Kategori 3.
 Stk. 3. Antallet af dage efter stk. 2 skal være det samme for de nævnte kategorier.
 Stk. 4. De specifikke lagre skal holdes her i landet som A-lagre eller B-lagre.
 Stk. 5. Den centrale lagerenhed kan ændre sammensætning af og lagersteder for de specifikke lagre inden for rammerne af stk. 2 og 3.
 Stk. 6. Hvis de specifikke lagre holdes integreret med andre beredskabslagre og med kommercielle lagre skal den centrale lagerenhed sikre, at der ved flytning af lagerbeholdninger, der udgør specifikke lagre, foreligger en skriftlig godkendelse internt i den centrale lagerenhed.
Stk. 7. Den centrale lagerenhed udarbejder hvert år en opgørelse over mængder og sammensætning af specifikke lagre, som vil blive holdt i det kommende lagerår, samt en vurdering af, om olieprodukter i kategori 2A skal indgå i de specifikke lagre.
Materialet baseres på det indenlandske forbrug i det foregående kalenderår og fremsendes til Energistyrelsen senest den 1. april.
 § 31. Den centrale lagerenhed skal sikre, at den har opdateret information om specifikke lagre, som her i landet holdes af en anden EU-medlemsstat eller dennes centrale lagerenhed.
Kapitel 11 Lagrenes væren til rådighed m.v.
§ 32. Alle beredskabslagre skal i medfør af olieberedskabslovens § 13, stk. 1, til enhver tid være til rådighed og fysisk tilgængelige med henblik på at kunne frigives til slutbrugere og markeder i tilfælde af en større forsyningsafbrydelse.
De oplagrede olieprodukter skal derfor til enhver tid opfylde gældende kvalitetskrav og normer for brugbare produkter her i landet eller skal inden for en rimelig periode kunne bringes til at opfylde disse kvalitetskrav og normer.
 Stk. 2. For en lagringspligtig virksomhed omfatter forpligtelsen efter stk. 1 de beredskabslagre, der dækker den del af dens lagringspligt efter § 13, som ikke opfyldes ved delegation efter § 16 til den centrale lagerenhed, samt de beredskabslagre, der anvendes til opfyldelse af virksomhedens forpligtelser gennem internationale og nationale lagerdækningsaftaler til at dække lagringspligt for andre parter.
 Stk. 3. For den centrale lagerenhed omfatter forpligtelsen efter stk. 1 de beredskabslagre, der dækker den lagringspligt, som den centrale lagerenhed overtager ved delegation efter § 16, samt de beredskabslagre, der anvendes til opfyldelse af den centrale lagerenheds forpligtelser gennem internationale og nationale lagerdækningsaftaler til at dække lagringspligt for andre parter.
Stk. 4. En lagringspligtig virksomhed henholdsvis den centrale lagerenhed skal sikre, at 1) dens beredskabslagre i den månedlige rapportering identificeres og specificeres med mængder, kategorier og lagersteder, dog således at der for den konkrete produktkategori eller råolie accepteres en overdækning på højst 1.000 m3 henholdsvis ton.
2) dens beredskabslagre i perioden mellem to månedlige rapporteringer til enhver tid kan identificeres og specificeres med mængder, kategorier og lagersteder med et varsel på 5 arbejdsdage, såfremt Energistyrelsen anmoder herom, og 3) den i tilfælde af internationale lagerdækningsaftaler, hvor den dækkes af beredskabslagre hos en udenlandsk part, kan fremskaffe de oplysninger, som er nævnt i nr. 1 og 2.
 Stk. 5. En lagringspligtig virksomhed henholdsvis den centrale lagerenhed skal sikre, at varebevægelser om dens beredskabslagre til enhver tid er bogført eller registreret i lageropgørelserne senest 5 arbejdsdage efter lagerændringen.
 Stk. 6. Bestemmelserne i stk. 1-5 gælder også for beredskabslagre, der er integreret med kommercielle lagre.
Kapitel 12 Oplysningspligt § 33. Lagringspligtige virksomheder, den centrale lagerenhed og virksomheder uden lagringspligt, som har kommercielle lagre, har oplysningspligt efter olieberedskabslovens § 14, stk. 1, jf. stk. 2-8.
Stk. 2. En lagringspligtig virksomhed skal til Energistyrelsen eller den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at varetage administrative opgaver om oplysningspligt, senest den 20. i hver måned indberette oplysninger om olieprodukter og råolie, hvad angår størrelse og karakter af 1) virksomhedens varebevægelser for den foregående måned, specificeret på produkter og på typer af varebevægelser, 2) virksomhedens egenbeholdninger ultimo måneden, specificeret på produkter, kategorier og lagersteder, herunder lagerbeholdninger i form af tilgodehavender og gæld, 3) de lagerbeholdninger, ejet af andre parter, som i henhold til lagerdækningsaftaler dækker lagringspligt for virksomheden, og 4) de lagerbeholdninger, ejet af den lagringspligtige virksomhed, som i henhold til lagerdækningsaftaler dækker lagringspligt for andre parter.
 Stk. 3. Stk. 2 finder tilsvarende anvendelse for den centrale lagerenhed, dog således at den centrale lagerenhed skal gøre oplysningerne tilgængelige for Energistyrelsen efter regler fastsat i medfør af olieberedskabslovens § 20.
 Stk. 4. En virksomhed uden lagringspligt, som har kommercielle lagre, skal senest den 20. i hver måned indberette oplysninger som anført i stk. 2, nr. 1 og 2, til Energistyrelsen eller den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at varetage administrative opgaver om oplysningspligt.
 Stk. 5. Oplysningerne efter stk. 2-4 skal specificeres i overensstemmelse med bilag 3.
 Stk. 6. Hvis den 20. i en måned er en lørdag, søndag eller helligdag, anses den nærmest følgende hverdag som sidste rettidige indberetningsfrist.
 Stk. 7. Energistyrelsen og den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at varetage administrative opgaver om oplysningspligt, kan efter anmodning udskyde en frist efter stk. 2-4, såfremt særlige forhold gør sig gældende.
 Stk. 8. Ved angivelse af lagersteder for lagerbeholdninger anvendes de lagersteder, der er registreret til brug for indberetning af oplysninger efter stk. 2-4. Yderligere lagersteder kan registreres efter aftale med den centrale lagerenhed.
Stk. 9. Lagringspligtige virksomheder og virksomheder uden lagringspligt, som har kommercielle lagre, skal efter anmodning fra Energistyrelsen og den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at varetage administrative opgaver om oplysningspligt, fremsende oplysninger, som er nødvendige for Energistyrelsens eller den centrale lagerenheds varetagelse af opgaver efter olieberedskabsloven og regler udstedt i medfør heraf, herunder i krisesituationer og øvelser herom.
Tilsvarende skal den centrale lagerenhed efter anmodning fremsende oplysninger til Energistyrelsen.
Der kan fastsættes frister for fremsendelse af oplysninger efter 1. og 2. pkt.
§ 34. Forud for indberetning af oplysninger efter § 33 skal virksomheden og den centrale lagerenhed foretage en rimelig grad af egenkontrol for at sikre, at de indberettede oplysninger er 1) korrekte, fyldestgørende og endelige, 2) konsistente med de tilsvarende oplysninger, som fremsendes af andre parter, og 3) opgjort i korrekte måleenheder, ved brug af korrekte vægtfylder og med korrekt periodisering.
Stk. 2. Virksomheder og den centrale lagerenhed skal, eventuelt ved indbyrdes kontakt, sikre indbyrdes konsistens af de indberettede oplysninger, hvad angår 1) aftaler mellem to parter om køb, salg m.v. af olieprodukter eller råolie, 2) gæld og tilgodehavender mellem to parter om olieprodukter eller råolie, herunder lagerbeholdningernes lagersteder, og 3) internationale og nationale lagerdækningsaftaler, herunder lagerbeholdningernes lagersteder.
Stk. 3. Med henblik på at sikre egenkontrol efter stk. 1 og 2 skal lagringspligtige virksomheder og den centrale lagerenhed fastsætte skriftlige forretningsgange, herunder interne kontroller, for lagerføring og varebevægelser om olieprodukter og råolie.
Forretningsgangene skal bl.a. indeholde principper for kontering og registrering af bevægelser samt afstemning af månedlige opgørelser og procedurer for egenkontrol ved sammenligning med tidligere måneder og år.
§ 35. Virksomheder, som udlejer lagerkapacitet for olieprodukter eller råolie, skal, jf. olieberedskabslovens § 14, efter anmodning give Energistyrelsen og den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at varetage administrative opgaver om oplysningspligt, alle oplysninger af relevans for at 1) vurdere, om der her i landet oplagres olieprodukter eller råolie af virksomheder, som har foretaget import, og som ikke er meddelt lagringspligt efter § 6, stk. 1, eller 2) supplere den løbende kontrol af de oplysninger, der er indberettet efter § 33.
 Stk. 2. Øvrige virksomheder, der har betydning for den danske forsyning af olieprodukter eller råolie, skal efter olieberedskabslovens § 14 efter anmodning fremsende oplysninger til Energistyrelsen og den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at varetage administrative opgaver om oplysningspligt.
 Stk. 3. Energistyrelsen og den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at varetage administrative opgaver om oplysningspligt, kan fastsætte frister for fremsendelse af oplysninger efter stk. 1 og 2.
 § 36. Den centrale lagerenhed gør, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at varetage administrative opgaver om oplysningspligt, oplysningerne efter §§ 33 og 35 tilgængelige for Energistyrelsen efter regler fastsat i medfør af olieberedskabslovens § 20.
§ 37. En lagringspligtig virksomhed, den centrale lagerenhed og en virksomhed uden lagringspligt, som har kommercielle lagre, skal én gang årligt for et kalenderår have bekræftet rigtigheden af de oplysninger, som månedsvist er indberettet efter § 33, stk. 2-4, ved en erklæring afgivet af en godkendt og uafhængig revisor.
Erklæringen skal være afgivet senest den 15. marts i året efter det pågældende kalenderår.
Kapitel 13 Fortegnelser over beredskabslagre og specifikke lagre § 38. Energistyrelsen eller den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at føre fortegnelse over beredskabslagre, fører en fortegnelse over alle beredskabslagre, som holdes her i landet eller i udlandet for at dække lagringspligt efter § 6, stk. 1, og som ikke er specifikke lagre.
Fortegnelsen skal for den enkelte lagerbeholdning på opgørelsestidspunktet bl.a. indeholde oplysninger om lagerbeholdningens 1) lagersted, 2) størrelse angivet i m3 eller ton, 3) art i form af produkt eller produktkategorier, specificeret efter kategorierne i bilag C, punkt 3.1, første afsnit, i Europa-Parlamentets og Rådets forordning (EF) nr. 1099/2008 med senere ændring og 4) ejer.
 Stk. 2. Energistyrelsen eller den centrale lagerenhed, hvis denne af klima-, energi- og bygningsministeren efter olieberedskabslovens § 20, stk. 1, nr. 1, er bemyndiget til at føre fortegnelse over specifikke lagre, fører en fortegnelse over alle specifikke lagre, som holdes her i landet, herunder specifikke lagre omfattet af § 31. Fortegnelsen skal for den enkelte lagerbeholdning på opgørelsestidspunktet bl.a. indeholde de oplysninger, som er angivet i stk. 1, nr. 1-4.
 Stk. 3. Fortegnelserne efter stk. 1 og 2 skal være opdateret senest ved udgangen af den efterfølgende måned ved brug af de oplysninger, som fremsendes efter § 33.
Kapitel 14 Tavshedspligt § 39. Personer, der virker eller har virket for den centrale lagerenhed, må ikke uberettiget videregive eller udnytte fortrolige oplysninger, som de herved bliver bekendt med.
Stk. 2. Som fortrolige oplysninger efter stk. 1 anses bl.a. oplysninger om 1) lagringspligtige virksomheder og andre virksomheders drifts- og forretningsforhold m.v., hvis hemmeligholdelse af oplysningerne er af væsentlig økonomisk betydning for virksomheden, 2) nationale og internationale forhold, som den centrale lagerenhed modtager fra Energistyrelsen eller ved møder for Energistyrelsen, og som har en fortrolig karakter, eller som det i øvrigt er nødvendigt at hemmeligholde for at varetage væsentlige hensyn til offentlige eller private interesser, og 3) forhold, som det er nødvendigt at hemmeligholde for at varetage væsentlige hensyn til statens sikkerhed eller rigets forsvar.
 Stk. 3. Oplysningerne efter stk. 2, nr. 2, kan videregives efter tilladelse fra Energistyrelsen.
 Stk. 4. For oplysninger, som personer, der virker eller har virket for den centrale lagerenhed, bliver bekendt med ved varetagelsen af administrative opgaver i medfør af delegation efter olieberedskabslovens § 20, gælder regler fastsat efter olieberedskabslovens § 20.
Kapitel 15 Klageadgang m.v.
 § 40. Energistyrelsen behandler klager over den centrale lagerenheds vilkår for lagerdækning efter § 15, herunder vederlag.
Stk. 2. Klage efter stk. 1 skal være indgivet skriftligt inden 4 uger fra tidspunktet, hvor den centrale lagerenheds vilkår er meddelt den pågældende.
Klage over den centrale lagerenheds vederlag skal dog være indgivet skriftligt inden 4 uger fra det tidspunkt, hvor et produktregnskab efter § 20 er offentliggjort for den periode, som lagerdækningen omfatter.
 Stk. 3. Energistyrelsen kan bestemme, at klager over den centrale lagerenheds vederlag først skal afgøres, når et produktregnskab efter § 20 er offentliggjort for den periode, som lagerdækningen omfatter.
 § 41. Afgørelser truffet efter §§ 26, 27, 28 og 33 af den centrale lagerenhed i medfør af bemyndigelse efter olieberedskabslovens § 20 kan indbringes for Energistyrelsen.
 Stk. 2. Klage efter stk. 1 skal være indgivet skriftligt inden 4 uger fra tidspunktet, hvor afgørelsen er meddelt den pågældende.
Kapitel 16 Dispensation § 42. Energistyrelsen kan efter ansøgning dispensere fra bestemmelserne i denne bekendtgørelse, hvor dette har mindre betydning for den samlede mængde og tilgængelighed af beredskabslagrene eller hvor særlige forhold taler herfor.
Kapitel 17 Straf § 43. Medmindre højere straf er forskyldt efter anden lovgivning, straffes med bøde den, der 1) overtræder § 6, stk. 4, 2) undlader at underrette Energistyrelsen efter § 7, stk. 2, 3) overtræder § 16, stk. l, eller 4) overtræder § 37.
Stk. 2. Medmindre højere straf er forskyldt efter anden lovgivning, straffes efter reglerne i olieberedskabslovens § 23, stk. 1, den, der 1) undlader at opfylde lagringspligt efter olieberedskabslovens § 6, stk. 1, eller at opfylde forpligtelser modtaget ved delegation eller lagerdækningsaftale efter olieberedskabslovens §§ 9 og 10, 2) undlader at opfylde forpligtelserne efter olieberedskabslovens § 13, stk. 1, om lagrenes væren til rådighed, 3) afgiver urigtige oplysninger eller undlader at fremsende oplysninger efter olieberedskabslovens § 14, stk. 1-3, eller 4) afgiver ikkerettidige oplysninger efter olieberedskabslovens § 14, stk. 1-3, efter reglerne om frister i denne bekendtgørelse.
 Stk. 3. Der kan pålægges juridiske personer strafansvar efter reglerne i straffelovens 5. kapitel for overtrædelse af reglerne i bekendtgørelsen.
Kapitel 18 Ikrafttræden m.v.
 § 44. Bekendtgørelsen træder i kraft den 1. oktober 2012.
 Stk. 2. §§ 1-43 har virkning fra den 31. december 2012.
Stk. 3. Den 31. december 2012 ophæves 1) bekendtgørelse nr. 318 af 12. maj 2005 om pligtige lagre af mineralolie og mineralolieprodukter og 2) bekendtgørelse nr. 452 af 22. maj 2012 om fastsættelse af lagringspligt og om den centrale lagerenheds dækning af lagringspligt.
 § 45. Uanset § 10, stk. 3, fastsætter Energistyrelsen efter stk. 2 og 3 en lagringspligt for lagerperioden fra den 1. januar 2013 til den 30. juni 2013.
 Stk. 2. Lagringspligten efter stk. 1 beregnes efter §§ 11-13 og på grundlag af den lagringspligtige omsætning for 2011.
 Stk. 3. Energistyrelsen underretter de lagringspligtige virksomheder om deres lagringspligt efter stk. 1 senest den 15. oktober 2012.
Stk. 4. Den centrale lagerenhed fremsender senest den 15. oktober 2012 en opgørelse og vurdering efter § 30, stk. 7, til Energistyrelsen.
Materialet udarbejdes for lagerperioden fra den 1. januar 2013 til den 30. juni 2013 og lageråret fra den 1. juli 2013 til den 30. juni 2014 under ét.
 § 46. De månedlige oplysninger om varebevægelser og ultimobeholdninger, som er anført i § 12, stk. 4, skal for kalenderåret 2012 udarbejdes og fremsendes i henhold til § 16 i bekendtgørelse nr. 318 af 12. maj 2005 om pligtige lagre af mineralolie og mineralolieprodukter.
 Stk. 2. Den revisorerklæring, som er anført i § 12, stk. 5, skal for kalenderåret 2012 udarbejdes og fremsendes i henhold til bekendtgørelse nr. 1237 af 15. december 2011 om revisors erklæringsafgivelse på årsopgørelse om pligtige lagre af mineralolie og mineralolieprodukter.
 § 47. I bekendtgørelse nr. 452 af 22. maj 2012 om fastsættelse af lagringspligt og om den centrale lagerenheds dækning af lagringspligt foretages følgende ændring:
 1. § 25, stk. 1-3, ophæves.
 Stk. 4 bliver herefter stk. 1.
Energistyrelsen, den 25. september 2012 Ib Larsen / Thomas Bastholm Bille Bilag 1 Krav til eksisterende B-lageranlæg, jf. § 5, stk. 3, nr. 1 Bestemmelser vedrørende beskyttelsesmæssige foranstaltninger for beredskabstankanlæg til motorbenzin, gas- og dieselolie.
I.
Tankkonstruktion Tankene skal udføres som betontanke, foret indvendig med sammensvejste stålplader, og nedgravet i en sådan minimumsdybde, at den udgravede jord nogenlunde balancerer med den påkrævede tildækning.
 Jorddækningen skal være mindst 60 cm og udføres uregelmæssigt, således at den færdige tank ikke fremtræder som f.eks. en »sukkertop«.
Tankens sider skal være mindst 30 cm dobbelt armeret beton med mindst 5 mm indvendig stålpladebeklædning forankret til betonen.
Armeringen skal være som krævet af styrkehensyn, dog mindst som følger:
Taget skal være 30 cm dobbelt armeret beton, som krævet af styrkehensyn, dog med en minimum armering som for siderne.
Taget skal være tæt enten ved hjælp af indvendige stålplader eller på anden måde.
 Bunden skal være armeret beton som krævet af styrkehensyn og bundforhold og skal dækkes af mindst 6 mm tykke stålplader.
 Under tanken skal anbringes et drænsystem med frit afløb for at forhindre vandtryk på undersiden af tanken.
 I betonbundpladens overside umiddelbart under stålpladerne skal anbringes et kanalsystem med forbindelse til et tilgængeligt afløb umiddelbart uden for tanken.
 Benzintankene skal udstyres med trykvacuum ventiler og »flamearrestors«.
 Alle tanke skal i øvrigt forsynes med det af brandvæsenet forlangte sikkerhedsudstyr.
Tankanlæggene skal have gode tilkørselsforhold eller skal kunne pumpes til et andet anlæg med gode tilkørselsforhold.
Tankanlæg med læsseramper skal kunne tømmes med tankbiler, selv om den offentlige elforsyning svigter.
Til dette formål skal i beskyttet rum forefindes mindst en benzin- eller oliedreven reservepumpe med en minimumskapacitet på 60 m3 /t.
II.
Tankstørrelse og afstand mellem de enkelte tanke Den højst tilladte koncentration af beskyttede beredskabstankanlæg er 60.000 m3. Et enkelt anlæg er dog godkendt til 111.000 m3.
 Den maksimale tankstørrelse for en enkelt tank er 10.000 m3.
 Flere små tanke med en samlet kapacitet på indtil 10.000 m3 kan bygges tæt sammen.
 Afstanden mellem hver 10.000 m3 tank eller hver gruppe af tanke med en samlet kapacitet på 10.000 m3 skal være mindst 30 m.
 Afstanden til hegn skal være mindst 30 m.
 Afstanden mellem et lagerområde på 60.000 m3 og et andet lagerområde med beskyttede beredskabstankanlæg skal være mindst 3 km.
 Konventionelle mindre tankanlæg med tilhørende udstyr kan opføres i forbindelse med et lagerområde med beskyttede tankanlæg, men skal da placeres i en mindsteafstand af mindst 1 km fra det beskyttede lagerområde.
Bilag 2 Standardvægtfylder til brug for omregning af lagerbeholdninger, jf. § 23, stk. 1 Bilag 3 Specifikation af oplysninger efter § 33, stk. 2-4 Oplysninger, som skal indberettes efter § 33, stk. 2-4, skal specificeres som beskrevet nedenfor:
1) Bekendtgørelsen indeholder bestemmelser, der gennemfører dele af Rådets direktiv 2009/119/EF af 14. september 2009 om forpligtelse for medlemsstaterne til at holde minimumslagre af råolie og/eller olieprodukter, EU-Tidende 2009, nr.
L 265, side 9.
