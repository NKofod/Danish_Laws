Nr LSF 201 Forslag til Lov om forlængelse af forsøg med lokal radio- og  

 fjernsynsvirksomhed Fremsat af ministeren for kulturelle anliggender den 12. marts 1986 § 1. Den forsøgsmæssige radiovirksomhed i lokale områder, der er iværksat i medfør af § 1, stk. 2, i lov om radio- og fjernsynsvirksomhed, som affattet ved lov nr. 249 af 27. maj 1981, vil kunne fortsætte på de hidtil gældende vilkår indtil det tidspunkt, da der i henhold til lovens § 15 a, som affattet ved lov nr. 589 af 19. december 1985, er udstedt tilladelse i den kommune, hvor senderen er opstillet, dog ikke længere end til den 30. september 1986. Ministeren for kulturelle anliggender afgør i tvivlstilfælde, om en tilladelse til forsøg er bortfaldet.
Stk. 2. Den forsøgsmæssige fjernsynsvirksomhed i lokale områder, der er iværksat i medfør af § 1, stk. 2, og § 2, stk. 2, i lov om radio- og fjernsynsvirksomhed, som affattet ved lov nr. 249 af 27.
maj 1981, vil kunne fortsætte på de hidtil gældende vilkår indtil den 30. september 1986.
 § 2. Loven træder i kraft ved bekendtgørelsen i Lovtidende.
Oprindeligt fremsat lovforslag Blad nr 599 § 1. Den forsøgsmæssige radiovirksomhed i lokale områder, der er iværksat i medfør af § 1, stk. 2, i lov om radio- og fjernsynsvirksomhed, som affattet ved lov nr. 249 af 27. maj 1981, vil kunne fortsætte på de hidtil gældende vilkår indtil det tidspunkt, da der i henhold til lovens § 15 a, som affattet ved lov nr. 589 af 19. december 1985, er udstedt tilladelse i den kommune, hvor senderen er opstillet, dog ikke længere end til den 30. juni 1986. Ministeren for kulturelle anliggender afgør i tvivlstilfælde om en tilladelse til forsøg er bortfaldet.
Stk. 2. Den forsøgsmæssige fjernsynsvirksomhed i lokale områder, der er iværksat i medfør af § 1, stk. 2, og § 2, stk. 2, i lov om radio- og fjernsynsvirksomhed, som affattet ved lov nr. 249 af 27.
maj 1981, vil kunne fortsætte på de hidtil gældende vilkår indtil den 30. juni 1986.
 § 2. Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Den 30. januar 1986 har ministeren for kulturelle anliggender fremsat et forslag til lov om ændring af lov om radio- og fjernsynsvirksomhed (lokal radio- og fjernsynsvirksomhed), lovforslag L 168, der var til 1. behandling i tinget den 13.
februar 1986 (se Folketingstidende 1985-86, sp. 6276 og 7120). I lovforslagets § 2, stk. 2, er foreslået en overgangsordning, der med virkning fra 1. april 1986 gør det muligt for de igangværende forsøgsprojekter med lokalradio og -tv at fortsætte indtil det tidspunkt, da der i den pågældende kommune udstedes tilladelser inden for en varig ordning med henholdsvis radio og fjernsyn.
 For radios vedkommende findes regler om en varig ordning i lov nr.
589 af 19. december 1985. For fjernsyns vedkommende er sådanne regler foreslået i det nævnte lovforslag L 168.
Da det under hensyn til tingets mødeplan ikke kan forventes, at dette lovforslag vil kunne færdigbehandles inden den 1.april 1986, må det anses for hensigtsmæssigt, at spørgsmålet om overgangsregler udskilles til særlig behandling, således at disse kan vedtages inden forsøgsordningens udløb den 31. marts 1986, medens der bliver mulighed for at fortsætte behandlingen af L 168, der foruden bestemmelser om lokal-tv bl.a. også indeholder bestemmelser vedrørende reklamefinansiering og erhvervsvirksomheders - herunder dagblades - mulighed for at deltage i lokal programvirksomhed, som vedrører både radio og fjernsyn.
Lov nr. 589 af 19. december 1985 vedrørende lokal radiovirksomhed træder i kraft den 1. april 1986. Det må imidlertid forudses, at udstedelsen af tilladelser i mange tilfælde af praktiske grunde først vil kunne ske efter denne dato.
For at undgå en afbrydelse af den igangværende radiovirksomhed foreslås det derfor, at forsøgsordningen løber videre i det enkelte lokale område indtil det tidspunkt, da det pågældende lokale nævn har udstedt tilladelser til radiovirksomhed, dog senest den 30. juni 1986..
Med hensyn til lokal fjernsynsvirksomhed er hensigten med nærværende lovforslag, at projekter under forsøgsordningen skal kunne fortsætte efter den 1.april 1986 og frem til et tidspunkt, hvor spørgsmålet om en permanent ordning vedrørende lokal-tv kan forventes afklaret.
Spørgsmålet om en overgangsordning vedrørende lokal-tv - under hensyn til de praktiske forhold i forbindelse med en permanent ordnings iværksættelse - vil fortsat kunne indgå i forhandlingerne om L 168.
