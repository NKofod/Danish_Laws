Nr BTL 106 Betænkning over Forslag til lov om handelsagenter og handelsrejsende   

 Nr L 106 1989-90, 1. samling Afgivet af Retsudvalget Afgivet: 19900405 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danmarks Aktive Handelsrejsende, Handelskammeret og HK/Handel.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Venstres, Det Radikale  

 Venstres, Centrum-Demokraternes og Kristeligt Folkepartis medlemmer af  

 udvalget) lovforslaget til vedtagelse med det af ministeren stillede  

 ændringsforslag.
 Et mindretal (Fremskridtspartiets medlem af udvalget) udtaler:
 Indledningsvis må Fremskridtspartiet med beklagelse notere sig, at  

 justitsministeren ikke har ønsket at følge Industrirådets forslag i den af  

 justitsministeren nedsatte arbejdsgruppe, der havde til opgave at udarbejde  

 et lovudkast om handelsagenter, om, at beskyttelsesreglerne vedrørende  

 handelsagentens krav på opsigelsesvarsel og godtgørelse ved ophør af  

 agenturforholdet alene skal være ufravigelige, når der er tale om en  

 agenturaftale inden for EF.
I strid med forslaget fra Industrirådets repræsentant har  

 justitsministeren udvidet ufravigelighedsreglen til også at omfatte lande  

 uden for EF, f.eks.
EFTA-lande og andre lande uden for EF, hvor der findes  

 lovregler om opsigelse eller godtgørelse.
Det skal i øvrigt bemærkes, at  

 Island ikke har ufravigelighedsregler.
 Fremskridtspartiet er også betænkelig ved, at justitsministeren har  

 fraveget det oprindelige forslag i betænkning nr. 1151/1988 om, at loven  

 skulle kunne fraviges ved aftale, handelsbrug eller anden sædvane, medmindre  

 andet er angivet i loven.
 Dette forslag fra den arbejdsgruppe, der udarbejdede betænkningen, følges  

 op af det notat, der er fremsendt af Sø- og Handelsretten sammen med rettens  

 høringssvar, og hvori det anføres, at bestemmelsen om sædvaners forrang bør  

 opretholdes.
 Justitsministeren har desværre i sit lovforslag valgt at se bort fra  

 sædvaners forrang og i stedet valgt alene at anføre, at lovens bestemmelser  

 kan fraviges ved aftale, jf. § 1.
 Med hensyn til lovforslagets § 15 finder Fremskridtspartiet ligesom  

 Advokatrådet, jf. rådets høringssvar, at reglen i § 15, stk. 2, om adgang til  

 at undersøge forretningsbøger ikke er nødvendig til gennemførelse af  

 direktivet, og at det må foretrækkes, at en sådan granskning foretages gennem  

 en revisor, medmindre parterne er enige om andet.
 Det er med de ovenstående grunde og ved granskning af EF-direktivet  

 Fremskridtspartiets umiddelbare indtryk, at der i dette lovforslag er lidt  

 for meget KVR og for lidt EF.
 Fremskridtspartiet vil i øvrigt redegøre for sin stilling til lovforslaget  

 ved 3. behandling.
Ændringsforslag Af justitsministeren, tiltrådt af et flertal (S, KF, SF, V,  

 RV, CD og KRF):
Til § 33 1) Paragraffen affattes således:
»§ 33. §§ 9-10, § 11, stk. 1, § 12, stk. 1, § 13, stk. 1, § 14, stk.  

 1-3 og 5, og § 15, stk. 1-3, anvendes tilsvarende på handelsrejsende, der  

 aflønnes helt eller delvis med provision, idet provisionen for  

 handelsrejsende dog forfalder månedsvis.
Endvidere anvendes § 14, stk. 5,  

 kun, hvis ansættelsesforholdet ikke er omfattet af funktionærloven.« Bemærkninger Til nr. 1 Ændringsforslaget er foranlediget af en henvendelse fra Danmarks Aktive  

 Handelsrejsende.
Der kan i den forbindelse henvises til Justitsministeriets  

 besvarelse af spørgsmål nr. 4 og 5 fra Folketingets Retsudvalg vedrørende  

 forslag til lov om handelsagenter og handelsrejsende.
Formålet med  

 ændringsforslaget er som omtalt i den nævnte besvarelse at præcisere, at den  

 handelsrejsende, hvis ikke andet er aftalt med agenturgiveren, vil have krav  

 på at få sin provision udbetalt månedsvis.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Elsebeth Kock-Petersen (V) Knud Lind (FP) Kirsten Lee (RV)  

 Nør Christensen (CD) Inger Stilling Pedersen (KRF) Erling Christensen (S) Ole  

 Espersen (S) Søren Hansen (S) Torben Lund (S) Lissa Mathiasen (S) Carsten  

 Andersen (SF) Leif Hermann (SF) Ebba Strange (SF) nfmd.
