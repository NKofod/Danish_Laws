Skriftlig fremsættelse (2. oktober  

 2002) Integrationsministeren Herved tillader jeg mig for Folketinget at  

 fremsætte:
 Forslag til lov om ophævelse af lov om  

 midlertidig opholdstilladelse til visse personer fra det tidligere  

 Jugoslavien m.v. (jugoslaverloven) samt ændring af  

 udlændingeloven og forskellige skattelove (Ophævelse af  

 jugoslaverloven).
(Lovforslag nr.
L 22).
 På baggrund af borgerkrigen i det tidligere  

 Jugoslavien, som havde forårsaget, at hundredtusinder af mennesker var  

 blevet drevet på flugt, vedtog Folketinget i november 1992 lov om  

 midlertidig opholdstilladelse til visse personer fra det tidligere  

 Jugoslavien m.v. (jugoslaverloven).
 Jugoslaverloven udgør det retlige grundlag for, at  

 Danmark kan modtage visse særlig nødstedte personer fra det  

 tidligere Jugoslavien på midlertidig basis og meddele opholdstilladelse  

 til asylansøgere derfra, som på grund af krigshandlinger eller  

 lignende uroligheder anses for at have behov for beskyttelse.
 I januar 1995 indførtes endvidere en særskilt  

 beskyttelsesbestemmelse i udlændingeloven   i dag  

 udlændingelovens § 9 e, stk. 1   hvorefter der kan meddeles  

 opholdstilladelse til en udlænding med opholdstilladelse efter  

 jugoslaverloven, som efter at være meddelt afslag på asyl  

 må antages at have behov for midlertidig beskyttelse her i landet.
 I praksis har jugoslaverloven og den nævnte  

 bestemmelse i udlændingeloven fundet anvendelse for personer fra  

 Bosnien-Hercegovina.
 Der foregår i dag ikke længere krigshandlinger  

 eller lignende uroligheder i Bosnien-Hercegovina, som efter regeringens  

 opfattelse kan begrunde, at personer fra Bosnien-Hercegovina med hensyn til  

 behovet for beskyttelse skal indtage en retlig særstilling i forhold  

 til personer fra andre lande, som Danmark modtager asylansøgere  

 fra.
 Det bemærkes i den forbindelse, at det er oplyst fra  

 myndighederne i Sverige, Norge, Finland, Tyskland og Holland, at der i disse  

 lande ikke eksisterer særlige retlige beskyttelsesordninger for  

 personer, der indrejser fra Bosnien-Hercegovina.
Det foreslås på den baggrund, at  

 jugoslaverloven og udlændingelovens § 9 e, stk. 1, ophæves,  

 således at den retlige særstilling for personer fra  

 Bosnien-Hercegovina for så vidt angår adgangen til beskyttelse  

 her i landet bringes til ophør.
Asylansøgere fra  

 Bosnien-Hercegovina vil herefter være undergivet de samme regler i  

 udlændingeloven som andre asylansøgere.
