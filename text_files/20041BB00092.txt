Fremsat den 14. december 2004 af Aage Frandsen (SF),  

 Poul Henrik Hedeboe (SF),  

 Anne Grete Holmsgaard (SF) og Ole Sohn&nbsp  

 ;(SF) Forslag til folketingsbeslutning om regler for udformning og  

 offentliggørelse af stillingsopslag i statslige aktieselskaber m.v.
 Folketinget opfordrer regeringen til inden udgangen af dette  

 folketingsår at udarbejde regler, der fastslår, at topstillinger i statslige  

 aktieselskaber m.v. skal slås op eksternt.
Bemærkninger til forslaget Beslutningsforslaget har baggrund i sagen om besættelsen af  

 direktørstillingen i Ørestadsselskabet med den hidtidige næstformand i  

 bestyrelsen, Københavns tidligere overborgmester, Jens Kramer Mikkelsen.  

 Besættelsen af stillingen skete både uden opslag og uden forudgående  

 involvering af bestyrelsen, der blot blev orienteret om beslutningen som et  

 fait accompli kort tid inden offentliggørelsen.
En sådan fremgangsmåde finder  

 forslagsstillerne helt uacceptabel.
Hvis bestyrelsesansvaret skal give mening, må det være klart, at  

 bestyrelsen skal involveres direkte i formuleringen af krav til  

 topstillinger,  

 ligesom disse skal slås op således, at det er muligt at tiltrække og vurdere  

 mere end én kandidat til stillingen.
Forslagsstillerne har ikke indvendinger  

 imod,  

 at der også anvendes bureauer, der kan støtte bestyrelsen i at søge  

 velkvalificerede kandidater og/eller i at teste disses kvalifikationer.
I den konkrete sag har statsministeren i sit svar på § 20-spørgsmål  

 S 145 argumenteret med, at der ikke findes regler, der gjorde den pågældende  

 stillingsbesættelse ulovlig.
Det er øjensynlig rigtigt, men gør ikke  

 fremgangsmåden kønnere.
For at forebygge tilsvarende sager foreslås det, at  

 der  

 altid skal udformes et stillingsopslag og ske opslag eksternt samt foregå en  

 vurdering i bestyrelsen af, hvem der er bedst kvalificeret til stillingen.  

 Forslaget dækker alle områder i offentlige selskaber m.v., der ikke allerede  

 er  

 dækket ind af tilsvarende regler.
Skriftlig fremsættelse Aage Frandsen  

  

 (SF):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om regler for udformning og offentliggørelse af  

 stillingsopslag i statslige aktieselskaber m.v.
(Beslutningsforslag nr.
B 92).
 Jeg  

 henviser i øvrigt til de bemærkninger, der ledsager forslaget, og anbefaler  

 det  

 til Tingets velvillige behandling.
