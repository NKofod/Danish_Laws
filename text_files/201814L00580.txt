Betænkning afgivet af Miljø- og Fødevareudvalget den 23. januar 2019 Betænkning over Forslag til lov om ændring af lov om naturbeskyttelse, lov om jagt og vildtforvaltning og straffeloven (Kommunal adgang til at begrænse sejlads med visse hurtigtsejlende fartøjer ved udlagte badeområder, strafskærpelse for visse overtrædelser af CITES-regler og udvidet bemyndigelse til at fastsætte regler om hold af hjemmehørende rovfugle og ugler) [af miljø- og fødevareministeren (Jakob Ellemann-Jensen)]:
1. Ændringsforslag Miljø- og fødevareminsteren har stillet 3 ændringsforslag om deling af lovforslaget.
2. Indstillinger Udvalget vil stemme for ændringsforslag nr. 1-3 om deling af lovforslaget.
 Et flertal i udvalget (DF, V, LA og KF) indstiller de under A, B og C nævnte lovforslag til vedtagelse.
Et mindretal i udvalget (S, RV og SF) indstiller de under A og C nævnte lovforslag til vedtagelse.
Mindretallet indstiller det under B nævnte lovforslag til forkastelse ved 3. behandling.
Et andet mindretal i udvalget (EL og ALT) indstiller det under A nævnte lovforslag til vedtagelse.
Mindretallet indstiller de under B og C nævnte lovforslag til forkastelse ved 3. behandling.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten, Alternativet og Socialistisk Folkeparti Enhedslistens, Alternativets og Socialistisk Folkepartis  medlemmer af udvalget kan ikke støtte det under B nævnte lovforslag, idet mindretallet er imod, at man holder rovfugle i fangenskab, og at man dyrker jagt med rovfugle.
EL, ALT og SF ønsker derfor ikke at give mulighed for at holde rovfugle, der er hjemhørende i Danmark, i fangenskab.
Lovændringen vil i sig selv øge risikoen for ulovlig indfangning af vildtlevende fugle og ulovlig indsamling af æg.
Endvidere mener EL, ALT og SF ikke, at det kan forsvares rent dyrevelfærdsmæssigt, at lovforslaget vil medføre, at antallet af rovfugle i fangenskab øges, da det bliver lettere at etablere nye dyrehold.
Enhedslistens og Alternativets medlemmer af udvalget kan ikke støtte det under C nævnte lovforslag.
Partierne er tilhængere af, at der holdes skarpt øje med, at reglerne om handel med vilde dyr og planter overholdes.
Regler om øget kontrol og tilsyn kunne være ønskelig, men et forslag, der udelukkende skærper straframmen, mener EL og ALT ikke har nogen effekt.
Socialistisk Folkepartis medlemmer af udvalget støtter det under C nævnte lovforslag, idet en strafskærpelse for overtrædelse af reglerne om handel med vilde dyr og planter er et skridt i den rigtige retning.
Dog mener SF, at der samtidig bør sættes ind med andre virkemidler for at sikre regelefterlevelsen.
4 Ændringsforslag med bemærkninger Ændringsforslag a Ændringsforslag om deling af lovforslaget Af miljø- og fødevareministeren, tiltrådt af udvalget:
 1) Lovforslaget deles i tre lovforslag med følgende titler og indhold:
 A. »Forslag til lov om ændring af lov om naturbeskyttelse (Kommunal adgang til at begrænse sejlads med visse hurtigtsejlende fartøjer ved udlagte badeområder)« omfattende §§ 1, 4 og 5.
 B. »Forslag til lov om ændring af lov om jagt og vildtforvaltning (Udvidet bemyndigelse til at fastsætte regler om hold af hjemmehørende rovfugle og ugler)« omfattende §§ 2, 4 og 5.
 C. »Forslag til lov om ændring af lov om naturbeskyttelse og straffeloven (Strafskærpelse for visse overtrædelser af CITES-regler)« omfattende § 1, nr. 4, og §§ 3-5.
[Forslag om deling af lovforslaget] b Ændringsforslag til det under A nævnte lovforslag Til § 1 2) Nr. 4 affattes således:
 »4. I § 89, stk. 3, indsættes som 3. pkt.:
»For overtrædelse af forskrifter efter § 29, stk. 3, kan der alene fastsættes straf af bøde.«« [Konsekvens af forslag om deling af lovforslaget] c Ændringsforslag til det under C nævnte lovforslag Til § 1 3) Nr. 4 affattes således:
 »4. I § 89, stk. 3, indsættes som 3. pkt.:
»For overtrædelse af bestemmelser i Rådets forordning (EF) nr. 338/97 af 9. december 1996 om beskyttelse af vilde dyr og planter ved kontrol af handelen hermed med senere ændringer og de hertil knyttede til enhver tid gældende kommissionsforordninger kan det dog under de omstændigheder, der er nævnt i stk. 2, fastsættes, at straffen kan stige til fængsel i indtil 2 år.«« [Konsekvens af forslag om deling af lovforslaget og præcisering] Bemærkninger Til nr. 1 Med ændringsforslaget foreslår miljø- og fødevareministeren, at lovforslaget deles i 3 selvstændige lovforslag (A, B og C). Den foreslåede deling giver partierne mulighed for at stemme for de dele af lovforslaget, som de hver især støtter, eller stemme imod de dele, de ikke kan støtte.
Til nr. 2 Ændringsforslaget er en konsekvens af forslaget om deling af lovforslaget.
Den under lovforslagets § 1, nr. 4, foreslåede ændring af naturbeskyttelseslovens § 89, stk. 3, opdeles, således at forslaget om indsættelse af et nyt 3. pkt., »For overtrædelse af forskrifter efter § 29, stk. 3, kan der alene fastsættes straf af bøde«, medtages i det under A nævnte lovforslag, medens forslaget om indsættelse af et nyt 4. pkt. medtages i det under C nævnte lovforslag, jf. ændringsforslag nr. 3.
Til nr. 3 Ændringsforslaget er en konsekvens af forslaget om deling af lovforslaget.
Den under lovforslagets § 1, nr. 4, foreslåede ændring af naturbeskyttelseslovens § 89, stk. 3, opdeles, således at alene forslaget om indsættelse af et nyt 4. pkt., »For overtrædelse af bestemmelser i EUs forordning om beskyttelse af vilde dyr og planter ved kontrol af handelen hermed og de hertil knyttede kommissionsforordninger kan det dog under de omstændigheder, der er nævnt i stk. 2, fastsættes, at straffen kan stige til fængsel i indtil 2 år«, medtages i det under C nævnte lovforslag.
 Der er endvidere tale om en præcisering af rådsforordningens titel og en præcisering af, at den foreslåede bestemmelse skal finde anvendelse også på overtrædelser af gældende og fremtidige ændringer af forordningen og af de til enhver tid gældende bestemmelser i tilknyttede kommissionsforordninger.
5. Udvalgsarbejdet Lovforslaget blev fremsat den 15. november 2018 og var til 1. behandling den 30. november 2018. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og miljø- og fødevareministeren sendte den 7. november 2018 dette udkast til udvalget, jf.
MOF alm. del  bilag 125. Den 15. november 2018 sendte miljø- og fødevareministeren høringssvarene og et høringsnotat til udvalget.
Bilag Under udvalgsarbejdet er der omdelt 8 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 6 spørgsmål til miljø- og fødevareministeren til skriftlig besvarelse, som ministeren har besvaret.
Pia Adelsteen (DF) fmd.
Lise Bech (DF) René Christensen (DF) Ib Poulsen (DF) Karina Due (DF) Erling Bonnesen (V) Peter Juel-Jensen (V) Thomas Danielsen (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) May-Britt Kattrup (LA) Erik Lund (KF) Orla Østerby (KF) Bjarne Laustsen (S) Lea Wermelin (S) nfmd.
Christian Rabjerg Madsen (S) Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Øjvind Vilsholm (EL) Christian Poll (ALT) Roger Courage Matthisen (ALT) Rasmus Helveg Petersen (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
