INDLEDNING Med sundhedsstyrelsens cirkulære af 15. august 1960 til alle jordemødre  

 vedrørende udøvelse af jordemodergerning blev der givet regler for  

 jordemødrenes virksomhedsområde i henhold til lov nr. 90 af 31. marts 1953 om  

 udøvelse af jordemodergerning.
 Lov nr. 671 af 13. december 1978 om jordemødre, med ikrafttræden den 1.  

 oktober 1979, ophæver loven fra 1953.
Ifølge den nye lovs § 7 fastsætter sundhedsstyrelsen regler om jordemødres  

 virksomhedsområde, herunder om rekvirering og anvendelse af lægemidler som  

 led i udøvelse af jordemodervirksomhed.
Ifølge § 11 fastsætter  

 sundhedsstyrelsen endvidere regler vedrørende jordemødrenes pligt til at føre  

 ordnede optegnelser over deres virksomhed.
I henhold til disse bestemmelser  

 fastsætter sundhedsstyrelsen det i det følgende anførte om jordemoderens  

 virksomhedsområde og om hendes pligt til at føre ordnede optegnelser.
 Cirkulærets bestemmelser tilsigter ikke at fastlægge  

 svangerskabshygiejnens og fødselshjælpens form og omfang i de enkelte  

 amtskommuner, idet dette reguleres af lov nr. 282 af 7. juni 1972 om  

 svangerskabshygiejne og fødselshjælp og de i medfør af denne lov udarbejdede  

 retningslinier.
 Jordemoderens virksomhedsområde er allerede i et vist omfang fastlagt ved  

 nedennævnte, tidligere udsendte retningslinier og meddelelser:
 Sundhedsstyrelsens meddelelse af 24. maj 1974 om undersøgelse af nyfødte  

 for fenylketonuri.
 Sundhedsstyrelsens retningslinier af 1976 om svangerskabshygiejne,  

 udarbejdet i henhold til lov nr. 282 af 7. juni 1972 om svangerskabshygiejne  

 og fødselshjælp.
 Sundhedsstyrelsens meddelelse af 31. marts 1976 om rådgivning i  

 forbindelse med anmeldelse af børn, født uden for ægteskabet.
 Sundhedsstyrelsens cirkulære af 5. april 1976 vedrørende  

 rhesusundersøgelse af gravide.
 Sundhedsstyrelsens vejledning af november 1977 i anvendelse af det  

 reviderede journalsystem.
Sundhedsstyrelsens vejledning af december 1977 til udfyldelse af  

 fødselsanmeldelse, samt Sundhedsstyrelsens meddelelse af 25. september 1978 om forebyggende  

 undersøgelser for kromosomsygdomme, metaboliske sygdomme m. v. hos fostre.
I.
JORDEMODERENS VIRKSOMHEDSOMRÅDE 1. I svangerskabet.
 2. Ved fødslen.
 3. Barselperioden og det nyfødte barn.
 4. Jordemoderens adgang til at rekvirere og anvende  

 lægemidler som led i udøvelse af jordemodervirksomhed.
 Ad 1. I svangerskabet:
a.
Forebyggende helbredsundersøgelser, herunder behovsundersøgelser.
b.
Rådgivning af den svangre og dennes familie om svangerskabshygiejne,  

 herunder oplysning om øvrige tilbud om forebyggende foranstaltninger i  

 svangerskabet og i den første tid efter fødslen.
c.
Opsøgende virksomhed, omfattende besøg i hjemmet ved planlagt  

 hjemmefødsel eller ambulant fødsel, besøg i hjemmet efter socialt behov samt  

 behovsprægede undersøgelser hos syge svangre, både i hjemmet og på sygehuset.
d.
Deltagelse i det socialmedicinske samarbejde vedrørende den svangre og  

 dennes familie.
Herudover kan Jordemoderen deltage i undersøgelse, pleje og behandling af indlagte syge  

 svangre samt deltage i fødselsforberedende undervisning af grupper af svangre/  

 familier.
Ved svangerskabsundersøgelserne bør jordemoderen til stadighed  

 erindre det i retningslinierne anførte, hvorefter jordemoderen ved alle  

 patologiske fund* eller mistanke herom skal henvise til lægelig vurdering.  

 Denne henvisning skal følge de visitationsregler, der i henhold til  

 sundhedsstyrelsens retningslinier er fastsat i den pågældende amtskommune.
Uanset lokale visitationsregler skal jordemoderen umiddelbart henvise  

 patienter til sygehus, herunder specialafdeling, i tilfælde, hvor det ikke er  

 muligt at få lægehenvisning, og hvor jordemoderen skønner, at kvindens eller  

 fosterets tilstand hurtigt vil forværres, hvis henvisning eller indlæggelse  

 ikke sker omgående.
Jordemoderen skal underrette patientens læge om  

 henvisningen/ indlæggelsen med angivelse af årsag og tidspunkt.
 Jordemoderen bør ved en af undersøgelserne sent i svangerskabet gennemgå  

 en eventuel »ønskeseddel« vedrørende fødslen med den svangre og  

 dennes familie.
 Såfremt en kvinde ønsker af føde ambulant, må jordemoderen i god tid  

 ligesom ved planlagte hjemmefødsler orientere kvinden om de hjælpemuligheder,  

 herunder den sundhedsfaglige bistand, hun i så fald vil kunne få tilbudt i  

 hjemmet i barselperioden.
 AD 2. VED FØDSLEN.
 Jordemoderen forestår såvel ved hjemmefødsel som ved institutionsfødsel  

 den spontant forløbende fødsel under varetagelse af den fødendes og  

 fosterets/ barnets behov for observation, pleje og behandling, idet der tages  

 hensyn til såvel fysiske som psykosociale faktorer i fødselsforløbet.
 Jordemoderens virksomhed omfatter også observation og pleje samt  

 deltagelse i behandling i tilfælde, hvor barnets fødsel søges fremskyndet  

 eller udsat ved særlig behandling.
 Hvis jordemoderen forlader en kvinde under eller kort efter fødslen, har  

 hun ansvaret for, at en anden jordemoder eller en læge overtager varetagelsen  

 af de nævnte funktioner.
Opstår der komplikationer, skal jordemoderen kalde en læge.
Det påhviler  

 jordemoderen at bistå lægen under den behandling, som denne skønner det  

 nødvendigt at foretage, jfr. § 8, stk. 2.
Såfremt komplikationen skønnes at kræve hurtig indgriben, og lægen ikke  

 omgående kan foretage det fornødne, skal jordemoderen, indtil ansvaret for  

 behandlingen kan overtages af en læge, yde den nødvendige hjælp.
Ved  

 hjemmefødsler eller klinikfødsler kan hun, om nødvendigt, selv indlægge den  

 fødende på sygehus, herunder specialafdeling.
 Patientens læge underrettes som nævnt foran i afsnit 1.
 Ved hjemmefødsel og fødsel på klinik skal jordemoderen være særligt  

 opmærksom på, at det udstyr (»jordemodertaske«, fødepakke m. v.),  

 hun medbringer, er tilstrækkeligt og i orden.
Ved institutionsfødsel bør jordemoderen senest ved indlæggelse i  

 tilslutning til fødsel drøfte eventuelle ønsker med den fødende og eventuelle  

 pårørende vedrørende tilrettelæggelse af fødslen og den umiddelbare  

 efterfødselsperiode (jfr. om ønskeseddel i afsnit 1). Jordemoderen bør  

 opfylde eventuelle særlige ønsker, medmindre hun skønner, at dette vil  

 medføre risiko for moderen eller barnet, jfr. også bemærkninger i afsnit I,  

 pkt. 4.A. vedr. forebyggende behandling med K-vitamin og lapisøjendråber.
Er  

 der tale om væsentlige afvigelser fra de på afdelingen gældende  

 retningslinier, bør jordemoderen forelægge spørgsmålet for den, som har  

 fastsat retningslinierne.
 Når et svangerskab afsluttes efter udløbet af 20. svangerskabsuge, er det  

 jordemoderens pligt at yde jordemoderhjælp.
 Hvis jordemoderen efter undersøgelse skønner, at gestationsalderen* ikke  

 er over 20 uger og kvinden endnu ikke har mærket liv, kan hun dog forlade  

 patienten, når en anden dertil kvalificeret medicinalperson kan overtage  

 abortbehandlingen.
 AD 3. BARSELPERIODEN OG DET NYFØDTE BARN.
 Det er jordemoderens pligt fortsat at varetage kvindens og barnets behov  

 for observation, pleje og behandling i tiden umiddelbart efter fødslen, idet  

 der tages hensyn til såvel fysiske som psykosociale faktorer.
 Herefter aflægger jordemoderen 2 tilsynsbesøg i barselperioden.
Ved fødsel i hjemmet og ved ambulant fødsel skal jordemoderen aflægge det  

 første tilsynsbesøg en af de første dage efter fødslen, ved hjemmefødsel  

 helst inden for det første døgn.
Det andet tilsynsbesøg aflægges 5.-7. dag,  

 jfr. sundhedsstyrelsens meddelelse af 7. maj 1974 om undersøgelse af nyfødte  

 for fenylketonuri.
Ved fødsel på institution, når kvinden forbliver indlagt på denne,  

 aflægges det første tilsynsbesøg en af de første dage efter fødslen.
Såfremt  

 kvinden forbliver indlagt på institution i 5-7 dage og der i øvrigt ikke er  

 tale om et særligt behov for tilsynsbesøg i hjemmet, kan også det andet  

 tilsynsbesøg aflægges på institutionen.
Det andet tilsynsbesøg aflægges ellers i hjemmet kort tid efter  

 udskrivningen.
Såfremt der på fødestedet ikke er taget blodprøve til  

 Guthrie-test*, skal jordemoderen som angivet i sundhedsstyrelsens nævnte  

 meddelelse af 7. maj 1974 tilbyde blodprøvetagning til Guthrie-test.
Såfremt  

 dette tilbud ikke modtages, bør jordemoderen informere barnets læge og  

 sundhedsplejersken herom.
 Herudover skal jordemoderen aflægge yderligere barselbesøg, såfremt hun  

 skønner, at der er behov derfor.
Tilsynsbesøgene skal aflægges hos moderen, selv om barnet ikke er hos  

 denne, men er indlagt fra hjemmet eller overflyttet til anden afdeling end  

 den, moderen opholder sig på.
Tilsynsbesøg aflægges også i tilfælde, hvor  

 barnet er dødt.
Det er ønskeligt, at den jordemoder, der har assisteret ved  

 fødslen, også aflægger det første tilsynsbesøg.
Ved tilsynsbesøgene må jordemoderen observere moderens og barnets  

 helbredstilstand.
Dette er af særlig betydning ved hjemmebesøg.
Herudover må  

 jordemoderen ved tilsynsbesøgene give kvinden lejlighed til at drøfte  

 fødselsforløbet igennem og derved få bearbejdet fødselsoplevelsen.
Jordemoderen bør støtte det øvrige sundhedsteams bestræbelser på at  

 etablere amningen.
Hun bør endvidere drøfte kontraception* med kvinden, såfremt det skønnes relevant, og henvise til  

 de lokale muligheder for lægelig vejledning herom.
 Det er væsentligt, at jordemoderen medvirker til, at der bliver  

 kontinuitet i den tværfaglige behandling vedrørende svangerskabet og  

 fødselsforløbet og tiden efter fødslen, og at hun anbefaler moderen at  

 udnytte tilbudene om sundhedsplejersketilsyn og helbredsundersøgelser af både  

 moder og barn hos egen læge.
 Ved sygelige tilstande hos moder eller barn skal jordemoderen, alt efter  

 forholdene, henvise til eller tilkalde læge.
 AD 4. JORDEMODERENS ADGANG TIL AT REKVIRERE OG ANVENDE LÆGEMIDLER SOM LED  

 I UDØVELSE AF JORDEMODERVIRKSOMHED.
 Reglerne om jordemoderens REKVIRERING* af lægemidler findes for tiden i  

 sundhedsstyrelsens bekendtgørelse nr. 585 af 1. december 1977 om rekvirering  

 og udlevering af lægemidler m. v., med senere ændringer, § 17.
 Om jordemoderens ANVENDELSE af lægemidler som led i udøvelse af  

 jordemodervirksomhed gælder det i det følgende anførte.
 Det er en forudsætning for jordemoderens anvendelse af lægemidler, at hun  

 har kendskab til disses virkning, sædvanlige dosering, mulige bivirkninger og  

 interaktioner*. Anvendelsen kan foretages ved applikation* på hud eller ved  

 indgift oralt*, nasalt*, oculært*, vaginalt*, rectalt*, ved injektion  

 subcutant*, submukøst*, intramuskulært* samt som inhalation*.
 Jordemoderen kan administrere allerede opsatte infusioner*, herunder  

 infusioner tilsat ordinerede vestimulerende eller vehæmmende lægemidler.
Jordemoderen kan anvende lægemidler: A.
Uden lægeordination.
B.
Med  

 ordination eller bemyndigelse af læge.
C.
Særlige regler for klinikfødsler og  

 hjemmefødsler.
Ad A.
Jordemoderen kan UDEN LÆGEORDINATION anvende inhalationsanalgesi* med dinitrogenoxid-oxygen (N2O-O2*) i en blanding med mindst 50 pct. ilt til  

 den fødende.
Jordemoderen kan yderligere FØR BARNETS FØDSEL give kvinden K-vitamin som angivet i sundhedsstyrelsens meddelelse af  

 1.maj 1981, der er aftrykt som bilag 3 og EFTER BARNETS FØDSEL give kvinden de uteruskontraherende midler*, der er omhandlet i  

 sundhedsstyrelsens foran nævnte bekendtgørelse om rekvirering og udlevering  

 af lægemidler, til forebyggelse, evt. behandling af blødning samt give barnet  

 K-vitamin som angivet i nævnte meddelelse.
 Jordemoderen har pligt til at dryppe det nyfødte barns øjne profylaktisk  

 med lapisøjendråber* til nyfødte.
 Øjendrypning bør foretages senest 2 timer efter fødslen (øjendrypning  

 behøver ikke at blive udført UMIDDELBART efter fødslen, men kan, bl. a. af  

 hensyn til det tidlige mor-barn-samvær, udskydes som anført).
 Hvis der imidlertid overfor jordemoderen fremsættes ønske om at  

 øjendrypningen undlades, kan jordemoderen ikke selv træffe afgørelse herom,  

 men må overlade afgørelsen til en læge.
 Nyfødte, hvis øjne ikke er dryppede med lapis, bør observeres med særlig  

 omhu, og ved ethvert tegn på conjunctivitis* skal de straks undersøges af en  

 læge.
Ad B.
Jordemoderen kan MED ORDINATION ELLER BEMYNDIGELSE, GIVET AF LÆGE  

 ved fødsler på sygehuse, når de nedenfor under 1.-4. nævnte betingelser er  

 opfyldt, anvende - smertestillende lægemidler, - inhalationsanalgesi med dinitrogenoxid, triklorætylen* og metoxifluran* - lokalanalgesi overfladenalagesi af perineum*, infiltrationsanalgesi* af  

 perineum og pudendusblokade* - beroligende midler og sovemidler.
 Betingelserne, som kræves opfyldt, vedrører:
 1. Ordination eller bemyndigelse, givet af lægen.
 2. Skriftlig instruktion på fødestedet.
3. Jordemoderens uddannelse og 4. Tilsyn med jordemoderens udførelse af funktionen.
 AD 1. ORDINATION ELLER BEMYNDIGELSE, GIVET AF LÆGEN.
 Der kan være tale om:
a.
Lægeordination i HVERT ENKELT TILFÆLDE.
Denne kan gives ved sidste  

 undersøgelse i svangerskabet i svangreambulatoriet på den afdeling, hvor  

 kvinden skal føde, ved journalskrivningen i forbindelse med indlæggelse på afdelingen ved  

 begyndende fødsel, telefonisk, når behovet for smertelindring er aktuelt, samt ved lægens personlige fremmøde, når behovet for smertelindring er aktuelt.
b.
En skriftlig bemyndigelse fra afdelingens lægechef, hvorefter  

 jordemoderen UDEN ORDINATION I DET ENKELTE TILFÆLDE for grupper af fødende,  

 som nærmere defineres, kan anvende de lægemidler og metoder, der er nævnt  

 foran i afsnit B.
AD 2. SKRIFTLIG INSTRUKTION På FØDESTEDET.
 I alle tilfælde, hvor jordemoderen administrerer den forannævnte  

 inhalationsog lokalanalgesi, kræves, at der foreligger skriftlige og let  

 tilgængelige instruktioner på fødestedet om:
 afdelingens procedure vedr. metode, lægemidler, dosis etc.
risici ved anvendelse af de angivne lægemidler, kontraindikationer for anvendelse af de angivne metoder/ lægemidler,  

 instruktion vedr. lægemidler og udstyr, der skal være parat til brug ved  

 komplikationer, og instruktion i førstehjælp, herunder hvilke personer, der skal tilkaldes.
 AD 3. JORDEMODERENS UDDANNELSE:
 Jordemoderen skal godtgøre, at hun har den fornødne TEORETISKE uddannelse,  

 erhvervet enten under jordemoderuddannelse i Danmark efter 1973, under  

 efteruddannelse, godkendt af sundhedsstyrelsen, eller under udenlandsk  

 jordemoderuddannelse med tilsvarende indhold.
 Jordemoderen må endvidere have den fornødne KLINISKE færdighed, erhvervet  

 på sygehus under vejledning og tilsyn.
 AD 4. TILSYN:
 Det forudsættes, at lægen fører et alment tilsyn med jordemoderens  

 virksomhed på området.
AD C.
VED KLINIKFØDSLER OG HJEMMEFØDSLER gælder følgende:
 På klinikker, der har det tilstrækkelige udstyr til behandling af  

 anæstesikomplikationer*, og hvor lægen er til stede, kan jordemoderen anvende  

 inhalationsanalgesi og lokalanalgesi som nævnt foran under B.
På klinikker, der ikke er udstyret som nævnt, og ved hjemmefødsler, kan  

 jordemoderen uden lægeordination kun anvende N2O-O2 (i en blanding med mindst  

 50 pct. ilt). Ved hjemmefødsler må kun anvendes et af sundhedsstyrelsen  

 godkendt apparat.
Dette skal opfylde de i bilag 4 nævnte krav.
 Jordemoderen kan endvidere - efter lægeordination - anvende  

 smertestillende og beroligende lægemidler samt sovemidler.
 Herudover kan jordemoderen - såfremt lægen er tilstede - anvende  

 inhalationsanalgesi med triklorætylen og metoxifluran, men ikke  

 lokalanalgesi.
---- I forbindelse med det anførte om jordemoderens anvendelse af  

 bedøvelsesmidler henledes opmærksomheden på, at i henhold til lov om  

 arbejdsmiljø fastsættes der regler om maksimumsgrænser for indholdet af  

 anæstesigasser i operationsstuer, opvågningsstuer m. v., og jordemoderen bør  

 være opmærksom på, at disse regler også omfatter fødestuer.
II.
JORDEMODERENS PLIGTER I ØVRIGT A.
Generelt Generelt kan det om jordemoderens pligter siges, at disse omfatter pligt  

 til at hun holder sin uddannelse vedlige og følger udviklingen inden for  

 jordemoderfaget.
Jordemoderen må sætte sig ind i bestemmelser, der berører  

 virksomhedsområdet, herunder den del af lovgivningen, der har betydning for  

 svangre og familier med spædbørn.
Der er eksempelvis tale om lov om dagpenge ved sygdom eller fødsel  

 (lovbekendtgørelse nr. 66 af 21. februar 1978), senest ændret ved lov nr. 233  

 af 4. juni 1980. Ændringen indebærer bl. a. en udvidelse af dagpengeretten  

 under svangerskab og barsel.
Retten til orlov er reguleret i lov nr. 234 af  

 4. juni 1980 om barselorlov m. v.
Endvidere lov om børnetilskud og andre  

 familieydelser (lovbekendtgørelse nr. 609 af 29. november 1978), senest  

 ændret ved lov nr. 262 af 16. juni 1980, lov om social bistand, der efter  

 ændring ved lov nr. 258 af 16. juni 1980 er bekendtgjort ved  

 socialministeriets lovbekendtgørelse nr. 333 af 27. juni 1980, lov om  

 boligsikring (nr. 241 af 8. juni 1979) samt regler om børnebidrag i lov (nr.  

 200 af 18. maj 1960 med senere ændringer) om børns retsstilling.
Det  

 forudsættes dog ikke, at jordemoderen giver detaljeret vejledning om disse  

 forhold, men at hun i fornødent omfang henviser til kommunes  

 socialforvaltning.
Jordemoderen har, jfr. lovens § 8, pligt til under udøvelse af sin  

 virksomhed at udvise omhu og samvittighedsfuldhed.
Dette indebærer, at hun  

 ikke påtager sig noget, hun ikke behersker, og en opfordring hertil fra en  

 overordnet gør hende ikke ansvarsfri.
Jordemoderen vil ligeledes have pligt  

 til at afvise at udføre en ordineret behandling, hvis det er klart, at denne  

 udsætter den fødende eller barnet for alvorlig fare.
Endvidere har jordemoderen ansvaret for, at hun ikke overdrager opgaver  

 til medhjælpere, som disse ikke er kompetente til at løse.
Jordemoderen vil  

 således være forpligtet til at skaffe sig underreting om, hvilke funktioner,  

 f. eks. sygehjælpere må udføre.
 Kravet om, at jordemoderen skal udvise omhu og samvittighedsfuldhed  

 indebærer endvidere, at jordemoderen ikke kan påtage sig beskæftigelser, der  

 af sundhedsmæssige grunde må anses for uforenelige med jordemodervirksomhed.  

 Det kan ikke udtømmende angives, hvilke beskæftigelser, det drejer sig om,  

 men jordemoderen må støtte sig til sin viden om hygiejne og i særdeleshed om  

 smitterisiko, og vil i tvivlstilfælde kunne henvende sig til embedslægen.
Om jordemoderens tavshedspligt, se borgerlig straffelovs § 264 b, der er  

 aftrykt i bilag 2. B.
OM JORDEMODERENS PLIGT TIL AT AFGIVE INDBERETNINGER OG  

 ANMELDELSER Lovens § 10 forpligter jordemødrene til at afgive de indberetninger og  

 anmeldelser, som af hensyn til den offentlige sundhedspleje afkræves dem af  

 sundhedsmyndighederne.
Jordemoderen har desuden i henhold til lovgivningen  

 pligt til at foretage en række anmeldelser, som ikke begrundes med  

 sundhedsmæssige hensyn.
Jordemoderen skal udfylde og indsende fødselsanmeldelse, jævnfør herom  

 sundhedsstyrelsens vejledning af december 1977 til udfyldelse af  

 fødselsanmeldelse.
Denne omfatter anmeldelse af medfødte misdannelser.
For så  

 vidt angår læbe- og/ eller ganespalte skal der tillige foretages anmeldelse  

 til et institut for talelidende. Øst for Storebælt foretages anmeldelse til  

 institut for talelidende, Rygaards Alle 45, 2900 Hellerup, og Vest for  

 Storebælt til institut for talelidende, Tjørnevej 6, 8240 Risskov.
Læger og sundhedsplejersker har samme indberetningspligt til  

 taleinstitutterne som jordemødrene.
Der bør derfor foreligge en aftale om,  

 hvorvidt læge eller jordemoder foretager anmeldelsen, der ikke er formbunden.
Tvivler jordemoderen på, at barnet kan leve, skal hun spørge forældrene  

 (moderen), om barnet ønskes døbt og i bekræftende fald tilkalde en præst  

 eller - hvis der ikke er tid hertil - selv forrette dåben.
I sidstnævnte  

 tilfælde skal jordemoderen snarest muligt afgive indberetning om dåben til  

 den stedlige sognepræst.
 Jordemoderen har som andre pligt til at underrette kommunens sociale  

 udvalg, hvis hun bliver opmærksom på tilfælde af mishandling eller vanrøgt af  

 et barn.
 Endvidere påhviler det jordemoderen at underrette forældrene (moderen) om,  

 at de har en selvstændig pligt til at anmelde en fødsel (herunder en  

 dødfødsel). Reglerne herom er fastsat af kirkeministeriet og findes for tiden  

 i bekendtgørelse nr. 562 af 15. november 1977 og cirkulære af 1. december  

 1977 om anmeldelse af fødsler og dødsfald.
Anmeldelsen foretages på en særlig blanket, som udleveres af jordemoderen  

 eller eventuelt af kordegnekontoret eller præsten.
Beholdning af blanketten  

 kan rekvireres hos Johan Ullstad & Sønner A/ S, Kompagnistræde 10, 1208  

 København K, telefon (01) 12 19 92.
 Anmeldelsen skal afleveres/ sendes senest 2 hverdage efter fødslen til  

 ministerialbogføreren (præsten/ kordegnen) i det sogn, hvor moderen har  

 bopæl.
Fødselsanmeldelsen vedrørende børn, der fødes i de sønderjyske landsdele,  

 afgives dog til personregisterføreren i moderens bopælskommune og foretages  

 normalt af vedkommende sygehus, jævnfør justitsministeriets bekendtgørelse  

 nr. 572 af 22. november 1977 om anmeldelse af fødsel, navn og dødsfald i de  

 sønderjyske landsdele.
C.
OM JORDEMODERENS PLIGT TIL AT FØRE ORDNEDE  

 OPTEGNELSER OG OM PLIGTEN TIL AT OPBEVARE DISSE Ifølge lovens § 11 skal jordemoderen føre ordnede optegnelser over sin  

 virksomhed, i forbindelse med svangerskabshygiejne, under fødslen og efter  

 fødslen, herunder om barselsengen og det nyfødte barn.
Nærmere regler om  

 journalføringen findes i sundhedsstyrelsens retningslinier for  

 svangerskabshygiejne og fødselshjælp og i sundhedsstyrelsens vejledning af  

 november 1977 i anvendelse af det reviderede journalsystem.
 Jordemoderen skal føre regelmæssige og tilstrækkelige journaloptegnelser  

 under fødselsforløbet, enten i fødestedets journal eller i sin egen således,  

 at det klart fremgår, hvilke observationer der er foretaget, hvilke  

 behandlinger de eventuelt har resulteret i og hvilke lægemidler, der er  

 anvendt.
Jordemoderen må sikre sig, at alle lægeordinationer indføres med angivelse  

 af indikation, eventuelle lægemidlers navne, dosis og tidspunkt for  

 ordinationen og for dens udførelse samt angivelse af den ordinerende læges  

 navn.
Jordemoderens anvendelse af lægemidler efter bemyndigelse skal  

 ligeledes anføres præcist.
 Jordemoderens selvstændige pligt til at føre ordnede optegnelser er  

 således ikke umiddelbart opfyldt ved, at lægen fører sygehusets journal.
 Ifølge lovens § 11, stk. 2, skal jordemoderens optegnelser opbevares i  

 mindst 10 år.
 Det er ansættelsesmyndigheden, der forpligtes til at arkivere  

 journalmaterialet i mindst 10 år, og jordemoderen er forpligtet til at følge  

 den lokale jordemoderordnings arkiveringsregler, herunder at aflevere alt  

 arkivmateriale.
En privat praktiserende jordemoder er forpligtet til selv at opbevare sit  

 journalmateriale i 10 år.
Ved eventuelt ophør af praksis forinden vil  

 embedslægeinstitutionen afgøre, hvor journalmaterialet derefter skal  

 opbevares.
---- Cirkulæret træder i kraft den 1. juli 1981.
 Samtidigt ophæves sundhedsstyrelsens cirkulære af 15. august 1960 til alle  

 jordemødre vedrørende udøvelse af jordemodergerning.
SUNDHEDSSTYRELSEN, DEN 8. MAJ 1981 SØREN K.
SØRENSEN /Øhlenschlæger Bilag 1 Lov nr. 671 af 13. december 1978 Lov om jordemødre (Udelades her) Bilag 2 Borgerlig straffelov § 264 b, jfr. lovbekendtgørelse nr. 411 af 17. august 1978 § 264 b.  Med bøde, hæfte eller fængsel indtil 6  

 måneder straffes personer, som virker eller har virket i offentlig tjeneste  

 eller hverv, eller som i medfør af offentlig beskikkelse eller anerkendelse  

 udøver eller har udøvet et erhverv, såvel som sådanne personers medhjælpere,  

 når de røber privatlivet tilhørende hemmeligheder, der er kommet til deres  

 kundskab ved udøvelsen af deres virksomhed, medmindre de har været  

 forpligtede til at udtale sig eller har handlet i berettiget varetagelse af  

 åbenbar almeninteresse eller af eget eller andres tarv.
Det samme gælder,  

 hvis de uberettiget udnytter sådan kundskab.
Bilag 3 Meddelelse nr. 68 af 1. maj 1981 fra sundhedsstyrelsen til landets  

 jordemødre og læger om jordemødres anvendelse af vitamin K Bilag 4 TEKNISKE KRAV TIL DINITROGENOXIDAPPARATER, SOM JORDEMODEREN KAN ANVENDE  

 VED HJEMMEFØDSLER:
Bilag 5 LISTE OVER FAGUDTRYK, ANFØRT I DEN RÆLLEFØLGE, I HVILKEN DE FOREKOMMER I  

 CIRKULÆRET.
 Patologiske fund Tegn på sygelige tilstande.
 Gestationsalder Svangerskabets længde, regnet fra sidste normale  

 menstruations første dag.
 Guthrie-test Blodprøve til undersøgelse af, om barnet lider af visse  

 stofskiftesygdomme, der, hvis de ikke behandles, kan medføre åndssvaghed.
 Kontraception Forebyggelse af svangerskab.
 Rekvirering Jordemoderens indkøb uden recept af lægemidler, der for andre  

 kræver recept.
 Interaktioner Gensidig påvirkning af kemiske forbindelser, f. eks.  

 lægemidler, i legemet.
 Applikation Påføring.
 Oralt Gennem munden.
 Nasalt I næsen.
 Oculært På øjets overflade.
 Vaginalt I skeden.
 Rectalt I endetarmen.
 Subcutant Under huden.
 Intramuskulært I muskler.
 Submukøst Under slimhinden.
 Inhalation Indånding.
Infusion Tilførsel af væske gennem en slange, indsat i en blodåre.
Væsken  

 kan være tilsat f. eks. lægemidler eller næring.
 Inhalationsanalgesi Smertelindring uden bevidsthedstab ved indånding af  

 luftformige bedøvelsesmidler.
 N20-02 En blanding af luftarterne dinitrogenoxid og ilt.
 Uteruskontraherende middel Et lægemiddel, der fremmer livmoderens  

 sammentrækning.
Profylaktisk behandling med lapisøjendråber Drypning af børns øjne med en  

 svag opløsning af lapis (sølvnitrat) til forebygelse af smitte med  

 kønssygdom.
En ubehandlet kønssygdom kan medføre blindhed.
Conjunctivitis Øjenhindebetændelse.
En væske, hvis dampe virker  

 smertelindrende ved indånding Triklorætylen af lave koncentrationer, medens højere koncentrationer frem Metoxifluran kalder fuld bedøvelse med bevidsthedstab.
 Lokalanalgesi Smertelindring i et begrænset område af legemet  

 (lokalbedøvelse).
 Perineum Mellemkødet, partiet mellem endetarmens åbning og de ydre  

 kønsdele.
 Infiltrationsanalgesi Lokalanalgesi (se tidligere), opnået ved  

 indsprøjtning af lokalbedøvelsesmidler udenfor blodbanen i det område, hvor  

 smertelindring ønskes.
Pudendusblokade Bedøvelse af en nerve i fødselsvejen.
Foretages ved  

 indsprøjtning af lokalbedøvelsesmiddel.
 Anæstesikomplikationer Vanskeligheder, fortrinsvis med hjerte- eller  

 lungefunktionen som følge af smertelindring med bedøvelsesmidler.
Hyperbilirubinæmi En tilstand, hvor blodet indeholder en forøget mængde af  

 visse stoffer, som kommer fra henfaldne røde blodlegemer.
Kan vise sig som  

 gulsot (»spædbørnsgulsot«).
 Præmature For tidligt fødte børn.
 Patofysiologiske Ændring af legemets normale funktioner i sygdomslignende  

 tilstande retning.
 Summation af Tilfælde, hvor flere former for fejlvisning i  

 strømningsmålerne flowmeterfejl virker i samme retning.
 »Continuous flow« Konstant tilførsel af luftarten.
Indholdsfortegnelse Sundhedstyrelsens cirkulære af 8. maj 1981 om jordemødre Bilag 1. Lov nr. 671 af 13. december 1978 om jordemødre Bilag 2. Vedrørende jordemoderens tavshedspligt: Borgerlig straffelov §  

 264 b, jævnfør lovbekendtgørelse nr. 411 af 17. august 1978 Bilag 3. Meddelelse af 1. maj 1981 til landets jordemødre og læger om  

 jordemødres anvendelse af vitamin K Bilag 4. Tekniske krav til dinitrogenoxidapparater, som jordemoderen kan  

 anvende ved hjemmefødsler Bilag 5. Liste over fagudtryk De ord i cirkulæret, som er mærket med *, findes forklaret i ordlisten,  

 bilag 5.
