Bekendtgørelse om tilsætning af vitaminer og mineraler til fødevarer1) I medfør af § 7, § 8, § 9 og § 60, stk. 3, i lov om fødevarer, jf. lovbekendtgørelse nr. 8 af 6. januar 2022, fastsættes efter bemyndigelse i henhold til § 7, nr. 3, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Kapitel 1 Anvendelsesområde og definitioner § 1. Bekendtgørelsen finder anvendelse på tilsætning af vitaminer og mineraler til fødevarer med undtagelse af 1) kosttilskud, 2) modermælkserstatninger og tilskudsblandinger, 3) forarbejdede fødevarer baseret på cerealier og babymad til spædbørn og småbørn, 4) fødevarer til særlige medicinske formål, 5) kosterstatninger til vægtkontrol, og 6) husholdningssalt og salt, som indgår i brød og almindeligt bagværk, der er tilsat 20 mg jod eller mindre pr. kg salt.
 § 2. I denne bekendtgørelse forstås ved:
 1) Aroma: Aromastof, aromapræparat, reaktionsaroma, røgaroma, røgaromastof eller blandinger af disse indbyrdes eller med andre tilsætningsstoffer eller fødevarer.
 2) Smagsvariant: Et produkt, hvor tilsætningen af vitaminer og mineraler til produktet svarer til tilsætningerne i det oprindelige produkt og er inden for samme produktkategori, men hvor tilsætningen af smagsgivende ingredienser varierer.
Kapitel 2 Betingelser for anvendelse Generelle tilladelser § 3. Tilsætninger skal anvendes i overensstemmelse med bilag 1, jf. dog stk. 3 og 4, og § 5, stk. 1.
 Stk. 2. De mængder af vitaminer og mineraler, der er fastsat i de generelle tilladelser, gælder for produktets samlede indhold af det pågældende vitamin og mineral uanset kilden til stoffet eller formålet med tilsætningen.
 Stk. 3. Bilag 1 finder ikke anvendelse på salt tilsat 2500 µg jod eller mindre pr. 100 g salt som ingrediens i fødevarer, når disse fødevarer er lovligt markedsført i et andet EU- eller EØS-land eller Tyrkiet.
 Stk. 4.  Bilag 1 finder ikke anvendelse på salt tilsat 5000 µg jod eller mindre pr. 100 g salt som ingrediens i kødprodukter, når disse kødprodukter er lovligt markedsført i et andet EU- eller EØS-land eller Tyrkiet.
 § 4. Senest samtidig med markedsføring af fødevarer, der er tilsat vitaminer eller mineraler angivet i bilag 1, skal EU- eller EØS-producenten, EU- eller EØS-importøren eller andre, der er ansvarlige for første markedsføring i Danmark, fremsende oplysninger om anmelders navn, produktets navn, ingrediensliste og næringsdeklaration til Fødevarestyrelsen, jf. dog stk. 2-6.
 Stk. 2. Stk. 1 gælder ikke for ændringer i et produkts deklarerede indhold af vitaminer eller mineraler, hvis der allerede er fremsendt oplysninger om produktet i henhold til stk. 1, og de generelle tilladelser i bilag 1 er overholdt.
 Stk. 3. Stk. 1 finder tilsvarende anvendelse for markedsføring af fødevarer, der er tilsat thiamin, biotin, pantothensyre, riboflavin og vitamin B12.
 Stk. 4. Stk. 1 finder tilsvarende anvendelse for fødevarer, hvori salt, tilsat 2500 µg jod eller mindre pr. 100 g salt, indgår som ingrediens, når disse fødevarer er lovligt markedsført i et andet EU- eller EØS-land eller Tyrkiet.
 Stk. 5. Stk. 1 finder tilsvarende anvendelse for kødprodukter, hvori salt tilsat 5000 µg jod eller mindre pr. 100 g salt indgår som ingrediens, når disse kødprodukter er lovligt markedsført i et andet EU- eller EØS-land eller Tyrkiet.
 Stk. 6. Stk. 1 gælder ikke for fødevarer, der indeholder ingredienser med tilsatte vitaminer eller mineraler, når de pågældende ingredienser allerede er notificeret i henhold til stk. 1.
 Stk. 7. Permanent ophør af produktets markedsføring skal meddeles til Fødevarestyrelsen.
Individuelle tilladelser § 5. Tilsætning af vitaminer eller mineraler, som ikke er omfattet af en generel tilladelse, jf. § 3, skal anmeldes til Fødevarestyrelsen, jf. § 6, hvis 1) et eller flere af de tilsatte vitaminer og mineraler ikke står opført ved den relevante produktkategori i bilag 1, 2) mængden af vitaminer og mineraler i produktet overskrider mængden for den generelle tilladelse i bilag 1, eller 3) der for generelle tilladelser i bilag 1 ikke findes en produktkategori for produktet.
 Stk. 2. Stk. 1 gælder ikke for tilsætning af thiamin, biotin, pantothensyre, riboflavin, vitamin B12, natrium og chlorid.
 Stk. 3. Stk. 1 gælder ikke for tilsætning af 2500 µg jod eller mindre pr. 100 g salt anvendt som ingrediens i andre fødevarer end kødprodukter, når disse fødevarer er lovligt markedsført i et andet EU- eller EØS-land eller Tyrkiet.
 Stk. 4. Stk. 1 gælder ikke for tilsætning af 5000 µg jod eller mindre pr. 100 g salt anvendt som ingrediens i kødprodukter, når disse kødprodukter er lovligt markedsført i et andet EU- eller EØS-land eller Tyrkiet.
§ 6. Anmeldelse til Fødevarestyrelsen, jf. § 5, skal indeholde oplysningerne angivet i bilag 2. Anmeldelsen vedrører tilsætning af de pågældende vitaminer eller mineraler til det pågældende produkt.
En anmeldelse anses først for indgivet, når samtlige oplysninger og gebyr for anmeldelse er modtaget i Fødevarestyrelsen.
 Stk. 2. Vitaminer eller mineraler anmeldt i overensstemmelse med § 5 må tages i anvendelse 6 måneder efter, at tilsætningen til det pågældende produkt er anmeldt til Fødevarestyrelsen.
 Stk. 3. Hvis anmeldelsen indeholder data, der allerede er vurderet og godkendt i et andet EU- eller EØS-land, må tilsætningen dog tages i anvendelse 3 måneder efter, at anmeldelsen er modtaget i Fødevarestyrelsen, hvis denne vurdering indgår i anmeldelsen, jf. dog stk. 4.
 Stk. 4. Fødevarestyrelsen kan forlænge perioden i stk. 3 til 6 måneder, hvis der er begrundet behov herfor.
 Stk. 5. Fødevarestyrelsen kan fastsætte vilkår for anvendelse af en anmeldt tilsætning, herunder at anvendelsen kun tillades for en begrænset periode, eller at den anmeldte tilsætning kun må anvendes i visse produktkategorier.
 Stk. 6. Anmeldte tilsætninger af vitaminer eller mineraler må kun anvendes i overensstemmelse med oplysningerne i anmeldelsen.
Forbud § 7. Det er en forudsætning for anvendelsen af en tilsætning i henhold til § 6, stk. 2 og 3, at Fødevarestyrelsen ikke forinden har nedlagt forbud mod tilsætningen, jf. § 9, stk. 1, 2. pkt., i lov om fødevarer.
 Stk. 2. Uanset at Fødevarestyrelsen ikke har nedlagt forbud, jf. stk. 1, kan Fødevarestyrelsen senere nedlægge forbud mod anvendelsen, jf. § 52, stk. 1, i lov om fødevarer, hvis forholdene taler herfor, herunder på baggrund af ny viden om ernærings- og sundhedsmæssige forhold eller andre forhold i øvrigt.
Kapitel 3 Administration, straf og ikrafttræden § 8. Europa-Parlamentets og Rådets forordning (EU) nr. 2019/515 af 19. marts 2019 om gensidig anerkendelse af varer, der lovligt markedsføres i en anden medlemsstat, og om ophævelse af forordning (EF) nr. 764/2008, finder anvendelse ved administration af bekendtgørelsen.
 § 9. Umiddelbart efter afsluttet sagsbehandling opdaterer Fødevarestyrelsen bilag 1 med tilsætninger af vitaminer og mineraler, der kan tages i anvendelse i overensstemmelse med § 6, stk. 2-5, jf. § 5, stk. 1.
§ 10. Med bøde straffes den, der 1) overtræder § 3, stk. 1, § 4, stk. 1, § 5, stk. 1, § 6, stk. 6, og § 7, stk. 1, eller 2) tilsidesætter vilkår fastsat i medfør af § 6, stk. 5.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 11. Bekendtgørelsen træder i kraft den 1. januar 2023.
 Stk. 2. Bekendtgørelse nr. 1414 af 24. oktober 2022 om tilsætning af vitaminer og mineraler til fødevarer ophæves.
 Stk. 3. Bekendtgørelse nr. 633 af 17. maj 2022 om tilsætning af vitaminer og mineraler til fødevarer ophæves.
Fødevarestyrelsen, den 29. november 2022 Nikolaj Veje / Maria Magelund Madsen Bilag 1 Generelle tilladelser 1) Kan være pulvere eller tabletter beregnet til opblanding med vand.
I alle tilfælde angiver den generelle tilladelse det maksimale indhold pr. 100 ml i det drikkeklare produkt (uanset om næringsdeklarationen gives, som produktet sælges, eller som produktet indtages).
 2) Den generelle tilladelse angiver det maksimale indhold pr. drikkeampul (25 ml).
 3) Den generelle tilladelse angiver det maksimale indhold pr. 100 ml i det drikkeklare produkt.
 4) Den generelle tilladelse angiver det maksimale indhold pr. 100 ml i det drikkeklare produkt (uanset om næringsdeklarationen gives, som produktet sælges, eller som produktet indtages).
Bilag 2 Oplysninger til brug for anmeldelse 1) Bekendtgørelse nr. 1194 af 11. november 2014, som denne bekendtgørelse afløser, har som udkast været notificeret i overensstemmelse med Europa-Parlamentets og Rådets direktiv 98/34/EF om en informationsprocedure med hensyn til tekniske forskrifter samt forskrifter for informationssamfundets tjenester (kodifikation), og i overensstemmelse med Europa-Parlamentets og Rådets forordning 2006/1925/EF af 20. december 2006 om tilsætning af vitaminer og mineraler samt visse andre stoffer til fødevarer.
