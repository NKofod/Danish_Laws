 Ministeriets opmærksomhed er blevet henledt på, at der ved kirker, der  

 opvarmes ad elektrisk vej, består en betydelig fare for alvorlig beskadigelse  

 af kirken og dens inventar gennem angreb af luftens fugtighed.
Der har været foretaget en undersøgelse af, hvilke foranstaltninger, der  

 må anses for mest hensigtsmæssige til tilvejebringelse af en passende  

 fugtighedsgrad i kirkerummet.
På grundlag heraf skal man anmode  

 menighedsrådene om at ville drage omsorg for, at der ved kirker med elektrisk  

 varmeanlæg fremtidig iagttages følgende forholdsregler:
 1. Hvor fugtangreb er konstateret, må der udluftes  

 kraftigt, og udluftningen må nøje afpasses efter de ydre klimatiske forhold.  

 Udluftningen bør finde sted gennem hele året, såvel i klart solskinsvejr som  

 i let skyet og tørt vejr, medens der om natten bør udluftes, når luften er  

 tør og kølig.
 Derimod bør udluftning undlades i tilfælde af regnvejr og tåge, samt i  

 fugtigt vejr, når lufttemperaturen ude er højere end temperaturen inde i  

 kirken.
 2. Hvor kirken ikke har vist tegn på fugtangreb sker  

 udluftningen således:
a.
Medens kirken er i brug, må en - såvidt muligt højtsiddende - trækrude  

 holdes åben.
b.
Umiddelbart efter kirkens benyttelse må der foretages en kraftigere  

 udluftning, hvilket kan ske ved, at døren sættes på klem, og at mindst to  

 overfor hinanden anbragte højtsiddende vinduer åbnes.
Efter en times forløb  

 lukkes døren, og to vinduer holdes på klem indtil et døgn efter kirkens  

 benyttelse, hvorved der tilvejebringes en fortsat jævn udluftning.
c.
Uden for de ovenfor nævnte tilfælde vil det i almindelighed være  

 tilstrækkeligt, at en enkelt trækrude holdes åben.
Ruden bør dog lukkes i  

 udpræget fugtigt vejr, samt når luften udenfor kirken føles tydeligt varmere  

 og fugtigere end luften indenfor.
 Viser de fornævnte forholdsregler sig utilstrækkelige til at hindre eller  

 standse fugtangreb, bør der rettes henvendelse herom til provstiudvalget.
 Iøvrigt skal man henlede opmærksomheden på forskellige forhold af  

 betydning for det omhandlede spørgsmål.
Trækruder bør være højtsiddende, ligeligt fordelt over hele kirken og  

 anbragt ovenfor hinanden.
Trækrudernes areal bør være mindst 2  

 kvadratcentimeter for hver kubikmeter af kirkens rumindhold.
Sædvanligvis bør  

 mindst to vinduer i hver side af kirken være til at lukke op.
 Der må drages omsorg for en effektiv bortledning af fortætningsvand ved  

 vinduessålbænke.
 Grundfugt må bekæmpes ved dræning og isolering.
Ved udførelsen af bygningsarbejder i kirken og ved kirkens rengøring må  

 det iagttages, at vand kun anvendes i det omfang, det er absolut påkrævet.
I  

 denne forbindelse henledes opmærksomheden på, at udstøbning af nyt cementgulv  

 kan undlades ved anvendelse af færdigstøbte fliser.
Gulvvask bør såvidt muligt undgås i kirker med gulve, der opsuger  

 fugtigheden, idet i sådanne tilfælde støvsugning eller fejning med fugtigt  

 savsmuld må foretrækkes.
Såfremt det må anses for nødvendigt at anvende vand  

 til gulvets rengøring, kan vandet tilsættes 2 pct. kloramin, der modvirker  

 fremkomsten af grønne alger.
 Endelig bemærkes, at en fugtighedsmåler (hygrometer) kan være af værdi til  

 afgørelse af spørgsmålet om, i hvilke tilfælde der bør udluftes, og om  

 udluftningen virker efter sin hensigt.
 Det fornødne antal eksemplarer af nærværende cirkulære vedlægges til  

 omdeling blandt provstiudvalgene og menighedsrådene (2 eksemplarer til hvert  

 råd), for de ikke-selvejende kirkers vedkommende kirkeejerne.
 Kirkeministeriet, den 2. november 1956.
 Bodil Koch.
 /Torben Jensen.
