Nr BTB 79 Betænkning over Forslag til folketingsbeslutning om nedsættelse af et  

 udvalg til vurdering af de gældende regler vedrørende tvangsauktioner m.v.  

  

 Nr B 79 1988-89, 1. samling Afgivet af Retsudvalget Afgivet: 19890525 Udvalget har behandlet beslutningsforslaget i nogle møder.
 Herefter indstiller udvalget forslaget til vedtagelse uændret.
Et mindretal (Det Konservative Folkepartis, Venstres og Det Radikale  

 Venstres medlemmer af udvalget) bemærker, at det stigende antal  

 tvangsauktioner udgør et væsentligt problem.
Det er derfor nødvendigt at  

 overveje, hvad der kan gøres for at nedbringe antallet af tvangsauktioner og  

 dermed bidrage til en løsning af de problemer af både økonomisk og social  

 art, som tvangsauktionerne skaber.
 Mindretallet har med tilfredshed noteret sig, at regeringen allerede  

 igennem længere tid har arbejdet med forskellige forslag til forbedring af  

 det nugældende tvangsauktionssystem, og at der kan forventes en betænkning  

 herom fra en arbejdsgruppe under Justitsministeriet i løbet af kort tid.
 Da arbejdsgruppens kommissorium imidlertid ikke har omfattet hele  

 regelsættet vedrørende tvangsauktioner, er mindretallet enig med  

 forslagsstillerne i, at der kan være behov for et udvalgsarbejde, der skal  

 undersøge samtlige aspekter af problemet.
 Mindretallet forudsætter dog herved, at det kommende udvalgsarbejde ikke  

 vil forsinke gennemførelsen af de reformforslag, som forventes at være  

 indeholdt i betænkningen fra arbejdsgruppen under Justitsministeriet.
Mindretallet ønsker endvidere at tilkendegive, at det ikke kan acceptere  

 en ordning, hvorefter gældssanering udstrækkes til også at omfatte gæld med  

 pant i fast ejendom.
Efter mindretallets opfattelse vil en sådan ordning  

 stride mod grundlæggende principper i dansk ret.
 En gennemførelse heraf vil derfor uundgåeligt medføre resultater, der vil  

 virke stødende på den almindelige retsopfattelse, og som i øvrigt vil virke  

 hæmmende på muligheden for finansiering mod sikkerhed i fast ejendom.
 Et andet mindretal (Fremskridtspartiets medlem af udvalget) ønsker at  

 udtale følgende:
 Fremskridtspartiet kan tilslutte sig den operative del af forslaget.
Fremskridtspartiet er enig med forslagsstillerne i, at der straks  

 nedsættes et udvalg, der skal undersøge de gældende regler for  

 tvangsauktioner.
Fremskridtspartiet ønsker at påpege nødvendigheden af, at  

 udvalget helt åbent beskæftiger sig med tvangsauktionsproblematikken.
Alle  

 aspekter og årsager til den nuværende tragiske situation bør vurderes.
 Fremskridtspartiet opfordrer derfor regeringen til at sørge for, at  

 udvalget sammensættes således, at det kommer til at bestå af eksperter med  

 praktisk kendskab til juridiske, økonomiske og skattetekniske aspekter.
 Fremskridtspartiet indstiller derfor beslutningsforslaget til vedtagelse.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Niels Anker Kofoed (V) Kirsten Jacobsen (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Tove Lindbo Larsen (S) Lissa Mathiasen  

 (S) Carsten Andersen (SF) Leif Hermann (SF) Ebba Strange (SF) nfmd.
