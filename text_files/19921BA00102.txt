Nr BSF 102 Forslag til folketingsbeslutning om stop for etablering af barakbyer til  

 flygtninge i danske kommuner og omprioritering af danske midler til indsats i  

 nærområderne Fremsat af Pia Kjærsgaard (FP) Kim Behnke (FP) Tom Behnke (FB) Ole Donner  

 (FP) Poul Nødgaard (FP) den 8. juni 1993 Det pålægges regeringen ved begyndelsen af folketingsåret 1993-94 at fremsætte lovforslag, der sikrer, 1. at der efter den 16. november 1993 ikke kan etableres barakbyer  

 til flygtninge i danske kommuner, 2. at barakbyer til flygtninge, der måtte være etableret pr. 16.  

 november 1993, afvikles og nedrives senest den 31. december 1994, 3. at bevillinger til etablering af barakbyer, flygtningecentre,  

 flygtningebyer, asylcentre m.v. i videst muligt omfang reserveres til  

 etablering af sådanne barakbyer m.v. så nær ved de regioner i verden  

 (nærområderne), hvorfra flygtningestrømmen hovedsageligt udgår.
Bemærkninger til forslaget 1. Hovedsynspunkter Tilstrømningen af asylsøgere her til landet er et stort og stærkt voksende  

 problem.
Presset på de danske grænser øges for hver måned.
 Det er indlysende, at en tilstrømning af mellem 10.000 og 20.000  

 asylsøgere om året skaber kolossale problemer for det danske samfund både på  

 kort og langt sigt.
På kort sigt volder asylstrømmen åbenbare problemer af økonomisk art.
Det  

 er vurderet, at udgifterne til underhold af asylansøgere udgør omkring  

 112.000 kr. for hver asylansøger om året.
Men i disse tal indgår ikke en lang  

 række afledede udgifter, der især rammer hospitalsvæsenet,  

 plejeinstitutioner, den kommunale forvaltning, skolevæsenet, politi- og  

 justitsvæsenet og andre områder af såvel den statslige som den kommunale  

 forvaltning.
På længere sigt er problemet af uoverskuelige dimensioner.
Det, der er ved  

 at ske, er, at Danmark over få generationer forvandles til en  

 indvandrernation.
Der foregår en massiv indvandring, som ikke er oplevet før.
 I vores historie har vi i perioder i meget moderat omfang modtaget  

 indvandrere, f.eks. i forrige århundrede omkring 4.000 polske landarbejdere  

 over en periode af et halvt hundrede år; tidligere nogle hundrede hollandske  

 amagerbønder; i perioder flygtninge fra Mellemeuropa m.fl.
Den største mindretalsgruppe af berboende danskere af udenlandsk sproglig  

 eller kulturel tradition har indtil for få år siden været det tyske mindretal  

 i Nordslesvig.
Denne gruppe har markeret sig ved etablering af selvstændige  

 skoler, forsamlingshuse, kulturel og politisk indsats, organisationsarbejde  

 m.v. og har været og er i det væsentlige godt indpasset i hverdagslivet i  

 Sønderjylland.
 Sådanne relativt små grupper udlændinge af europæiske folkeslag, der er  

 indrejst over et langt spand af år, har med dygtighed og flid kunnet indleve  

 sig i dansk kultur og rummer ikke kimen til kontroverser med den danske  

 befolkning.
Omvendt er det uundgåeligt, at massiv indstrømning over en kort årrække af  

 udlændinge, der repræsenterer vidt forskellige folkeslag, sprog og  

 religioner, ja endog indbyrdes stridende etniske grupper, der i deres hjemegn  

 udgør modstående krigsførende grupper, vil skabe betydelige konflikter,  

 social uro, kriminalitet, etniske kampe, religionsstridigheder m.v. her i  

 Danmark.
Som antallet af f.eks. herboende udlændinge vokser, vil der opstå  

 krav om politisk indflydelse, krav om ligestilling af forskellige sprog,  

 ligestilling for fremmede religioner, mindretalslovgivning, ændret  

 lovgivning, der accepterer fremmede retssystemers traditioner på lige fod med  

 danske retstraditioner etc.
Det kan endnu nås at dæmme op for, at Danmark forvandles til  

 indvandrernation.
Samtidig kan det nås at vælge en ny politisk kurs, hvor de  

 økonomiske bidrag, Folketingets flertal afsætter til barakbyer,  

 flygtningecentre, flygtningebyer, asylcentre m.v., i videst muligt omfang  

 reserveres til sådanne centre m.v., der er placeret i de nærområder, hvorfra  

 flygtningestrømmen udgår.
Fremskridtspartiet har gennem hele indeværende valgperiode fremsat en lang  

 række lov- og beslutningsforslag med dette formål.
Nærværende  

 beslutningsforslag er blot en enkelt bestanddel af Fremskridtspartiets  

 sammenhængende og konsekvente udlændinge- og flygtningepolitik.
2. Betydningen for landets kommuner Tilstrømningen af flygtninge vil i fremtiden ikke mindst vanskeliggøre en  

 fornuftig planlægning i kommunerne.
Amts- og primærkommunerne er i forvejen  

 hårdt presset økonomisk, men i takt med et flygtningestrømmen øges, vil en  

 lang række konkrete opgaver og indsatser med relation til flygtningene blive  

 pålagt kommunerne, og en lang række økonomiske byrder vil skulle bæres af  

 kommunerne.
 Det kan forundre, at landets kommuner kun i meget begrænset omfang har  

 ytret sig og gjort indsigelse mod de nye byrder, de pålægges i forbindelse  

 med modtagelsen af flygtninge.
 Alene i 2. halvår 1992 blev der i kommunerne etableret 45 nye asylcentre,  

 således at man pr. 1. januar 1993 har indrettet i alt 74 asylcentre med en  

 samlet kapacitet af godt 14.000 pladser, hvoraf godt 12.000 var i brug.
 Allerede 31/2 måned senere, den 14. april 1993, var antallet af asylcentre  

 steget med yderligere 22 til i alt 96 centre med en samlet kapacitet på knap  

 18.000 pladser. (Kilde: Indenrigsministeriets redegørelse/handlingsplan for  

 Danmarks udlændinge, april 1993).
Fordelingen af udlændinge i landets kommuner er overordentlig uensartet.
I  

 2 kommuner udgør andelen af asylsøgere og borgere fra 3. lande (bortset fra  

 nordiske statsborgere, EF-borgere og nordamerikanske borgere) mellem 10 pct.  

 og 15 pct.
Det er Ishøj og Hvalsø.
I 10 kommuner udgør andelen mellem 5 pct. og 10 pct.
Det er:
Helsingør, Karlebo, Frederiksværk, Allerød, Farum, Høje Taastrup, Albertslund, København, Rødovre og Brøndbyerne.
Det er klart, at denne oversigt kun giver et helt aktuelt oversigtsbillede  

 over, hvilke kommuner der er hårdest belastede af indvandrerstrømmen.
Meget  

 forsigtigt skønnet vil de fleste af de nævnte kommuner med 5-10 pct.  

 udlændinge inden for 5-8 år rykke op i gruppen af kommuner med 10-15 pct.  

 udlændinge.
Inden for samme tidsrum kan det forsigtigt skønnes at yderligere  

 ca. 20 kommuner - der i dag har mindre end 5 pct. udlændinge - vil rykke op i  

 gruppen af kommuner med en udlændingeandel på 5-10 pct.
Blandt disse kommuner  

 er bl.a.
Århus, Odense, Ringsted, Stevns, Allinge-Sandvig, Ikast, Fåborg.
 De færreste danske kommuner råder over indtægter, der kan honorere de  

 økonomiske krav, der rejses af denne udvikling.
Hertil kommer de uforudsigelige problemer, der rejses, når hele  

 bykvarterer skifter karakter fra at være typiske danske arbejder eller  

 funktionærkvarterer til at være etnisk blandede eller udenlandsk dominerede  

 kvarterer.
Disse problemer angår ikke kun de direkte udgifter til udlændinges  

 ophold, men angår også afledede udgifter, der berører hele det kommunale  

 spekter, f.eks. undervisningsinstitutioner, indsats mod ungdomskriminalitet,  

 forebyggelsesarbejde, forberedelse af en øget plejeindsats over for gamle  

 udlændinge, tolkeindsats i forvaltningerne og mange andre områder.
Ingen danske kommuner har til dato søgt at analysere virkningerne på blot  

 lidt længere sigt.
Man har alene holdt sig til at indarbejde de kendte  

 udgifter i de kommunale budgetter og afvist eventuelle betænkeligheder med,  

 at det er staten, der afholder udgifterne til asylcentrene.
Realiteten er, at  

 kommunerne godt kan begynde at lægge helt nye og dramatiske ændringer ind i  

 deres budgetforudsætninger i de nærmest kommende år.
Store grupper  

 arbejdsløse og ubemidlede udlændinge med lav ægteskabsalder og høj  

 fødselsfrekvens vil stille krav enten om kommunale nedskæringer af hidtil  

 ukendt omfang eller om kommunal låntagning eller skattestigninger i den to-  

 eller tre-cifrede milliardklasse.
Den nuværende regerings hidtidige indsats har især bestået i at fortsætte  

 den tidligere regerings krav om etablering af flygtningebyer, dvs. landsbyer,  

 der består af midlertidige barakbygninger.
Mange kommuner har mere eller  

 mindre helhjertet bøjet sig for regeringens ønsker, og i regeringens  

 redegørelse/handlingsplan for Danmarks udlændinge, Indenrigsministeriet,  

 april 1993, hedder det bl.a. (side 4):
»Kommunernes store velvilje til at oprette flygtningelandsbyer har  

 også ført til ønsker om lokale varianter primært med henblik på, at  

 kommunerne senere kan overtage bygningerne til eget brug.
Regeringen vil  

 imødekomme så mange lokale særønsker som muligt og vil i den forbindelse  

 justere lovgivningen, så denne type samarbejde kan lade sig gøre.« Det er klart, at etableringen af et måske 2- eller 3-cifret antal  

 barakbyer til flygtninge vil forværre de foran omtalte problemer i meget  

 betydelig grad.
Nærværende forslag kan begrænse eller formindske byrden af de problemer,  

 der lægges på kommunerne.
Væksten i andelen af fremmedsprogede borgere især i  

 de hårdest belastede kommuner vil formindskes, hvis forslaget vedtages.
Fremskridtspartiet vil op til kommunevalget den 16. november 1993 i alle  

 landets kommuner opfordre borgmestrene til med bistand fra forvaltningen at  

 udarbejde realistiske konsekvensberegninger for de forskellige udgiftstyper  

 vedrørende flygtninge, der rammer kommunerne på såvel kort som længere sigt.  

 Befolkningen bør kende omfanget af de problemer, der forestår.
Og de  

 kommunalbestyrelser, der vælges den 16. november 1993, skal ikke gå ind til  

 arbejdet uden at have lagt deres synspunkter klart frem for vælgerne.
I denne forbindelse skal bemærkes, at de kommunalbestyrelser, der måtte  

 ønske en tilvækst af asylsøgere og borgere fra 3. lande, altid bør undersøge,  

 om der i kommunen er folkelig tilslutning til deres ønske.
Dette kan i de  

 enkelte tilfælde bedst afklares ved en lokal vejledende folkeafstemning, der  

 kan tjene som rettesnor for kommunalbestyrelsen.
Ved beslutningsforslag B 92,  

 Folketingsåret 1992-93, fremsat den 2. april 1993 (Af Pia Kjærsgaard, FP,  

 m.fl.), se Folketingstidende 1992-93, forhandlingerne sp. 7735, 8316 og  

 tillæg A sp. 8677, har Fremskridtspartiet anvist, hvordan der kan skabes  

 lovgrundlag for sådanne vejledende regionale folkeafstemninger.
 Selv i tilfælde, hvor vejledende folkeafstemning ikke afholdes, bør det i  

 det mindste være kommunalbestyrelsen, der træffer afgørelse og står til  

 ansvar for sin beslutning om at lade kommunen modtage flere asylsøgere.  

 Vedtagelsen af nærværende beslutningsforslag vil bidrage til, at  

 kommunalpolitikerne ikke kan forflygtige ansvaret ved at henvise til, at  

 Indenrigsministeriet har presset dem til at acceptere opførelse af barakbyer  

 til asylsøgere.
3. Beslutningsforslagets virkninger Dette forslag til folketingsbeslutning har det hovedformål at sikre, 1. at der efter 16. november 1993 ikke kan etableres barakbyer til  

 flygtninge i danske kommuner.
2. at barakbyer til flygtninge, der måtte være etableret pr. 16.  

 nvember 1993 afvikles og fjernes senest den 31. december 1994, 3. at de bevillinger, der af regeringen foreslås afsat over  

 finansloven eller ved tillægsbevillingslov til etablering af barakbyer,  

 flygtningecentre, flygtningebyer, asylcentre m.v., i videst muligt omfang  

 reserveres til bevillinger til etablering af sådanne barakbyer m.v. så nær  

 ved de regioner i verden, hvorfra flygtningestrømmen hovedsageligt udgår  

 (nærområderne).
 Vedtagelse af forslaget vil give de nyvalgte kommunalbestyrelser mulighed  

 for at lægge budgetter ud fra kendte forudsætninger for så vidt angår  

 antallet af eksisterende barakbyer og ud fra en forudsætning om nedrivning og  

 fjernelse senest ved udgangen af 1994.
4. Bemærkninger til de enkelte afsnit af beslutningsforslaget Ad 1-2: Fastsættelsen af den 16. november 1993 som skæringsdato for  

 forbudet mod at etablere barakbyer til flygtninge sikrer, at de  

 kommunalbestyrelser, hvis hverv ophører med udgangen af 1993, ikke lovligt  

 kan træffe beslutning om etablering af barakbyer efter valgdatoen.
Dette vil  

 tilvejebringe en langt større klarhed i planlægningen, således at såvel  

 kommunerne, staten som Dansk Røde Kors og andre aktører i hjælpearbejdet har  

 et mere sikkert kendskab til omfanget af deres indsats og det økonomiske  

 engagement.
 Ad 3: Fremskridtspartiet anser det for helt nødvendigt, at bevillinger til  

 etablering af barakbyer, flygtningecentre, flygtningebyer, asylcentre m.v. i  

 fremtiden i videst muligt omfang reserveres til etablering af sådanne  

 barakbyer m.v. så nær ved de regioner i verden (nærområderne), hvorfra  

 flygtningestrømmen hovedsageligt udgår.
Det er mange gange påvist, at indsats i nærområderne er mest lønsom og  

 effektiv.
Senest er det f.eks. i Berlingske Tidende påvist, at  

 flygtningelejre i nærområderne både er billigere, bedre og tryggere end  

 danske flygtningebarakbyer.
I Berlingske Tidende den 21. maj 1993, side 1,  

 påpeges, at »Dansk Røde Kors. . . ikke (er) imponeret af de planlagte  

 danske barakbyer for flygtninge, der snart skyder op i de danske  

 kommuner.« . . . . »Vi ville have foreslået en anden by-struktur,  

 siger Eigil Pedersen (generalsekretær i Dansk Røde Kors).« I samme avis oplyser projektleder Jørgen Kristensen, Dansk Røde Kors, at  

 en lejr, der er etableret af Dansk Røde Kors i den kroatiske by Kutina,  

 »koster 11.000 kr. at oprette pr. flygtning.
I Danmark er prisen for en  

 sengeplads i et asylcenter mere end tre gange så høj.
Yderligere er driften  

 langt billigere, bl.a. fordi der kun er behov for een ansat pr. 200  

 flygtninge, mens der er ansat een for hver ti flygtninge i Danmark.« Fremskridtspartiet er ikke alene om at påpege, at indsats i nærområderne  

 er mest lønsom.
Men indtil nu har der ikke været politisk vilje til at drage  

 konsekvensen.
Med vedtagelse af dette forslag pålægges det imidlertid  

 regeringen at fremsætte lovforslag, der vil sikre, at bevillinger til  

 etablering af barakbyer, flygtningecentre, flygtningebyer, asylcentre m.v. i  

 videst muligt omfang reserveres til etablering af sådanne barakbyer m.v. så  

 nær ved de regioner i verden (nærområderne), hvorfra flygtningestrømmen  

 hovedsageligt udgår.
Forslaget kan naturligvis ikke hindre, at der fortsat sker en for det  

 danske samfund skadelig og uheldig indstrømning af flygtninge.
Forslaget er  

 derfor også kun eet af flere nødvendige initiativer, der bør tages.
I denne  

 forbindelse henvises til næste afsnit.
5. Økonomiske konsekvenser Der bør under udvalgsarbejdet udarbejdes økonomiske konsekvensberegninger  

 for henholdsvis etableringen og driften af barakbyer til flygtninge m.v., og  

 således at konsekvensen vises for såvel staten som kommunerne over en femårig  

 periode.
 Forslagsstillerne opfordrer allerede nu indenrigsministeren til at forsyne  

 folketingsudvalget med konsekvensberegninger ud fra relevante forudsætninger,  

 f.eks. således:
- at der i en barakby initialt placeres 400 personer, - at personkredsens sammensætning og udvikling svarer til kendte  

 gennemsnitsstørrelser for så vidt angår tilsvarende flygtningegruppers køn,  

 alder, giftealder, frugtbarhed, ønske om familiesammenføring m.v.
 - at husstandenes tilknytning til arbejdsmarkedet svarer til kendte  

 gennemsnitsstørrelser for så vidt angår de hidtidige kategorier flygtninge  

 her i landet.
 - at såvel de direkte udgifter (kost, logi, lommepenge, tøj, el, vand  

 m.v.) som de afledede udgifter (social- og sundhedsudgifter,  

 uddannelsesinstitutioner, politi- og justitsvæsen, tolkeudgifter,  

 vedligeholdelse af bygninger m.v.) omfattes af beregningerne.
 I Indenrigsministeriets konsekvensberegninger ønskes omfanget af følgende  

 statslige såvel som kommunale skattestigninger belyst.
 Forslagsstillernes eget skøn, der ønskes kommenteret ved  

 Indenrigsministeriets besvarelse vedrørende konsekvenserne, er, at udgifterne  

 til opførelse, 5 års drift og nedrivning af en barakby som den anførte samt  

 udgifterne over den femårige periode til de initiale 400 indbyggere, deres  

 børn og familiesammenførte slægtninge kan opgøres omtrent således:
 - svarende til ca. 1 mio. kr. pr. oprindelig indflyttet beboer, fordelt  

 over en femårig periode.
Det kan over for dette skøn hævdes, at de flygtningegrupper, der skal  

 placeres i barakbyer, alene opholder sig her i landet på grundlag af  

 midlertidige opholdstilladelser, og at de pågældende må forventes at vende  

 tilbage til deres hjemland på et senere tidspunkt.
Det må imidlertid være  

 mest korrekt at basere konsekvensberegningerne på de kendte forudsætninger,  

 herunder at der ikke er noget sikkert kendskab til, om - og hvornår - de  

 pågældende eventuelt forlader Danmark.
