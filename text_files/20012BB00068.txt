Fremsat den 8. februar 2002 af  

 Karen Jespersen (S),  

 René Skau Björnsson (S) og Sandy&nbsp  

 ;Brinck (S) Forslag til folketingsbeslutning om opretholdelse af Narkotikarådet Folketinget opfordrer regeringen til at opretholde  

 bevillingen til Narkotikarådet.
Bemærkninger til forslaget Op gennem 1990 erne blev indsatsen styrket  

 for de svageste grupper, især narkomaner, hjemløse og  

 sindslidende.
Indsatsen blev forstærket i forhold til de mennesker, der  

 havde store sociale problemer, men der blev også lagt stor vægt  

 på den forebyggende indsats blandt større grupper.
En central del af dette arbejde bestod i at inddrage de  

 udsatte grupper selv samt de mennesker, der arbejdede direkte i forhold til  

 de udsatte grupper.
Baggrunden for denne nye måde at arbejde på  

 var en erkendelse af, at de, der har at gøre med store sociale  

 problemer i hverdagen, også har erfaringer med og ideer til, hvad der  

 skal gøres.
Desuden er det en del af indsatsen at inddrage de udsatte  

 grupper selv, fordi det giver større selvværd og dermed et bedre  

 udgangspunkt for at bryde ud af de sociale problemer.
 Denne holdning lå bag oprettelsen af  

 Narkotikarådet samt bag andre organisatoriske initiativer, der har haft  

 stor betydning i indsatsen for de svagt stillede grupper.
Imidlertid har regeringen besluttet at nedlægge  

 Narkotikarådet samt Narkofølgegruppen og den faglige  

 følgegruppe på hjemløse-, alkohol- og  

 sindslidendeområdet.
I stedet for vil regeringen oprette et socialt  

 råd for udsatte grupper.
Det er Socialdemokratiet ikke enig i.
Derfor stiller vi  

 hermed forslag om at opretholde Narkotikarådet.
Det kræver en  

 beslutning i Folketinget.
De to følgegrupper kan derimod ikke  

 nedlægges uden accept fra de partier, der står bag  

 satspuljen.
Efter en forespørgselsdebat i Folketinget i 1994  

 besluttede den daværende regering med virkning fra 1. januar 1995 at  

 nedsætte Narkotikarådet, som fik til opgave, som rådgiver  

 for Folketinget og regeringen, at følge udviklingen i  

 narkotikamisbruget og indsatsen for forebyggelse med behandling af og kontrol  

 med misbruget, herunder rådgive om fastsættelse af mål,  

 prioriteringer og strategier for den samlede indsats og om kortlægning  

 af misbrugets omfang, karakter og udvikling, herunder indsamling og  

 formidling af informationer herom.
Derudover var opgaven at rådgive om  

 en kvalificering og udvikling af forebyggelses,- behandlings- og  

 kontrolindsatsen, herunder af faglighed, ekspertise og metode,  

 koordinationsbehov samt forskningsbehov.
Narkotikarådet har spillet en væsentlig rolle  

 bl.a. ved at styrke kontakten mellem de forskellige aktører på  

 området: Myndigheder og praktikere, socialarbejdere og politikere,  

 behandlere og brugere.
Det har været med til at forbedre indsatsen,  

 så den er bedre koordineret.
Indsatsen har været hurtigere og  

 mere effektiv, f.eks. i forhold til nye stoffer, og den har øget  

 motivationen for behandling blandt narkomaner.
Narkotikarådet har et sekretariat, der er  

 uafhængigt af Socialministeriet.
Sekretariatet har ansvaret for  

 udgivelsen af bladet "Stof"   Danmarks eneste tværfaglige  

 blad på narkotikaområdet.
Narkotikarådet er et vigtigt bidrag i indsatsen for  

 en af de svageste grupper, narkomanerne.
Rådet har erfaringerne, det  

 har et netværk, og det har et uafhængigt sekretariat.
Narkotikarådet vil være et velegnet  

 udgangspunkt for at brede indsatsen ud til andre målgrupper såsom  

 hjemløse og prostituerede.
Der er meget ofte sammenfald mellem disse  

 grupper, hvorfor Narkotikarådet da også har erfaringer med  

 hjemløshed, prostitution og andre af de tungeste sociale  

 problemer.
 På denne baggrund finder Socialdemokratiet, at  

 Narkotikarådet skal opretholdes.
Skriftlig fremsættelse Karen Jespersen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om opretholdelse af  

 Narkotikarådet.
(Beslutningsforslag nr.
B 68).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
