Skriftlig fremsættelse (6. november  

 2002) Økonomi- og erhvervsministeren Herved tillader jeg mig for Folketinget at  

 fremsætte:
Forslag til lov om ændring af lov om elforsyning  

 og lov om tilskud til elproduktion (Vedvarende energi, tilladelse til  

 elforsyningsnet på søterritoriet m.v., fortrolighed m.v.) (Lovforslag nr.
L 58).
Lovforslaget skal gennemføre en reduktion og  

 omlægning af støtten til vindmøller. Ændringerne i  

 støtten til vindmøller sker med henblik på at  

 gennemføre intentionerne i aftalen af 19. juni 2002 mellem regeringen,  

 Socialdemokratiet, Socialistisk Folkeparti, Det Radikale Venstre og  

 Kristeligt Folkeparti.
Med denne aftale udskydes etableringen af et marked  

 for såkaldte VE-beviser, som var planlagt til at skulle fungere fra 1.  

 januar 2003. I stedet for VE-beviser får ejerne af vindmøllerne  

 et pristillæg på 10 øre pr. kWh fra begyndelsen af 2003.  

 Der indføres tillige en støtteordning i form af et ekstra  

 pristillæg på 10 øre pr. kWh for et mindre antal gamle  

 vindmøller med høje driftsomkostninger.
Der fastsættes et  

 loft for disse pristillæg og markedspris på tilsammen 36  

 øre pr. kWh.
 Pristillægget på 10 øre pr. kWh  

 indebærer en besparelse for elforbrugerne på ca. 2 mia. kr. i  

 perioden 2003-08 i forhold til, hvad udgifterne ville have været ved  

 VE-bevisernes middelværdi.
Lovforslaget betyder, at forbrugernes pligt til at aftage  

 elektricitet fra disse vindmøller ophæves, og produktionen skal  

 fremover sælges på markedet.
Som godtgørelse for de  

 balanceringsudgifter, som denne ændring medfører, ydes et  

 beløb på 2,3 øre pr. produceret kWh.
Beløbet  

 svarer til de skønnede gennemsnitsomkostninger, som forbrugerne hidtil  

 har betalt i kraft af aftagepligten.
 Desuden ajourføres og præciseres enkelte  

 bestemmelser i elforsyningsloven (tilladelse til elforsyningsnet på  

 søterritoriet m.v. og iagttagelse af fortrolighed i kollektive  

 elforsyningsvirksomheder). Endelig foretages der en lovteknisk  

 præcisering i loven om tilskud til elproduktion.
 Lovforslaget giver endvidere grundlag for at implementere  

 bestemmelserne om certificering af elektricitet i EU-direktivet om fremme af  

 elektricitet produceret fra vedvarende energikilder.
 Visse elementer i ovennævnte støtteordninger  

 til vindmølleelektricitet vil først kunne udbetales, når  

 Europa-Kommissionens godkendelse efter statsstøttereglerne foreligger.
 Lovforslaget vil bidrage til at gennemføre  

 regeringens målsætning om at skabe en effektiv elsektor og sikre  

 lavere forbrugerpriser for elektricitet.
 Idet jeg i øvrigt henviser til lovforslaget med  

 bemærkninger, anbefales lovforslaget til Folketingets velvillige  

 behandling.
