Beretning afgivet af Erhvervsudvalget den 7. april 2022 Beretning over Forslag til folketingsbeslutning om at mindske svindel og vildledning af forbrugere ved leverandørskifte hos elselskaber [af Mona Juul (KF) m.fl.]:
1. Politiske bemærkninger Udvalget noterer med tilfredshed forslagsstillernes ønske om, at der skal slås hårdt ned på virksomheder, herunder elselskaber, som vildleder forbrugerne groft.
Bevidst vildledning er helt uacceptabelt.
Det må ikke kunne betale sig at bryde loven, særlig når det drejer sig om et produkt, som forbrugerne er afhængige af.
Derfor deler udvalget intentionen bag forslaget.
Udvalget finder i lyset af de vedvarende udfordringer med virksomheder, der bevidst begår grov vildledning af forbrugerne, herunder gennem enkelte elselskabers aggressive markedsføring via telefonsalg, at der er behov for yderligere konkrete tiltag.
Udvalget noterer sig, at regeringen har nedsat en arbejdsgruppe med det formål at undersøge, om der bør og kan indføres fængselsstraf for grove og systematiske overtrædelser af markedsføringslovens vildledningsbestemmelser.
Dette arbejde pågår i et samarbejde mellem Erhvervsministeriet og Justitsministeriet.
Udvalget pålægger regeringen at afslutte arbejdsgruppens arbejde inden sommer og præsentere arbejdsgruppens konklusioner for Folketinget, når disse foreligger, så der kan tages initiativ til ny lovgivning, gerne i denne folketingssamling.
Men udvalget finder samtidig, at der er behov for at undersøge, om der kan gøres mere ved problemet.
Udvalget ser derfor frem til regeringens invitation til folketingets partier til et snarligt indledende møde, hvor yderligere initiativer kan drøftes.
Udvalget noterer sig, at regeringen samtidig vil inddrage branchen i drøftelsen af mulige initiativer, så disse nye indsatser kan være klar inden medio oktober.
Udvalget opfordrer ministeren til, at inddragelsen af interessenterne i branchen sættes i gang hurtigst muligt.
Det er naturligt at inddrage elforsyningsloven i arbejdet, da elforsyningsloven regulerer elmarkedet i al almindelighed for at afklare, om der inden for EU-reglernes rammer kan tages større forbrugerbeskyttende hensyn i reguleringen.
Ministeren bør snarest få dette undersøgt nærmere sammen med Klima-, Energi- og Forsyningsministeriet.
 Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 22. december 2021 og var til 1. behandling den 1. februar 2022. Beslutningsforslaget blev efter 1. behandling henvist til behandling i Erhvervsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 2 bilag på beslutningsforslaget.
Spørgsmål Udvalget har under udvalgsarbejdet stillet 4 spørgsmål til erhvervsministeren til skriftlig besvarelse, som ministeren har besvaret.
 P.u.v.
