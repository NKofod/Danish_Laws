Nr BSF 91 Forslag til folketingsbeslutning om kommunal deltagelse i etablering af  

 handelshuse Fremsat af Rahbæk Møller (SF) Lilli Gyldenkilde (SF) Birthe Hansen (SF)  

 Ole Henriksen (SF) Jes Lunde (SF) Ebba Strange (SF) den 20. januar 1987 Folketinget pålægger regeringen at fremsætte lovforslag, der gør det muligt for primærkommuner og amtskommuner at deltage i etablering af handelshuse.
BEMÆRKNINGER TIL FORSLAGET En af de store mangler i den nye erhvervspolitik, som industriministeren har lagt frem, er, at der stadig væk ikke er politisk vilje i regeringen til at løsne kommunalfuldmagtens snævre bånd.
Hvis Danmark skal løse sine vanskeligheder, er det nødvendigt, at også amtskommunerne og primærkommunerne får mulighed for at deltage i dette arbejde, og det kan de kun gøre i rimeligt omfang, hvis de får flere erhvervspolitiske strenge at spille på.
Dette gælder ikke mindst, når det drejer sig om at hjælpe de mindre virksomheder ud på eksportmarkederne.
I dag varetager 1 pct. af virksomhederne 85 pct. af eksporten.
Der ligger et vældigt eksportpotentiale i de resterende 99 pct.
Men problemet for en stor del af disse virksomheder er, at de er for små til at håndtere et professionelt salgsarbejde på eksportmarkederne.
Det er derfor fra bl.a.
Arbejderbevægelsens Erhvervsråd og Håndværksrådets side blevet foreslået, at der oprettes handelshuse, hvor en række virksomheder regionsvis eller branchevis etablerer en fælles eksportorganisation.
Da der er ringe tradition for samarbejde mellem virksomheder i byerhvervene, foreslås det at give kommunerne mulighed for at gå ind og agere fødselshjælpere.
Det har hidtil ikke været muligt at formå regeringen til at foretage den nødvendige opblødning af kommunalfuldmagten.
Håndværksrådet er derfor for at komme i gang i færd med at oprette et handelshus i Odense i samarbejde med et lokalt pengeinstitut og en række virksomheder.
Det understreges dog samtidig fra Håndværksrådets side, at der fortsat er behov for at give primær- og amtskommuner mulighed for at gå ind i etablering af handelshuse.
Socialistisk Folkeparti har hele tiden støttet Arbejderbevægelsens Erhvervsråd og Håndværksrådet i denne sag, og nu er tiden inde til, at Folketinget griber ind og sætter tingene på plads.
Amts- og primærkommunerne skal have mulighed for at deltage i etablering af handelshuse i samarbejde med virksomheder, brancheorganisationer, lokale pengeinstitutter og andre interesserede både ved at gå ind med en del af kapitalen og ved at deltage i ledelsen af det øvrige praktiske arbejde.
Den eneste begrænsning i kommunernes deltagelse skal være, at der ikke må blive tale om permanente, maskerede erhvervstilskud.
