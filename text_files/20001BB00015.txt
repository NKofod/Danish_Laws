Fremsat den 10. oktober 2000 af  

 Helge Adam Møller (KF),  

 Pia Christmas-Møller (KF),  

 Gitte Seeberg (KF) og John Vinther (KF) Forslag til folketingsbeslutning om hårdere straffe for voldtægt Folketinget opfordrer regeringen til i indeværende  

 folketingsår at fremsætte de nødvendige lovforslag og  

 foretage fornødne ændringer i bekendtgørelser,  

 cirkulærer og andre administrative forskrifter, således at  

  strafniveauet for voldtægt hæves og straffen for voldtægt  

 af personer under 18 år skærpes.
 Forslagene til lovændringer m.m. skal udarbejdes  

 efter følgende retningslinjer:
 Det generelle strafniveau i voldtægtssager hæves med  

 omkring 1/3 med det sigte at få  

 gennemsnitsstraffen for voldtægt øget til et niveau omkring 18  

 måneders ubetinget fængsel.
 Voldtægt mod unge under 18 år skal som udgangspunkt  

 udløse en straf i øverste halvdel af strafferammen, dvs. mellem  

 3 og 6 års fængsel for voldtægt efter straffelovens § 216,  

 stk. 1, eller mellem 5 og 10 års fængsel for grov voldtægt  

 efter § 216, stk. 2. Denne strafskærpelse skal gennemføres  

 derved, at der fastsættes en minimumsstraf på et års  

 fængsel for voldtægt af personer, som endnu ikke er fyldt 18  

 år.
Bemærkninger til forslaget Formålet med beslutningsforslaget er at  

 skabe en mere effektiv beskyttelse af primært kvinder gennem en generel  

 højnelse af straffen for voldtægtskriminalitet.
Strafniveauet for voldtægt har siden midten af 1980  

 erne været støt faldende.
Til trods herfor er der ingen tegn  

 på, at voldtægtssagerne generelt set er blevet mildere.
Denne  

 udvikling er ikke acceptabel.
Voldtægt er efter forslagsstillernes  

 opfattelse en ekstremt krænkende og nedværdigende form for  

 voldskriminalitet, som retssystemet bør se på med de strengeste  

 øjne.
Dette er ikke længere tilfældet.
Til trods for strafferammer på henholdsvis 6 og 10  

 års fængsel (straffelovens § 216, stk. 1 og 2) ligger  

 strafniveauet  i dag omkring et års fængsel, mens det tidligere  

 lå omkring to års fængsel.
Tal fra Danmarks Statistik  

 viser, at domstolene i 1981 gennemsnitligt idømte  

 voldtægtsforbrydere 20,7 måneders ubetinget fængsel, mens  

 domstolene i 1998 kun udmålte 13,4 måneders ubetinget  

 fængsel for voldtægt (afgørelsesprocenten fra 1999 er  

 endnu ikke offentliggjort).
Det lave strafniveau har efter forslagsstillernes  

 opfattelse flere uheldige konsekvenser.
Det sender først og fremmest  

 et forkert signal til voldtægtsofferet, som mister troen på og  

 tilliden til retssystemet, når den udmålte straf på ingen  

 måde kan sættes i forhold til den smerte og de umiddelbare  

 fysiske og langvarige psykiske lidelser, en voldtægt medfører.
På samme måde sender et urimeligt lavt  

 strafniveau et signal om, at voldtægt ikke længere hører  

 til kategorien af de grove personfarlige forbrydelser.
Det kan have en  

 negativ almenpræventiv effekt på antallet af anmeldelser af  

 voldtægter, ligesom et lavt strafniveau i værste fald kan betyde  

 en øgning af de øvrige seksualforbrydelser som eksempelvis  

 seksuel udnyttelse af mindreårige.
En fortsat lavere strafudmåling for voldtægt  

 er derudover i dårlig overensstemmelse med samfundets generelle syn  

 på kvinders selvbestemmelsesret og ligeberettigelse.
Et samfund, som  

 går ind for kønnenes ligestilling, bør efter  

 forslagsstillernes opfattelse sikre selvbestemmelsesretten ved at udstyre  

 kvinder med et effektivt strafferetligt værn mod at blive udsat for  

 seksuelle overgreb fra den normalt fysisk stærkere mandlige  

 voldtægtsforbryder.
Forslagsstillerne har ikke ønsket at lægge  

 sig fast på, hvorledes strafskærpelsen rent teknisk skal ske,  

 idet der kan være forskellige løsningsmodeller.
Det vil, som det  

 bl.a. fremgår af en besvarelse fra justitsministeren, f.eks. kunne  

 gennemføres ved en præcisering af de omstændigheder, som  

 skal medføre en højere strafudmåling, jf.
Retsudvalgets  

 alm. del -  

  bilag 343 fra folketingsåret 1999-  

 2000. Derudover kan der gennemføres en strafskærpelse ved at  

 præcisere i bemærkningerne til lovændringen, at domstolene  

 i fremtiden skal forhøje straffen for voldtægt med ca. en  

 tredjedel i forhold til det tidligere strafniveau.
Disse eller andre  

 muligheder er forslagsstillerne indstillet på at drøfte i  

 forbindelse med udvalgsbehandlingen, hvis forslaget kan samle flertal.
Det er endvidere forslagsstillernes opfattelse, at der er  

 et særligt presserende behov for at beskytte unge under 18 år mod  

 at blive udsat for grove seksuelle overgreb.
Uanset at voldtægt i  

 enhver form er en grov og nedværdigende forbrydelse, bør  

 retssystemet yde en yderligere beskyttelse af unge under 18 år.
Truslen  

 mod unge skal efter forslagsstillernes opfattelse imødegås ved,  

 at der indføres en minimumsstraf for voldtægt mod personer under  

 18 år.
En minimumsstraf på et års fængsel vil  

 efter forslagsstillernes opfattelse være langt mere i overensstemmelse  

 med befolkningens retsfølelse end de ofte meget korte straffe, der  

 udmåles i dag.
Dette også set i forhold til den smerte og  

 lidelse, som det er for helt unge teenagere at blive udsat for fuldbyrdet  

 voldtægt.
En minimumsstraf betyder i sagens natur ikke, at  

 voldtægt af unge under 18 år som hovedregel kun skal resultere i  

 et års fængsel   tværtimod! I disse sager bør  

 domstolene efter forslagsstillernes opfattelse udmåle straffe, der  

 medmindre helt særlige forhold gør sig gældende   ligger i  

 strafferammens øverste halvdel.
En minimumsstraf vil derimod  

 være et klart signal til domstolene om, at seksuelle overgreb mod unge  

 og mindreårige skal straffes hårdt og konsekvent.
Som en  

 yderligere almenpræventiv konsekvens af en skærpet  

 strafudmåling vil seksualforbrydere ved udsigt til en langvarig  

 fængselsstraf betænke sig, inden de realiserer en  

 seksualforbrydelse mod en mindreårig.
Forslagsstillerne er bekendt med de retsteoretiske  

 indvendinger mod minimumsstraffe, herunder at der undtagelsesvis vil  

 forekomme tilfælde, hvor forholdet bør bedømmes mildere  

 end minimumsstraffen for den pågældende forbrydelse.
Dette  

 forhold opvejes dog efter forslagsstillernes opfattelse af de muligheder for  

 strafnedsættelse, som domstolene i kraft af straffelovens §§ 84 og 85  

 er udstyret med.
Efter disse bestemmelser vil domstolene i særlige  

 tilfælde kunne udmåle en lavere straf end minimumsstraffen.
Hvis  

 der gennemføres en minimumsstraf for voldtægt mod unge under 18  

 år, vil domstolene derfor under helt særlige omstændigheder  

 kunne udmåle straffe under et år.
Minimumsstraffe er i øvrigt ikke retssystemet  

 ubekendt.
Mest nærliggende er det at pege på reglen i  

 straffelovens § 261, stk. 2, hvorefter den, som for egen vindings skyld  

 berøver en anden friheden (kidnapning), straffes med minimum et  

 års fængsel.
Forslagsstillerne finder i den forbindelse, at en  

 voldtægtsforbryder, som pådrager en helt ung pige alvorlige  

 langvarige fysiske og psykiske men, bør risikere samme straf som  

 eksempelvis en kidnapper, der bortfører en anden person for at  

 få udbetalt en løsesum.
Skriftlig fremsættelse Helge Adam Møller (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om hårdere  

 straffe for voldtægt.
(Beslutningsforslag nr.
B 15).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
