Nr BSF 30 Forslag til folketingsbeslutning om anvendelse af genetiske test Fremsat af Rahbæk Møller (SF) Margrete Auken (SF) Lilli Gyldenkilde (SF)  

 Leif Hermann (SF) Birgitte Husmark (SF) Ingerlise Koefoed (SF) Bjørn Poulsen  

 (SF) den 15. november 1989 Folketinget pålægger regeringen at fremsætte lovforslag om forbud mod anvendelse af genetiske test - i forbindelse med ansættelser og - i forbindelse med tegning af pensioner og forsikringer samt at fremsætte lovforslag om regulering af adgangen til anvendelse af  

 genetiske test som identifikationsmiddel.
Bemærkninger til forslaget I de senere år er den samlede viden om det menneskelige arvemateriale øget  

 stærkt.
Af de 50.000-60.000 gener, som menneskets arvemateriale formodes at  

 bestå af, er over 5.000 kendt.
I USA, Japan og Sovjetunionen er der projekter  

 i gang med det formål at kortlægge hele den menneskelige arvemasse.
I EF er  

 der planer om et ganske vist mere beskedent projekt.
Teknologinævnet har netop afholdt en konsensuskonference om dette emne i  

 samarbejde med Folketingets Forskningsudvalg.
Nærværende beslutningsforslag  

 er bl.a. inspireret af denne konference.
Udviklingen vil stille menneskeheden over for en lang række etiske  

 problemer, ikke mindst i forbindelse med fostervands- og moderkageprøver.  

 Dette beslutningsforslag søger ikke at afklare alle de vanskelige spørgsmål,  

 man vil stå over for i de kommende år.
Det sigter alene mod indgreb på  

 områder, hvor problemstillingen er forholdsvis klar og overskuelig.
I en række lande - herunder USA og Vesttyskland - er mange virksomheder  

 begyndt at stille krav om DNA-analyser af jobsøgere for at kunne frasortere  

 dem, der af genetiske grunde vil have svært ved at trives i virksomhedernes  

 arbejdsmiljø. En sådan udvikling er et stort skridt i retning af at udvælge  

 mennesker, der kan overleve i et dårligt arbejdsmiljø, i stedet for at  

 forbedre arbejdsmiljøet.
Det foreslås derfor at gribe ind og allerede nu  

 forbyde en sådan brug af DNA-analyser.
Det bør forbydes, såvel at  

 arbejdsgivere stiller krav om sådanne analyser som betingelse for en  

 ansættelse, som at jobsøgere tilbyder DNA-analyser.
Tilsvarende bør det forbydes, at forsikringsselskaber stiller krav om  

 DNA-analyser som betingelse for at tegne livsforsikringer, pensioner og lign.  

 I dag stilles der krav om lægeundersøgelser for at udskille dem, der allerede  

 har udviklet en sådan helbredstilstand, at de betegnes som dårlige liv.
Det  

 er et alvorligt skridt i retning af yderligere opdeling af befolkningen, hvis  

 også genetisk betingede anlæg for sygdom giver anledning til særbehandling.  

 Det foreslås derfor at gribe ind over for en sådan udvikling, før den er  

 blevet et problem.
Endelig foreslås det, at anvendelse af genetiske test som  

 identifikationsmiddel i retsforhold, eksempelvis faderskabssager,  

 slægtsidentifikation og fingeraftrykssager, lovreguleres.
Dermed skal  

 grænserne for, hvad der må registreres og opbevares, fastlægges, ligesom der  

 må fastlægges regler for destruktion af oplysninger indhentet ved gentest.
