 Bonus udbetalt fra Nordiskes pensionskasse i forbindelse med  

 pensionsydelser blev anset for fritaget for beskatning i medfør af  

 pensionsbeskatningslovens § 47, idet der ikke kunne anses at foreligge  

 tilsagte permanente forhøjelser af pensionsydelserne, og indbetalingerne  

 hidrørte fra før 1. januar 1954.
 A klagede over, at de stedlige skattemyndigheder for indkomstårene 1972  

 til og med 1982 havde anset ham for indkomstskattepligtig af udbetalt bonus  

 fra Nordiskes Pensionskasse, da man ikke havde fundet, at det omhandlede  

 beløb kunne anses for omfattet af bestemmelsen i pensionsbeskatningslovens §  

 47.
Af de tilvejebragte oplysninger fremgik, at der i de omhandlede år var  

 foretaget reguleringer i de ydelser, som klageren, der blev pensioneret i  

 1970, havde modtaget fra Nordiskes Pensionskasse.
Der var tale om bonus, som  

 hidrørte fra indbetalinger, der forfaldt før begyndelsen af det indkomstår,  

 der lå til grund for skatteansættelsen 1955/56.
Med hensyn til skatteansættelserne for indkomstårene 1972 til og med 1978  

 var der tale om et formalitetsspørgsmål, idet der var anmodet om genoptagelse  

 af en sag, der aldrig havde været indbragt for Landsskatteretten.
Klagerens  

 advokat oplyste, at han var indforstået med, at retten ikke tog stilling til  

 disse skatteansættelser.
For så vidt angik skatteansættelserne for indkomstårene 1979 til og med  

 1982 nedlagde klagerens advokat påstand på nedsættelse til de selvangivne  

 beløb.
Han henviste bl.a. til en Østre Landsrets dom af 12. marts 1981, hvor  

 Østre Landsret fandt, at en bonus, der var udbetalt af  

 Pensionsafviklingskassen for Kontorpersonalet i Mejeriernes og Landbrugets  

 Ulykkesforsikring, måtte anses for delvis fritaget for beskatning i medfør af  

 pensionsbeskatningslovens § 47. Klagerens advokat gjorde gældende, at den af  

 Nordiskes Pensionskasse anvendte fremgangsmåde ved fastsættelsen af  

 bonusudbetalingen og dens adskillelse fra løbende vedtægtsbestemte og  

 maksimerede pensionsforpligtelser ikke adskilte sig fra den i dommen  

 beskrevne fremgangsmåde.
Efter de tilvejebragte oplysninger fandt Landsskatteretten, at der var  

 tale om bonus, der ikke kunne anses for transformeret til en pensionsydelse,  

 idet der ikke kunne anses at foreligge tilsagte permanente forhøjelser af  

 ydelserne.
Da der endvidere var tale om beløb, som hidrørte fra indbetalinger  

 foretaget før 1. januar 1954, fandtes bonussen at være fritaget for  

 beskatning i medfør af pensionsbeskatningslovens § 47.
 Klagen over skatteansættelserne for indkomstårene 1972 til og med 1978  

 blev herefter afvist, medens skatteansættelserne for indkomstårene 1979 til  

 og med 1982 blev nedsat til de selvangivne beløb.
 LV 1987, I 2.10.
