 Gennem en artikel i dagspressen den 1. september 1991 blev  

 Registertilsynet bekendt med, at retten i Lyngby den 21. juni 1991 havde  

 afsagt dom over to hackere, som havde skaffet sig uautoriseret adgang til en  

 række edb-registre i danske virksomheder og offentlige institutioner.
 Med henvisning til retsplejelovens § 41, stk. 2, anmodede Registertilsynet  

 retten i Lyngby om en udskrift af dommen.
Det fremgik af domsudskriften, at retten havde fundet hackerne skyldige i  

 overtrædelse af straffelovens § 263, stk. 2, ved uberettiget at have skaffet  

 sig adgang til flere dataanlægs oplysninger og programmer hos en række  

 nærmere angivne offentlige institutioner og private virksomheder. (Efter den  

 nævnte bestemmelse i straffeloven straffes den, som uberettiget skaffer sig  

 adgang til en andens oplysninger eller programmer, der er bestemt til at  

 bruges i et anlæg til elektronisk databehandling.) Registertilsynet anmodede de pågældende offentlige institutioner og  

 private virksomheder om en redegørelse, herunder specielt en beskrivelse af,  

 hvilke oplysninger der havde været etableret adgang til, og af den anvendte  

 fremgangsmåde.
Registertilsynet deltog endvidere i en konference om hacking, som  

  Dansk Dataforening afholdt i oktober 1991. Her redegjorde en medarbejder  

 fra UNI-C for det opklaringsarbejde, som førte til afsløring af hackerne, og  

 om de fremgangsmåder, de havde betjent sig af.
Registertilsynet har  

 yderligere drøftet sagen med repræsentanter fra UNI-C.
 I det følgende er det kort opsummeret, hvad de forhold, som hackerne blev  

 dømt for, omfattede.
På  UNI-C,  Danmarks  edb-center  for  forskning  og  uddannelse, skaffede  

 hackerne sig adgang til UNI-C's net ved opkald til en pulje af modemer.
Disse  

 opkaldsmodemer var tilsluttet terminalservere direkte på nettet, hvorfra  

 hackerne havde forbindelse til edb-anlæg i både indland og udland.
Hackerne anvendte endvidere en legal autorisation som bruger af flere  

 af UNI-C's systemer til at læse brugerregistreringsfiler i de pågældende  

 systemer og i andre systemer på UNI-C's net.
Det lykkedes hackerne herved af  

 finde frem til et antal brugeridentifikationer med tilhørende let  

 gennemskuelige adgangskoder (password).
I en uddannelsesinstitution skaffede hackerne sig adgang via et  

 opkaldsmodem til institutionens uddannelsesanlæg, der indeholder oplysninger  

 til brug i forbindelse med afvikling af undervisning, men ikke til  

 institutionens administrative systemer.
Adgangen etableredes ved brug af  

 brugeridentifikationer, der ikke var beskyttede med password.
Det oplystes i  

 denne sammenhæng, at kun få brugere havde etableret adgangskontrol med  

 password.
I et ingeniørfirma skaffede hackerne sig ved opkald til firmaets edb-net  

 adgang til en tilsluttet arbejdsstation, der alene indeholdt ingeniørteknisk  

 programmel og projektdata.
Den pågældende arbejdsstation var fejlagtigt ikke  

 sikret med password for systemadgang.
I en kommune skaffede hackerne sig ved opkald til et tilsluttet modem  

 adgang til kommunens leverandørregisters oplysninger om check- og  

 giroindbetalinger, der var registreret den foregående dag.
Det nævnte modem  

 var tændt, idet edb-leverandøren i den pågældende periode foretog  

 omprogrammering i det edb-anlæg, hvorpå registeret føres, og den anvendte  

 brugeridentifikation til systemet var beskyttet med et let gennemskueligt  

 password.
Sidstnævnte forhold indebar efter Registertilsynets opfattelse en  

 overtrædelse af lov om offentlige myndigheders registre, og Registertilsynet  

 har foretaget indberetning af forholdet til kommunalbestyrelsen i  

 Lyngby-Taarbæk Kommune.
Der henvises til omtale heraf i afsnit 3.1.1.
 De omhandlede offentlige institutioner og private virksomheder har i deres  

 redegørelser og efterfølgende redegjort for, hvad man har gjort i anledning  

 af sagen.
 Det skal bemærkes, at der i ingen tilfælde er konstateret sletning eller  

 ændring i indholdet af de systemer, som hackerne har skaffet sig adgang til.
Sagen giver efter Registertilsynets opfattelse anledning til overvejelser  

 af flere forhold.
Her skal særligt fremhæves det forhold, at hackernes  

 indtrængen i de omhandlede edb-systemer i langt overvejende grad har været  

 muliggjort af de pågældende virksomheders og myndigheders manglende eller  

 utilstrækkelige adgangskontrol til systemerne.
Hackerne har anvendt indgange  

 til systemerne, som har været uden nogen som helst form for adgangskontrol,  

 og indgange, der har været beskyttet med password, som det har været muligt  

 for hackerne at gætte.
Hackerne har herved endvidere kunnet finde frem til  

 eksisterende brugeridentifikationer med tilhørende password og har på den  

 måde skaffet sig adgang til systemer under foregivelse af at være legale  

 brugere.
 Registertilsynet finder det bemærkelsesværdigt, at manglende eller  

 uhensigtsmæssige (let gennemskuelige) password i den grad har været - og er -  

 en meget væsentlig del af grundlaget for hackernes indtrængen, idet netop  

 password generelt må anses for at være et af de mest fundamentale  

 sikkerhedselementer, og vigtigheden af at konstruere gode - ikke  

 gennemskuelige - password et af de mest omtalte emner i denne sammenhæng.
Det er i denne forbindelse karakteristisk, at det i yderligere et forhold,  

 omfattet af dommen, ikke lykkedes hackerne at komme længere end til det  

 pågældende systems adgangsbillede.
Et effektivt og vel gennemtænkt  

 sikkerhedssystem afviste hackernes forsøg på at skaffe sig adgang til  

 oplysninger i systemet, samtidig med at det løbende foretog registrering  

 heraf.
Uanset hackerne i dette tilfælde således ikke skaffede sig adgang til  

 oplysninger i systemet, fandt retten, at der ved forsøget herpå var sket  

 overtrædelse af straffelovens § 263, stk. 2. Efter kommentarerne til denne  

 bestemmelse er forbrydelsen fuldbyrdet, når man har skaffet sig adgang, dvs.  

 når der ved tilkobling og betjening af anlægget er opnået forbindelse til  

 dettes indhold.
Det kræves ikke, at man faktisk har fået kendskab til  

 oplysninger eller andet i systemet.
For så vidt angår det ovenfor anførte om anvendelse af password bemærkes  

 det, at forskrifterne for offentlige myndigheders registre standardmæssigt  

 indeholder bestemmelser om, at der skal etableres adgangkontrol til  

 registrene ved tildeling af password.
Det er Registertilsynets opfattelse, at  

 der ikke i registerforskrifterne bør angives detaljer om konstruktion af  

 password, hvorimod retningslinier herfor bør være indeholdt i de enkelte  

 uddybende sikkerhedsregler.
Ved inspektioner hos offentlige myndigheder tager  

 Registertilsynet ofte dette spørgsmål op og må jævnligt påpege vigtigheden  

 af, at sådanne retningslinier fastlægges.
 Et andet væsentligt forhold, som påkalder sig særlig opmærksomhed, er  

 anvendelsen af opkaldslinier.
For at finde frem til telefonnumre for de anvendte opkaldslinier anvendte  

 hackerne et i hackerkredse almindeligt kendt program, der kan afsøge hele  

 nummerområder i telefonnettet for numre, hvortil der er sluttet  

 opkaldsmodemer, og producere en fortegnelse over sådanne numre.
Det indebærer  

 således ingen sikkerhed mod uautoriserede opkald at hemmeligholde  

 opkaldsnummeret, i hvert fald ikke mod opkald fra personer, som vil anvende  

 det omtalte program.
Dette bør føre til overvejelser om, hvorvidt anvendelse af opkaldslinier  

 uden særlige sikkerhedsforanstaltninger medfører risici, som ikke kan  

 accepteres.
Heri bør indgå en vurdering af risikoen for forstyrrelser eller  

 blokeringer i net og edb-anlæg, som kan opstå, når et adgangskontrolsystem  

 udsættes for intense adgangsforsøg, f.eks. fra pc-programmer, der automatisk  

 afprøver mulige password. (Der henvises i øvrigt til pkt. 1 (KMD-sagen om  

 opkaldsforbindelser.)) Registerrådet har fået en orientering om sagen og tilkendegav, at man  

 fandt det væsentligt, at der skabes opmærksomhed om de sikkerhedsspørgsmål,  

 som indgår deri.
 Sagen er desuden nærmere omtalt i afsnit 3.1.2.
 (* 1) Registertilsynets Årsberetning 1991 side 143.
