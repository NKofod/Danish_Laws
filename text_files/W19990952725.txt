Pressenævnet udtalte, at medier kan være berettigede til at  

 bringe nekrologer uden på forhånd at indhente samtykke fra de  

 pårørende.
Selvom bladet blev bekendt med dødsfaldet via  

 en indtelefoneret dødsannonce og offentliggjorde nekrologen inden  

 dødsannoncen ønskedes offentliggjort, var det ikke i strid med  

 god presseskik.
Kendelse fra Pressenævnet i sag nr.  

 4/1996 En mand har klaget til Pressenævnet over, at  

 Politiken bragte en nekrolog over hans fader, [faderens navn], den 22.  

 december 1995, idet han mener, at god presseskik er overtrådt.
 Nekrologen havde følgende indhold:
"Læge [faderens navn], København, er  

 død, 76 år. [faderens navn] huskes især for sine kampagner  

 mod tobaksrygning, hvor han var en del år forud for sin tid.
I en  

 årrække var han socialdemokratisk medlem af  

 Borgerrepræsentationen, men trak sine særstandpunkter i en  

 fredningssag så hårdt op, at han blev ekskluderet af partiet.
Han  

 opstillede senere for CD, men uden at blive valgt." Klageren har oplyst, at [faderens navn] afgik ved  

 døden den 20. december 1995, og at dødsannoncen af hensyn til  

 julen indtelefoneredes den 21. december 1995 med eksplicit fremhævelse  

 af, at dødsannoncen først skulle bringes den 23. december 1995,  

 da bisættelsen ville finde sted den 22. december 1995.
 Bladet bragte imidlertid allerede den 22. december 1995  

 nekrologen, hvilket gav anledning til opstandelse i familien, hvor ikke alle  

 på daværende tidspunkt var orienteret om dødsfaldet, da  

 bisættelsen kun skete med deltagelse af de allernærmeste.
 Klageren finder det oprørende og uetisk, at bladet  

 ikke har taget hensyn til familiens ønske om først at meddele  

 en så personlig sag som et dødsfald gennem en dødsannonce  

 den 23. december 1995.
 Klageren anfører, at der bør påhvile  

 bladet særlige etiske forpligtelser omkring annoncering af  

 dødsfald, og at bladet burde have overvejet, hvornår det var  

 passende at bringe nekrologen, når bladet var bekendt med, at  

 dødsannoncen først skulle bringes den 23. december 1995.
 Klageren anfører, at det er i tillid til bladets  

 forsvarlige omgang med stærkt personlige oplysninger, at der  

 indtelefoneres dødsannoncer, og at hensynet til nyhedsprioriteringen  

 er irrelevant i denne sag.
 Klageren har endvidere anført, at Politiken giver  

 usandfærdige forklaringer for efterfølgende at legitimere  

 omstændighederne omkring offentliggørelsen af nekrologen, idet  

 nekrologen ikke kan være skrevet på grundlag af klagerens brev af  

 21. december 1995, som først er nået frem til bladet den 22.  

 december 1995.
 Klageren har endelig anført, at der i nekrologen  

 blev bragt misvisende og krænkende/nedsættende oplysninger, idet  

 afdøde ikke blev ekskluderet af Socialdemokratiet, men alene af den  

 socialdemokratiske gruppe i Københavns Borgerrepræsentation.
 Bladet har beklaget, at klageren har oplevet det som  

 uheldigt, at nekrologen blev bragt den 22. december 1995. Hvis klageren havde  

 henvendt sig direkte til "navneredaktionen" om familiens ønsker, kunne  

 dette have indgået i bladets overvejelser om datoen for  

 offentliggørelsen.
 Bladet har anført, at det ikke fremgik af  

 dødsannoncen, at en nekrolog ikke måtte bringes før efter  

 den 23. december 1995.
Bladet mener ikke, at det er umuligt, at klagerens brev  

 dateret 21. december 1995 er kommet frem pr. fax, eller at dateringen er  

 forkert, således at nekrologen er udformet på basis af klagerens  

 forslag.
Selv uden klagerens nekrologforslag ville bladet have bragt en  

 nekrolog, og der kan ikke ses bort fra, at andre kilder ville have oplyst  

 bladet om dødsfaldet.
Bladet har endvidere anført, at der til nekrologer  

 stilles samme journalistiske krav om korrekthed, væsentlighed og  

 aktualitet som til andre journalistiske produkter.
Derfor lader bladet ikke  

 andre end journalister skrive nekrologer, enkelte med udgangspunkt i  

 indsendte forslag, og af samme journalistiske årsager lader bladet ikke  

 andre godkende nekrologer eller afgøre, om de skal bringes.
 Følgende nævnsmedlemmer har deltaget i sagens  

 behandling: Axel Kierkegaard, Jørgen Flindt Pedersen, Kate Bluhme og  

 Ole Askvig.
 Pressenævnet udtaler:
Pressenævnet finder, at bladet er berettiget til -  

 under overholdelse af de presseetiske regler - at bringe nekrologer over  

 afdøde personer uden på forhånd at indhente tilladelse fra  

 de pårørende.
Der bør dog af hensyn til de efterladte  

 udvises den fornødne respekt for fremsatte ønsker om,  

 hvornår den eventuelle nekrolog bringes.
 Selvom bladet blev bekendt med [faderens navn]s  

 dødsfald via den indtelefonerede dødsannonce, finder  

 Pressenævnet ikke, at bladet har overtrådt god presseskik ved at  

 bringe nekrologen allerede den 22. december 1995.
Pressenævnet finder, at bladet er berettiget til  

 selv, ud fra almindelige journalistiske principper, at bestemme indholdet af  

 de nekrologer, bladet bringer.
Der bør udvises en særlig grad af  

 omhu vedrørende pålideligheden af de oplysninger, som bringes i  

 nekrologer, men Pressenævnet finder ikke, at den af klageren  

 påpegede fejl i nekrologen over hans fader giver anledning til  

 kritik.
 Pressenævnet finder endvidere ikke grundlag for at  

 kritisere bladets redaktionelle holdning til ikke at bringe nekrologer  

 indsendt af andre.
 Afsagt torsdag den 29. februar 1996.
