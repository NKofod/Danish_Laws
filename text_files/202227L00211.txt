Ændringsforslag stillet den 20. marts 2023 uden for betænkningen Ændringsforslag til 2. behandling af Forslag til lov om ændring af udlændingeloven (Styrket international rekruttering) [af udlændinge- og integrationsministeren (Kaare Dybvad Bek)]:
Til § 2 Af udlændinge- og integrationsministeren:
 7) Efter stk. 2 indsættes som nyt stykke:
»Stk. 01. § 1, nr. 19, finder anvendelse, uanset hvornår en virksomhed er certificeret.« [Forslag om, at virksomheder, der allerede er certificeret, når loven træder i kraft, skal omfattes af den foreslåede lempeligere certificeringsbetingelse om 10 fuldtidsansatte] Bemærkninger Til nr. 7 Det følger af udlændingelovens § 9 a, stk. 18, at en virksomhed efter ansøgning kan certificeres, hvis virksomheden opfylder betingelserne i nr. 1-7. Det følger af § 9 a, stk. 18, nr. 3, at det er en betingelse for at blive certificeret, at virksomheden har mindst 20 fuldtidsansatte i Danmark.
 Med lovforslagets § 1, nr. 19, foreslås det, at betingelsen om, at en virksomhed skal have 20 fuldtidsansatte for at kunne blive certificeret, ændres, så det bliver et krav, at virksomheden skal have mindst 10 fuldtidsansatte medarbejdere.
 Med lovforslagets § 2, stk. 1, foreslås det, at loven, herunder § 1, nr. 19, skal træde i kraft den 1. april 2023. Dette indebærer for det første, at en virksomhed, der søger certificering fra og med den 1. april 2023, vil skulle opfylde det foreslåede lempeligere krav om mindst 10 fuldtidsansatte, og for det andet, at en virksomhed, der før den 1. april 2023 har indgivet ansøgning om certificering, men som, når loven træder i kraft, endnu ikke har fået sin endelige afgørelse, vil blive omfattet af den foreslåede lempeligere betingelse om 10 fuldtidsansatte.
 Med ændringsforslaget foreslås det, at § 1, nr. 19, skal finde anvendelse, uanset hvornår en virksomhed er certificeret.
Forslaget indebærer, at virksomheder, der allerede er certificeret, når loven træder i kraft, vil være omfattet af den foreslåede lempeligere betingelse om 10 fuldtidsansatte.
En virksomhed, der er certificeret før den 1. april 2023, men som den 1. april 2023 eller senere ikke længere opfylder betingelsen om 20 fuldtidsansatte, men derimod betingelsen om minimum 10 fuldtidsansatte, vil med forslaget ikke få inddraget sin certificering.
Tilsvarende vil en virksomhed, der i en periode før den 1. april 2023 har haft væsentligt under 20 ansatte, men som ikke før den 1. april 2023 har fået inddraget sin certificering, ikke få certificeringen inddraget, hvis virksomheden opfylder den foreslåede lempeligere betingelse om 10 fuldtidsansatte (og de øvrige betingelser er opfyldt).
 Det bemærkes, at en virksomhed, der har fået inddraget sin certificering før den 1. april 2023, fordi virksomheden i en længere periode har haft væsentligt under 20 ansatte og i den forbindelse fået en karantæneperiode på 1 år, når loven træder i kraft, vil kunne ansøge om og opnå en ny certificering, når virksomheden opfylder den foreslåede lempeligere betingelse om 10 fuldtidsansatte (og de øvrige betingelser er opfyldt).
