Nr BSF 50 Forslag til folketingsbeslutning om vilkårene for ægproduktion og stop for  

 import af burhønseæg Fremsat af Ole Espersen (S) Joanna Rønn (S) Bjørn Westh (S) Bernhard  

 Baunsgaard (RV) Larsen-Ledet (RV) Niels Helveg Petersen (RV) den 22. november 1985 Med det formål at sikre, at dansk ægproduktion kan foregå under vilkår, som er dyreværnsmæssigt forsvarlige, og for samtidig at sikre, at danske dyreværnsmæssige krav ikke bevirker, at produktionen foregår i udlandet under dyreværnsmæssigt uforsvarlige betingelser, opfordrer folketinget regeringen til - at fastholde de danske krav til forholdene for æglæggende høns, - at tage initiativ til forskning og udvikling af produktionsmetoder inden for den animalske produktion, herunder med hensyn til burhønseanlæg, der er mere tilfredsstillende ud fra dyreværnsmæssige synspunkter, og - inden 1. juli 1986 at gennemføre et midlertidigt stop for import af konsumæg fra lande, der ikke stiller mindst de samme krav af dyreværnsmæssig karakter til ægproduktion som Danmark.
BEMÆRKNINGER TIL FORSLAGET Igennem snart 10 år har man inden for EF søgt at opstille minimumsregler for indretningen af bure m.v. for så vidt angår ægproduktion.
Disse bestræbelser har hidtil ikke ført til noget resultat, og det forslag, EF-Kommissionen har præsenteret, og som der ikke kan opnås enighed om, opfylder ikke tilnærmelsesvis de krav, der bør stilles, og som er stillet i dansk lovgivning.
Hertil kommer, at den nu forhandlede ordning forudsætter en uacceptabelt lang overgangsperiode (10 år). Danmark har gennem årene søgt at medvirke til skabelse af tilfredsstillende fællesmarkedsregler, men hidtil har dette været resultatløst.
Et nu af Luxembourg fremlagt kompromisforslag viser, at der ikke er tilstrækkelig vilje til at varetage blot beskedne dyreværnsmæssige hensyn.
I 1978 vedtog det danske folketing den lovgivning, der er udgangspunkt for de nugældende regler af dyreværnsmæssig karakter for så vidt angår burhønseanlæg.
De mere specifikke regler er udmøntet i bekendtgørelser.
Da de først fastsatte regler gav problemer for burhønseavlere, der havde investeret tidligere, indførtes i 1981 overgangsbestemmelser for så vidt angår perioden indtil 1988, blandt andet således, at et areal på 480 cm2 pr. høne i denne periode blev accepteret i forhold til det ellers gældende krav på 600 cm2.
Det er forslagsstillernes opfattelse, at den voldsomme konkurrence inden for landbruget blandt EF-landene og mellem EF og tredjelande medfører produktionsvilkår, der er helt uacceptable.
Det har vist sig umuligt at få vedtaget krav, som går imod umiddelbare økonomiske interesser.
Specielt har de vilkår, hvorunder burhøns opholder sig, vakt opmærksomhed og med rette.
Selv om dyremishandling ikke altid kan måles objektivt, er der ingen tvivl om, at hønerne anbringes under forhold, der er helt uacceptable.
Det er forslagsstillernes opfattelse, at der også på andre områder er et stærkt behov for at sætte alvorligt ind imod uforsvarlig behandling af husdyr.
Det er klart, at fællesmarkedets regler (traktatens artikel 30 ff.) om fri handel over grænserne kan medføre problemer.
Dette er baggrunden for, at skiftende regeringer har udfoldet stærke bestræbelser for inden for EF at få gennemført acceptable fælles regler.
Henset til de mange års bestræbelser med henblik herpå og til, at EF-Kommissionen har erkendt, at produktionen foregår under uforsvarlige forhold, finder forslagsstillerne, at Romtraktatens artikel 36 kan påberåbes med henblik på at fastslå, at en grænselukning som beskrevet er lovlig.
Der er i øvrigt i EF-Domstolens praksis anerkendt en række legitime hensyn, der tillader grænselukning, uden at disse hensyn direkte er nævnt i artikel 36. Det gælder således f.eks. hensynet til effektiv skattekontrol, beskyttelse af den offentlige sundhed, god handelsskik, forbrugerbeskyttelse, offentlig prisregulering, eneret til reklame og forsyningssikkerhed.
Forslagsstillerne ønsker i den forbindelse at henvise til, at der er udfærdiget direktiv om forbud mod handel med babysælskind (et direktiv, som efter artikel 36's ordlyd er i strid med denne), som er reelt begrundet i drabsmetoderne.
Dette hensyn er ikke udtrykkeligt anerkendt i Romtraktaten som tilstrækkeligt til en grænselukning, hvorfor man har påberåbt sig artikel 235.
Forslagsstillerne understreger, at man ønsker et midlertidigt importstop.
Baggrunden herfor er for det første, at man stadig nærer håb om, at det lykkes at skabe enighed om acceptable EF-regler inden for en overskuelig fremtid.
For det andet må man antage, at opfordringen til regeringen om initiativer til forskning og udvikling af produktionsformer, der er såvel dyreværnsmæssigt forsvarlige som rimeligt rentable, vil resultere i ændrede forhold, som vil overflødiggøre importstoppet.
Dette sidstnævnte mål er forslagsstillernes hovedsigte med beslutningsforslaget.
Forslagsstillerne appellerer stærkt til, at der så bredt som muligt i folketinget skabes enighed om en standsning af de efterhånden helt uacceptable vilkår, som husdyr må leve under alene af hensyn til billiggørelse af produktionen.
Forslagsstillerne er i øvrigt indstillet på at drøfte eventuelle andre foranstaltninger, der kan fremme samme mål, f.eks.
indførelse af et afgiftssystem, der tager hensyn til tilladte produktionsformer.
Det kan i øvrigt oplyses, at importen af konsumæg udgør ca. 2 pct. af det samlede danske forbrug.
Danske ægproducenter har krav på, at der hurtigt etableres en varig ordning på dansk grundlag, efter at håbet om en EF-ordning indtil videre må opgives.
Der henvises i den forbindelse til, at Det Danske Fjerkræråd har krævet, at der straks tilvejebringes et forbud mod import af udenlandske buræg, såfremt der ikke skabes grundlag for en lempelse af de danske dyreværnsmæssige krav til buranlæggene.
Bilag Romtraktatens artikel 36 Bestemmelserne i artiklerne 30-34 er ikke til hinder for sådanne forbud eller restriktioner vedrørende indførsel, udførsel eller transit, som er begrundet i hensynet til den offentlige sædelighed, den offentlige orden, den offentlige sikkerhed, beskyttelse af menneskers og dyrs liv og sundhed, beskyttelse af planter, beskyttelse af nationale skatte af kunstnerisk, historisk eller arkæologisk værdi eller beskyttelse af industriel og kommerciel ejendomsret.
Disse forbud eller restriktioner må dog hverken udgøre et middel til vilkårlig forskelsbehandling eller en skjult begrænsning af samhandelen mellem medlemsstaterne.
