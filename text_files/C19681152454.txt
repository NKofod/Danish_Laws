 Ved skrivelse af 14. marts 1968 anmodede direktoratet om oplysning om  

 eventuelle forekomne tilfælde af misbrug ved »sniffing« af  

 fortyndervæske, om hvilke foranstaltninger man har foretaget over for de  

 pågældende samt om, hvorledes cellulosefortynder opbevares, udleveres og  

 anvendes i økonomi- og produktionssnedkerier.
Af de indkomne besvarelser fremgår, at der - bortset fra stats- og  

 ungdomsfængslet i Nyborg - kun i meget begrænset omfang har været konstateret  

 tilfælde af »sniffing«.
Som foranstaltninger over for misbrugere  

 har været anvendt fjernelse fra det pågældende arbejde, overførsel til lukket  

 anstalt samt undertiden disciplinærstraffe.
Endvidere er de pågældende blevet  

 henvist til fængselslægen (eventuelt psykiater) for af denne at blive  

 vejledet om farerne ved »sniffing« og for om fornødent at komme  

 under lægelig (psykiatrisk) behandling.
 Flere anstaltsledere har endvidere oplyst, at der iagttages yderligere  

 påpasselighed ved udlevering, opbevaring og anvendelse af fortyndervæske.
Direktoratet har ladet foretage en undersøgelse af muligheden for at  

 erstatte cellulosefortynder med et middel, som ikke kan anvendes til  

 »sniffing«.
Fra Sverige har direktoratet fået oplyst, at man der er  

 gået bort fra anvendelse af fortyndervæske til affedtning af metaldele, der  

 indgår i metalværkstedernes produktion.
I stedet anvendes alkaliske væsker,  

 således at man undgår væsker med triklorætylen.
Derudover har det ikke i  

 Sverige vist sig muligt at finde frem til et egnet erstatningsmiddel for  

 cellulosefortynder i forbindelse med møbelproduktion i snedkerier.
 En af direktoratet foretagen undersøgelse her i landet af mulighederne for  

 at anvende et andet middel end cellulosefortynder til snedkeriproduktion har  

 godtgjort, at en erstatningsvæske ikke findes eller på nuværende tidspunkt  

 kan fremstilles.
Direktoratet skal herefter anmode om, at man går over til anvendelse af  

 alkaliske væsker ved affedtning af metaldele.
Direktoratet indskærper  

 samtidig, at cellulosefortynder og andre midler, som kan anvendes til  

 »sniffing«, opbevares så omhyggeligt som muligt, og at der føres  

 effektiv kontrol med udlevering og brug af disse midler såvel på lagre som på  

 værksteder.
Endvidere finder direktoratet, at der bør foranstaltes hyppigere  

 visitation i de tilfælde, hvor der opstår mistanke om indsattes misbrug af  

 cellulosefortynder, og at indsatte, der i forbindelse med beskæftigelse i  

 snedkerier har gjort sig skyldige - eller som menes at ville gøre sig  

 skyldige - i »sniffing«, som almindelig regel ikke bør beskæftiges  

 i sådanne værksteder.
Som adækvate foranstaltninger over for konstaterede tilfælde af misbrug  

 finder direktoratet i øvrigt, at den pågældende bør henvises til  

 fængselslægen (eller psykiater). Der kan derudover efter omstændighederne  

 blive tale om overførsel fra åben til lukket anstalt.
Direktoratet finder  

 derimod, at anvendelse af disciplinærstraffe i almindelighed bør undgås.
Nordskov Nielsen /Tornøe Inspektørerne for de under fængselsvæsenet hørende anstalter samt  

 overlægerne ved forvaringsanstalterne i Horsens og Herstedvester.
