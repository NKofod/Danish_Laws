Missionær, ligningslovens § 33 A Told- og Skattestyrelsen blev i en henvendelse spurgt om anvendelsen af  

 ligningslovens § 33 A i relation til missionærers informationsopgaver  

 under ophold i Danmark.
 En missionær havde været udsendt til at udføre  

 missionsarbejde i Tanzania i 3 år og skulle afholde  

 informationsmøder om opgaverne i Tanzania i forbindelse med et  

 ferieophold i Danmark.
Told- og Skattestyrelsen udtalte, at der gælder en række  

 betingelser for lempelse efter ligningslovens § 33 A.
Ud over at  

 missionæren skal være fuld skattepligtig til Danmark, er det en  

 betingelse, at vederlaget er optjent i udlandet, og at opholdet i udlandet  

 skal vare i mindst 6 måneder.
Dette ophold må kun afbrydes af  

 ferie eller lignende af højst 42 dages varighed inden for 6  

 måneders udlandsophold.
Arbejdsophold i Danmark, der har været  

 nødvendige for arbejdet, og har haft et rimeligt omfang, anses i  

 praksis heller ikke for at afbryde udlandsopholdet.
 En missionær, der i Danmark udfører informationsopgaver i  

 tilknytning til missionsarbejdet i udlandet, falder ind under denne  

 praksis.
 Det forhold, at informationsopgaven er en del af arbejdsaftalen, er ikke  

 et relevant kriterium for, om udlandsopholdet anses for afbrudt.
 Løn, der modtages i forbindelse med nødvendigt arbejde i  

 Danmark, kan imidlertid ikke anses for lønindkomst erhvervet ved  

 ophold i udlandet og indgår derfor ikke i den del af lønnen, der  

 berettiger til nedslag ved skatteberegningen.
 Dette gælder også for missionærer, der modtager vederlag  

 i forbindelse med deres informationsarbejde i Danmark.
