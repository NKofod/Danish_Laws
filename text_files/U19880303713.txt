 Nogle arbejdere vægrede sig den 29. juni 1988 ved at arbejde med  

 mineraluldsmåtter imprægneret med et oliebaseret produkt, hvorefter det  

 pågældende arbejde blev standset.
 Arbejdsretten fandt, at Arbejdstilsynet ved en bekendtgørelse af 9.
 juni 1988, der var blevet til i et samarbejde med de berørte  

 organisationer, herunder også det indklagede forbund, efter en samlet  

 vurdering havde accepteret brugen af det omtvistede produkt, og at det måtte  

 anses for lidet sandsynligt, at olien i mineralulden fremkaldte sygdomme.
 Herefter fandtes de indklagede arbejdere at have været uberettigede  

 til at vægre sig ved at arbejde med produktet i medfør af Normens § 5, stk.  

 2. Standsningen af arbejdet var derfor en kollektiv arbejdsnedlæggelse og  

 ikke en overenskomststridig lock-out.
 Individuelt bodsansvar bortfaldt dog, da de enkelte arbejdere også  

 efter bekendtgørelsens udsendelse kunne have haft nogen føje til at tro, at  

 arbejdet med produktet ville indebære en sundhedsmæssig risiko.
 Det indklagede fagforbund, der havde deltaget i udarbejdelsen af  

 bekendtgørelsen, og som således havde haft lejlighed til at vurdere det  

 foreliggende dokumentationsmateriale, fandtes ved at have forholdt sig passiv  

 over for den overenskomststridige arbejdsnedlæggelse at have gjort sig  

 delagtig heri og pålagdes en bod på 100.000 kr.
 En begæring om førelse af arbejdstilsynets direktør som vidne under  

 domsforhandlingen blev ikke taget til følge.
 Under denne sag har Dansk Arbejdsgiverforening for Foreningen af Danske  

 Isoleringsfirmaer for A/S Ikas, Hvidovre, indklaget Landsorganisationen i  

 Danmark for Specialarbejderforbundet i Danmark på egne vegne og for et antal  

 medlemmer af dette forbund for Arbejdsretten og har under domsforhandlingen  

 nedlagt følgende endelige påstand:
 1. De på sagens bilag 1 anførte medlemmer af det indklagede forbund  

 tilpligtes at anerkende, at den i perioden fra onsdag den 29. juni til og med  

 fredag den 15. juli 1988 etablerede kollektive arbejdsnedlæggelse var  

 overenskomststridig, ligesom de tilpligtes til Dansk Arbejdsgiverforening at  

 betale hver især en efter rettens skøn fastsat bod for hver time, de har  

 deltaget i den overenskomststridige arbejdsnedlæggelse.
 2. De på sagens bilag 1 anførte medlemmer af det indklagede forbund  

 tilpligtes fortsat at holde arbejdet normaliseret.
 3. Indklagede, Specialarbejderforbundet i Danmark, tilpligtes til Dansk  

 Arbejdsgiverforening at betale en af retten fastsat bod for overenskomstbrud  

 i form af delagtighed i den af de indklagede medlemmer af forbundet foretagne  

 overenskomststridige arbejdsnedlæggelse.
 De indklagede har påstået frifindelse og nedlagt følgende selvstændige  

 påstande over for virksomheden som indklaget:
 1. Den indklagede virksomheds hjemsendelse af 4 medarbejdere den 29. juni  

 1988 var en overenskomststridig lockout.
 2. Den indklagede virksomhed tilpligtes at betale til  

 Specialarbejderforbundet i Danmark en efter rettens skøn fastsat bod.
 Over for disse påstande har klagerne nedlagt påstand om frifindelse.
Sagens bilag 1 - navnelisten - omfatter 8 isoleringsarbejdere.
Klagerne  

 har imidlertid under domsforhandlingen frafaldet påstanden over for de 4  

 sidst anførte isoleringsarbejdere, således at påstanden alene vedrører  

 isoleringsarbejderne Mogens Andersen, Jens Eriksen, Erik Vang Magnussen og  

 Jørgen Andersen.
Disse 4 isoleringsarbejdere, der alle har været ansat i virksomheden i en  

 årrække, havde i længere tid forud for den 29. juni 1988 været beskæftiget  

 med isolering af nybyggede skibe på virksomhedens arbejdsplads B & W  

 Skibsværft.
Arbejdet var gennem nogen tid blevet udført med mineraluldsmåtter  

 indpakket i papir på begge sider, populært betegnet  

 »dobbeltdækkere«, men skulle fra den 29. juni 1988, da man begyndte  

 isoleringsarbejdet på et nyt skib, udføres med mineraluldsmåtter imprægneret  

 med et oliebaseret produkt.
Fra arbejderside tilkendegav man imidlertid, at  

 man ikke ønskede at arbejde med disse måtter, fordi arbejdet med  

 olieimprægnerede måtter tidligere havde givet anledning til gener og muligt  

 frembød en sundhedsrisiko.
 Arbejdsvægringen blev behandlet ved et fællesmøde den 30. juni 1988. I  

 referatet fra mødet hedder det bl.a.:
»Fra arbejderside erkendte man, at der var tale om en  

 overenskomststridig arbejdsnedlæggelse for de 4 medlemmer af  

 Specialarbejderforbundet i Danmark, som havde nedlagt arbejdet i sympati med  

 de øvrige kollegaer, og at man ville pålægge dem, at genoptage arbejdet  

 senest fredag den 1. juli d.å. ved normal arbejdstids begyndelse.
De øvrige 4  

 medlemmer af Specialarbejderforbundet i Danmark, som var blevet pålagt at  

 arbejde med et af Arbejdstilsynet godkendt isoleringsmateriale  

 (olieimprægneret), ville man ikke anerkende, at der var tale om en  

 overenskomststridig arbejdsnedlæggelse, idet man henviste til Normens § 5,  

 stk. 2, samt under henvisning til Direktoratet for Tilsynet 10. kontor's  

 skrivelse af 6. juni 1988 samt resume af Arbejdsmiljørådets møde af 8. juni  

 1988.
Fra arbejderside gjorde man gældende, at der findes alternative produkter  

 »dobbeltdækkeren« og anbefaler, at dette bruges i stedet for  

 førnævnte isoleringsmateriale.
Dette har i øvrigt været brugt siden januar  

 1988.
 Arbejdsgiveren v/Esper Balling anerkender dette.
 Arbejdsgiveren bragte i forslag at hver part betalte kr. 1.800,- i  

 meromkostninger pr. skib fremover, hvilket arbejdstagersiden ikke kunne  

 godkende, idet materialeindkøb er dem uvedkommende.
Fra arbejderside gjorde man i øvrigt gældende, at der var tale om  

 overenskomstbrud i forbindelse med hjemsendelsen af de 4 medlemmer af  

 Specialarbejderforbundet i Danmark.
Man gjorde i øvrigt gældende, at af disse  

 4 var den ene sikkerhedsrepræsentant og den anden tillidsmand samt  

 akkordholder, og at man vil forbeholde sig ret til at indbringe sagen om  

 hjemsendelsen for Arbejdsretten.
 Fra arbejdsgiverside afviste man, at der var tale om overenskomstbrud fra  

 virksomhedens side, idet de pågældende isoleringsarbejdere havde etableret en  

 overenskomststridig arbejdsnedlæggelse.
 Fra arbejdsgiverside fastholdt man klagen, og man opfordrede arbejdersiden  

 til at pålægge de strejkende at genoptage arbejdet den 1. juli d.å. ved  

 normal arbejdstids begyndelse.
 Fra arbejdsgiverside tog man forbehold over for at gøre  

 organisationsansvar gældende.
Fra arbejdsgiverside forbeholdt man sig at indbringe sagen for  

 Arbejdsretten, såfremt arbejdet ikke genoptages som ovenfor anført.' Arbejdsnedlæggelsen blev behandlet ved et forberedende retsmøde i  

 Arbejdsretten den 7. juli 1988. Efter parternes begæring blev sagen udsat.
 Arbejdet blev herefter genoptaget mandag den 18. juli 1988. Om det forud  

 herfor passerede hedder det i en redegørelse af 15. juli 1988 fra Foreningen  

 af Danske Isoleringsfirmaer bl.a.:
 »Foranlediget af de kontakter, der var mellem parterne efter det  

 forberedende møde i Arbejdsretten den 7. juli d.å., er der torsdag den 14.  

 ds. blev afholdt en uformel drøftelse af sagen mellem virksomheden,  

 Isoleringsarbejdernes Fagforening i København og Foreningen af Danske  

 Isoleringsfirmaer.
 På dette møde enedes parterne om en løsning for at få arbejdet genoptaget.
 Vi skal derfor for god ordens skyld bekræfte, at der blev opnået enighed  

 om, at arbejdet ville blive genoptaget fra mandag den 18. juli d.å., såfremt  

 virksomheden ville acceptere, at arbejdet på det igangværende skib kunne  

 fortsættes med brug af »dobbeltdækker«-mineraluldsmåtte i stedet  

 for den olieimprægnerede.
 At virksomheden i den forbindelse tilkendegav, at man betragter dette  

 skridt som uden præjudice for øvrige arbejdspladser og øvrige skibe.
At det foretagne skridt ikke måtte få nogen indflydelse på den verserende  

 sag i Arbejdsretten, idet der i øvrigt var enighed om, at denne skulle  

 fremmes mest muligt, selv om arbejdet på det aktuelle skib blev  

 normaliseret.' De fra arbejderside under fællesmødet den 30. juni 1988 påberåbte  

 dokumenter er internt arbejdsmateriale, som er fremlagt under sagens  

 behandling for Arbejdsretten, og som sammen med andet fremlagt materiale har  

 været grundlag for den af Direktoratet for Arbejdstilsynet den 9. juni 1988  

 udsendte bekendtgørelse om arbejde med montering og nedrivning af  

 isoleringsmaterialer indeholdende syntetiske mineralfibre.
Om baggrunden for udsendelsen af denne bekendtgørelse er oplyst, at  

 spørgsmålet om mineraluldsfibres eventuelt kræftfremkaldende virkning blev  

 drøftet under et møde i Direktoratet for Arbejdstilsynet den 15. december  

 1987 med deltagelse af bl.a. direktøren for Arbejdstilsynet Erik Andersen  

 samt af repræsentanter for Dansk Arbejdsgiverforening, Industrifagene,  

 Foreningen af Danske Isoleringsfirmaer, Isoleringsarbejdernes Fagforening og  

 de danske producenter af mineraluldsmåtter Rockwool A/S og Superfos Glasuld  

 A/S.
Forud for mødet havde Rockwool A/S indhentet en erklæring fra Statoil  

 A/S om kræftrisikoen ved anvendelse af den olie, som efter det oplyste  

 allerede da var blevet brugt i nogen tid til imprægnering af  

 mineraluldsmåtter.
Af skrivelsen fremgik, at den »højtraffinerede  

 parafinske mineralolie« ikke havde vist nogen carcinogen effekt.
I  

 referatet fra mødet den 15. december 1987 hedder det bl.a.:
 »Erik Andersen oplyste indledningsvis, at fibre fra bl.a. glasuld og  

 rockwool af IARC vurderes som muligt kræftfremkaldende for mennesker (gruppe  

 II b), og at arbejdstilsynet på den baggrund ønsker en effektiv  

 forebyggelsesindsats såvel i produktionsleddet som i anvendelsesleddet.
 På et forudgående møde havde fabrikanterne været indstillet på aktivt og  

 hurtigt at produktudvikle mineraluldsprodukter, således at støvudviklingen  

 mindskes mest muligt.
Erik Andersen orienterede om, at der nu skal sættes to udvalgsarbejder i  

 gang: for det første et dokumentationsudvalg under arbejdsmiljørådet, som  

 dels skal se på kriteriegrundlaget for arbejdstilsynets kræftliste med  

 henblik på en differentiering af stofferne på listen, jfr.
IARC's  

 klassifikation.
Dels skal udvalget drøfte dokumentationsgrundlaget for at  

 placere naturlige og syntetiske mineralfibre på arbejdstilsynets kræftliste i  

 1989.
For det andet skal et partsudvalg udarbejde en bekendtgørelse, som gerne  

 skulle ligge færdig med udgangen af marts måned.
Bekendtgørelsen skal  

 indeholde krav til produkterne samt krav om foranstaltninger ved arbejde med  

 disse produkter.
 Erik Andersen konkluderede, at der var enighed om, at  

 mineraluldsprodukterne skal afgive så lidt støv som muligt.
De mere specifikke metoder til at sikre dette skal drøftes i det særlige  

 partsudvalg, som skal udarbejde en bekendtgørelse.
Under hensyn til, at en  

 bekendtgørelse bl.a. på grund af notifikationsforpligtelsen ikke kan udsendes  

 inden for den nærmeste fremtid, mente Erik Andersen, at der var behov for at  

 fremskynde udvalgsarbejdet, således at arbejdet med bekendtgørelsesudkastet  

 senest er afsluttet ved udgangen af marts måned, og at der i perioden, indtil  

 bekendtgørelsen foreligger, bør findes en overgangsløsning.
Denne løsning  

 kunne fx være, at producenterne forpligtede sig til kun at levere  

 isoleringsmateriale med beskyttelseslag.
 Parterne overvejede Erik Andersens forslag.
Erik Andersen konkluderede, at der var enighed om, at begge fibertyper  

 (glasuld, rockwool) skal behandles ens i arbejdsmiljørådets  

 dokumentationsudvalg, jfr.
IARC's klassificering af fibrene i gruppe II b  

 (muligt kræftfremkaldende for mennesker). Videre var der enighed om, at  

 udvalgsarbejdet blev iværksat umiddelbart i det nye år med henblik på at opnå  

 enighed om foranstaltninger til mindskelse af støvafgivelse.
 Erik Andersen henstillede på den baggrund, at producenterne i en 3  

 måneders periode til teknisk isolering alene leverer isoleringsmateriale med  

 beskyttelseslag i det omfang, det allerede findes i produktsortimentet.
Erik Andersen påbød herefter i medfør af arbejdsmiljølovens § 34 Superfos  

 Glasuld A/S og Rockwool A/S ved levering at sikre produkterne på en sådan måde, at afgivelsen af fibre er  

 mindst mulig, således at arbejde med produkterne kan ske sikkerheds- og  

 sundhedsmæssigt fuldt forsvarligt.
 En sådan sikring mod fiberafgivelse kan ske ved, at isoleringsmaterialerne  

 leveres med beskyttelseslag, forsegling og lignende.
Påbudet omfatter mineraluldsprodukter til teknisk isolering, som allerede  

 findes i virksomhedernes varesortiment, og er gældende fra 1. januar til  

 udgangen af marts 1988.« Ved skrivelse af 25. marts 1988 meddelte Direktoratet for Arbejdstilsynet,  

 at påbudet kunne »opfyldes ved, at fiberafgivelsen mindskes ved  

 imprægnering, således som det er sket fx. med Lamelmåtte Plus.« Af  

 skrivelsen, der er stilet til Superfos Glasuld A/S, fremgår, at  

 »produktet Lamelmåtte Plus i hovedtræk ligger på linje med de af  

 Rockwool A/S oplyste vedrørende Lamelmåtte Comfort.« Karakteristisk for  

 begge disse produkter er et øget olieindhold, der har til formål at reducere  

 afgivelsen af fibre under arbejdet med måtterne.
Til brug for det i referatet fra mødet den 15. december 1987 omtalte  

 partsudvalg med deltagelse også af det indklagede forbund blev tilvejebragt  

 nærmere oplysninger om den olie, som anvendes til imprægnering af  

 mineraluldsmåtterne.
For så vidt angår Rockwool A/S indeholdes oplysningerne  

 i en skrivelse af 15. april 1988 fra Statoil A/S, hvori det hedder:
 »I tillæg til tidligere fremsendte oplysninger om olien på lamelmåtte  

 Comfort kan vi med hensyn til forespørgslen om hudirritation oplyse følgende.
Den højt raffinerede og udpræget paraffinske mineralolie, der ikke har  

 nogen tilsætningsstoffer, udmærker sig ved usædvanlig høj viskositet: 440  

 mm2/s (cSt) ved 40 grader C og meget lav flygtighed: Flammepunkt = 300 grader  

 C.
I forhold til mineralolier med lav viskositet og høj flygtighed, der i  

 nogen grad vil være i stand til at penetrere huden og virke fedtopløsende og  

 derved virke hudirriterende, vil ovennævnte olie, som kan betegnes  

 »meget svær«, have den mindst mulige effekt på huden.' I den tilsvarende skrivelse af 28. april 1988 fra Superfos Glasuld A/S til  

 Direktoratet for Arbejdstilsynet hedder det:
»Vedr.: Støvdæmpning med mineralolie Refererende til Deres Skrivelse af 14.04.88 skal vi herved fremkomme med  

 de ønskede oplysninger om den anvendte olie.
 Der findes i dag ikke noget mere effektivt middel til dæmpning af  

 støvafgivelsen fra mineraluld end olie, og spørgsmålet er, om vi herved  

 påfører materialerne uheldige bivirkninger.
 De krav, som vi stiller til olien, er et højt flammepunkt, over 300 grader  

 C, Den tilbageblevne olierest har så højt et kogepunkt, at den ved  

 stuetemperatur ikke afgiver dampe og følgelig heller ikke forsvinder.
Raffineret mineralolie skulle efter IARC's liste ikke have cancerogen  

 effekt ved hudkontakt bedømt ud fra dyreforsøg.
Mine egne erfaringer gennem  

 10 år i branchen (dengang Esso på laboratoriet på Prøvestenen) er, at de rene  

 produkter ikke generer huden: men at tilfælde af eksem f.eks. hos malere og  

 mekanikere altid var i forbindelse med opløsningsmidler, som rensede hænderne  

 men samtidig affedtede huden for kraftigt.
Paraffinolie og vaseline er også  

 mineralolieprodukter!» Den i fællesmødereferatet omtalte skrivelse af 6. juni 1988 fra  

 Direktoratet for Arbejdstilsynets 10. kontor er som tidligere anført et  

 internt notat, udarbejdet til brug for det udvalg, som skulle udarbejde  

 bekendtgørelsen.
I skrivelsen hedder det:
 »Angående mineralolie tilsat Rockwool-lamelmåtte Comfort og  

 Glasuld-lamelmåtte Plus.
I forbindelse med udarbejdelse af bekendtgørelsen om arbejde med  

 mineraluld i Arbejdsmiljørådets udvalg herfor, rejstes spørgsmålet om  

 eventuelle sundhedsskadelige virkninger af den olie, som tilsættes ovennævnte  

 produkter.
Olien tilsættes for at mindske afgivelsen af fibre.
Målinger har  

 vist, at koncentrationerne af luftbårne fibre ved arbejde med  

 olieimprægnerede produkter reduceres med 50% og derunder i forhold til  

 arbejde med standardprodukter.
Ifølge producenterne udgør olien 1 % af produkternes vægt, og i både  

 Glasulds og Rockwools produkter er olien en højt raffineret parafinsk  

 mineralolie.
Inden olien påføres tilsættes opløsningsmidler og/eller  

 emulgatorer.
Disse tilsætningsstoffer afdamper eller nedbrydes under  

 hærdeprocessen i hærdeovnen, hvor temperaturen er godt 200 grader og skulle  

 derfor ikke findes i de færdige produkter.
 Direktoratet har i forbindelse med spørgsmålet hørt  

 Arbejdsmiljøinstituttet og en af Arbejdstilsynets konsulenter i hudsygdomme.  

 Direktoratet har følgende bemærkninger:
 Ren mineralolie virker lokalirriterende ved hudkontakt, og gentagne  

 udsættelser kan give anledning til irritative eksemer.
Mineralolie virker tillige irriterende på slimhinder.
Personer med hyppig  

 eller langvarig udsættelse for oliedampe eller aerosoler med mineralolie har  

 øget risiko for luftvejssygdomme (1).
Leverandørbrugsanvisningen nævner ligeledes risiko for irritationsvirkning  

 ved mineralolien.
I afsnittet om akut risiko er nævnt, at irritation kan  

 optræde ved indånding samt i øjnene og på huden.
 En allergifremkaldende effekt i huden af mineralolie er overordentlig  

 sjælden og ses næsten aldrig.
Den kræftfremkaldende effekt af mineralolie er vurderet i 1984 af WHO's  

 kræftforskningsinstitut IARC.
Dokumentationen for kræftfremkaldende effekt af  

 højt raffinerede paraffinolier er vurderet, og det er IARC's konklusion, at  

 der ikke er holdepunkter for en kræftfremkaldende virkning i dyreforsøg.  

 Vurderingen bygger på forsøg, hvor olien er påført forsøgsdyrenes hud (2).
 En sundhedsmæssig vurdering af risikoen ved arbejde med mineraluld tilsat  

 mineralolie vil med den nuværende viden være ufuldstændig.
Oliens placering på mineraluldsfibrene må betyde, at udsættelsen for  

 olierede mineralfibre adskiller sig fra udsættelse for olie alene.
Opvarmning  

 af olien i hærdeovnen kan ændre den kemiske sammensætning af olien.
Hvorvidt  

 der sker en ændring vides ikke, men det skønnes, at der næppe er tale om  

 ændringer af betydning.
Andre oplysninger betyder dog, at dette skøn er  

 usikkert.
Der er ikke fundet undersøgelser, der viser hvilken virkning fibre med  

 olieimprægnering har på helbredet.
Det må imidlertid antages, at olien via de  

 ridser, som mineralfibrene skærer, kan trænge ind i hud og slimhinder,  

 hvorved risikoen for oliens irritative virkning kan øges.
 På huden er der tale om en velkendt irritationsvirkning fra mineralulden.  

 Om denne virkning formindskes eller øges lader sig ikke umiddelbart afgøre.  

 Der er ikke udviklet dyreforsøgsmetoder, som kan benyttes til en nærmere  

 afklaring.
 I luftvejene vil olien via fibrene trænge ind i luftvejenes celler og  

 sammen med fibrene kunne øge risikoen for sundhedsskadelig virkning.
 De ovennævnte risici skal sammenholdes med oplysningen om en reduktion i  

 fiberantallet i luften ved anvendelse af olieimprægnerede måtter.
 Såfremt man udsættes for samme mængde fibre, må man regne med, at  

 påførslen af olien er en mulig yderligere sundhedsrisiko.
Konklusion Dokumentationsgrundlaget er som nævnt ikke tilstrækkeligt til at vurdere  

 den aktuelle risiko for hud- og luftvejssygdomme ved arbejde med  

 olieimprægnerede mineraluldsprodukter.
Direktoratet vil derfor følge arbejdet  

 med disse produkter med henblik på en nærmere vurdering af specielt den  

 irritative effekt.
Denne vurdering af erfaringerne med arbejdet med olieimprægnerede  

 mineraluldsprodukter vil kunne medføre, at direktoratet vil overveje,  

 hvorvidt der skal stilles særlige krav til arbejdet hermed.« Et udkast til bekendtgørelsen blev drøftet under Arbejdsmiljørådets møde  

 den 8. juni 1988, i hvilket også forbundet var repræsenteret.
I det under  

 sagen fremlagte referat fra mødet, hvortil der ligeledes blev henvist under  

 fællesmødet den 30. juni 1988, hedder det bl.a.:
 »På mødet blev omdelt direktoratets toksikologiske vurdering af  

 mineralolie.
Endvidere bemærkede E.
Andersen om den toksikologiske undersøgelse, at det  

 eksisterende videngrundlag ikke klart kunne frikende mineralolierne, hvorfor  

 direktoratet nøje ville følge udviklingen på området.
Endelig tilkendegav E.
Andersen, at der inden for området af kapitel 4,  

 ville blive givet påbud om anvendelse af værnemidler, hvis det blev  

 konstateret, at støvkoncentrationen var for høj.
Arbejdsmiljørådet kunne herefter tilslutte sig indstillingen fra  

 Planlægningsudvalget.« Bekendtgørelsen om arbejde med montering og nedrivning af  

 isoleringsmaterialer indeholdende syntetiske mineralfibre er som nævnt  

 dateret den 9. juni 1988 og trådte med en enkelt undtagelse i kraft den 15.  

 juli 1988. I bekendtgørelsens kapitel 3 om planlægning m.v. hedder det i § 6:
»§ 6. Hvis det er muligt at vælge mellem forskellige  

 mineraluldsprodukter, der opfylder de tekniske krav, skal projekterende,  

 rådgivende og arbejdsgivere, når de vælger, vælge produkter, der formindsker  

 afgivelsen af støv og fibre på arbejdspladsen, fx. ved at anvende produkter,  

 der kræver mindst mulig tildannelse, samt med imprægnering, forsegling  

 o.lign.« Bekendtgørelsens kapitel 4, hvortil der blev refereret under  

 Arbejdsmiljørådets møde den 8. juni 1988, indeholder almindelige bestemmelser  

 om oplagring, udpakning og tilskæring af materialerne, renholdelse af  

 arbejdspladsen samt om, at de ansatte skal være gjort bekendt med  

 brugsanvisningen fra leverandøren, have stillet beskyttelseshandsker og  

 øjenværn til rådighed og have adgang til håndvask eller lignende  

 vaskemuligheder under arbejdet.
Brugsanvisningen skal ifølge § 2 indeholde  

 oplysninger om sundhedsmæssige risici og sikkerhedsforanstaltninger, der skal  

 træffes i forbindelse hermed, herunder hærdningsprodukters og  

 imprægneringsoliers eventuelle sundhedsmæssige egenskaber.
I skrivelser af 14. juli 1988 til Dansk Arbejdsgiverforening har Rockwool  

 A/S og Superfos Glasuld A/S oplyst, at den anvendte imprægneringsolie har  

 været anvendt i en meget lang årrække, og at olien ikke har givet anledning  

 til arbejdsmiljømæssige problemer.
I skrivelsen fra Rockwool A/S er  

 yderligere anført, at den forøgede olieimprægnering ikke har givet anledning  

 til en eneste negativ reaktion fra arbejdstagerside.
Til brug for sagen har Direktoratet for Arbejdstilsynet i en skrivelse af  

 20. juli 1988 besvaret nogle spørgsmål fra Dansk Arbejdsgiverforening om den  

 muligt sundhedsfarlige karakter af arbejdet med olieimprægnerede  

 isoleringsmåtter.
I skrivelsen, der var vedlagt et notat med besvarelse af de  

 stillede spørgsmål, sammenfatter direktoratet sin vurdering således:
» Som det fremgår, er direktoratets samlede vurdering, at det  

 væsentlige ved olietilsætningen er reduktion af fiberafgivelse ved  

 håndtering.
Direktoratet anser det for meget lidt sandsynligt, at olien i  

 mineralulden fremkalder sygdomme.« I notatet hedder det bl.a.:
»ad 2a og 2b Den tilsatte olie koger ved temperatur fra 365 grader C til 565 grader C.
Direktoratet mener på dette grundlag ikke, at personer, der isolerer med  

 produkter tilsat olien, er udsat for oliedampe eller aerosoler.
Derimod er  

 disse personer udsat for fibre, der er belagt med den tilsatte mineralolie.  

 En del af disse fibre vil ramme bronchier og alveoler.
Fra alveolerne, som er  

 de dele af lungerne, hvor luftskiftet finder sted, er der ingen  

 rensningsmekanisme for fremmedlegemer.
ad 3a, 3b og 3c Direktoratets notat af 6. juni 1988 vedlægges.
Der henvises til vedlagte bilag Det fremgår heraf, at det af Rockwool  

 anvendte produkt er en olie, som anvendes til at blande smøreolier.
Den har  

 et indhold på 70% paraffiner, 23% naphtener, 6,5% aromater og 0,7% svovl.
Det  

 drejer sig altså ikke om et produkt, der kan sammenlignes med paraffinolie,  

 der anvendes i kosmetik og farmaka.
Specielt er aromaterne hudirriterende, og  

 der findes efter producentens angivelse små mængder PAH, som ved et  

 penslingsforsøg ikke skulle give kræft.
Yderligere er der et indhold af  

 svovl, som har biologiske virkninger.
Det bør fremhæves, at de grove mineraluldsfibre, som frigøres under  

 arbejde med måtterne, giver anledning til hudirritation.
Tilføjes der en  

 yderligere hudirriterende faktor, som indføres i huden ved hjælp af de grove  

 fibre, vil der i det mindste være tale om en sammenlagt virkning af de to  

 påvirkninger.
ad 4 Direktoratet skal bekræfte, at man har meddelt henholdsvis Rockwool A/S og  

 Glasuld A/S, at direktoratets påbud af 15. december 1987 vedrørende  

 fiberafgivelse fra isoleringsprodukter kan anses opfyldt ved, at  

 fiberafgivelsen formindskes ved olieimprægnering.
 Direktoratets samlede vurdering er som anført i notatet af 6. juni, at  

 dokumentationsgrundlaget ikke er tilstrækkeligt til en endelig vurdering af  

 den sundhedsmæssige risiko ved arbejde med olieimprægnerede  

 mineraluldsprodukter.
Direktoratet vil fremhæve, at indånding af mineraluldsfibre udgør en  

 sundhedsrisiko, og at målet må være, at produkterne ikke afgiver fibre, der  

 kan indåndes.
Arbejde med olieimprægnerede mineraluldsprodukter medfører en  

 væsentlig mindre fiberafgivelse end arbejde med uemballerede og  

 ikke-imprægnerede produkter.
Denne fordel anses for så afgørende i forhold  

 til de eventuelle sundhedsmæssige virkninger ved tilsætning af den anvendte  

 mineralolie i de aktuelle mængder, at direktoratet ikke på det foreliggende  

 har alvorlige betænkeligheder ved olietilsætningen.« Af oplysninger fra producenterne af de omhandlede isoleringsmåtter  

 fremgår, at der nu sælges langt flere olieimprægnerede måtter end måtter med  

 beklædning på begge sider, der er dyrere end de olieimprægnerede.
For Arbejdsretten er der afgivet forklaring af afdelingsleder hos A/S Ikas  

 Espen Balling, forretningsfører Arni Berg fra det indklagede forbund og af  

 isoleringsarbejder Jørgen Andersen.
Retten har ikke fundet grundlag for at  

 imødekomme en begæring fra klagerne om indkaldelse som vidne af  

 Arbejdstilsynets direktør Erik Andersen til at afgive forklaring for retten.
Afdelingsleder Espen Balling har forklaret, at virksomheden beskæftiger  

 ca. 150 ansatte.
Efter påbudet i december 1987 drøftede man situationen med  

 såvel leverandøren som tillidsrepræsentanterne og besluttede herefter at købe  

 »dobbeltdækkeren«.
Den anvendte man fortsat på arbejdspladsen B & W Skibsværft, efter at man i løbet af foråret 1988 var gået over  

 til at anvende oliemåtterne på virksomhedens øvrige arbejdspladser, hvilket  

 ikke havde givet anledning til problemer.
Oliemåtterne i den nye udgave  

 støver mindre, og de er ca. 25% billigere end »dobbeltdækkeren«.  

 Grunden til, at man først senere ville skifte til oliemåtter på  

 arbejdspladsen B & W Skibsværft, var, at man havde indkøbt et stort parti  

 af »dobbeltdækkeren« til brug for det skib, som man da var i gang  

 med, og derfor ville vente med at skifte over til oliemåtterne, indtil man  

 den 29. juni 1988 skulle i gang med et nyt skib.
Da de nye måtter blev  

 leveret i begyndelsen af juni 1988, fik afhørte af konduktøren at vide, at  

 der ville blive problemer, fordi folkene var utrygge ved den øgede  

 olietilsætning.
Afhørte skaffede noget materiale herom, bl.a. notatet af 6.  

 juni 1988 fra direktoratets 10. kontor, som han under en telefonsamtale den  

 28. juni 1988 gennemgik med en medarbejder i direktoratet.
Denne undrede sig  

 lidt over, at afhørte kendte notatet, da det var et internt notat, men  

 resultatet af deres samtale blev, at man fra tilsynets side intet havde imod,  

 at de fremtidig anvendte de olieimprægnerede måtter.
Afhørte spurgte den  

 pågældende medarbejder, om denne ville komme ud og sige det til folkene, men  

 den pågældende henviste afhørte til at rette henvendelse til en medarbejder  

 ved den lokale tilsynskreds.
Denne havde intet mod de olieimprægnerede  

 måtter, og de aftalte, hvornår vedkommende skulle komme ud på værftet og  

 forklare dette for folkene.
Da afhørte underrettede tillidsrepræsentanten  

 Jørgen Andersen herom, fik han imidlertid at vide, at folkene afviste at  

 arbejde med disse måtter og ikke ønskede at høre på nogen repræsentant fra  

 tilsynet.
Når man fra virksomhedens side foreslog en deling af merudgifterne  

 ved fortsat anvendelse af »dobbeltdækkeren«, var grunden alene, at  

 man på den måde ville prøve at få arbejdet i gang igen.
Man anslog merprisen  

 til ca. 3600 kr. pr. skib, men har senere beregnet den til ca. 10.000 kr.
Forretningsfører Arni Berg har forklaret, at de 1800 kr., som man talte om  

 på fællesmødet, kom frem på den måde, at de pågældende arbejdere havde  

 fortalt ham, at man fra arbejdsgiverside havde sagt til dem, at det ikke var  

 nødvendigt at skifte til oliemåtterne, hvis de kunne blive enige om at dele  

 merudgifterne.
Dette blev bekræftet ved fællesmødet.
Isoleringsarbejder Jørgen Andersen, der var akkordholder og er valgt som  

 tillidsrepræsentant, har forklaret, at han talte med virksomhedens konduktør,  

 da de fik leveret de nye oliemåtter, fordi disse efter hans mening var  

 sundhedsmæssigt uforsvarlige, da de ville binde endnu mere støv fra  

 omgivelserne end de tidligere oliemåtter.
Ved et møde den 28. juni 1988 med  

 Espen Balling fik afhørte udleveret det materiale fra tilsynet, som denne  

 havde fået, herunder notatet af 6. juni 1988. Det drøftede de under en  

 samtale, som tilsynet via telefonen deltog i, men de blev ikke enige om  

 noget.
Alligevel var folkene indstillet på at gå i gang med det nye skib,  

 idet de kunne bruge den første uges tid til at rydde op og udføre andet  

 arbejde, hvortil de ikke skulle bruge måtterne.
Den 29. juni 1988 kom  

 konduktøren imidlertid ud på værftet og spurgte dem, hvem der skulle med i  

 arbejdet på det nye skib.
De, der skulle med, måtte gå i gang »her og  

 nu«, idet de ellers måtte rejse.
Afhørte ringede så til Balling for at  

 høre, om det kunne have sin rigtighed.
Det sagde Balling ja til.
Afhørte var  

 klar over, at de nye måtter blev anvendt på andre af virksomhedens  

 arbejdspladser.
Klagerne har til støtte for påstandens 1. og 2. led anført, at  

 arbejdsnedlæggelsen den 29. juni 1988 blev iværksat kun 20 dage efter  

 udsendelsen af Arbejdstilsynets bekendtgørelse om arbejde med montering og  

 nedrivning af isoleringsmaterialer indeholdende syntetiske mineralfibre, der  

 i § 6 sidestiller olieimprægnering af mineraluldsmåtterne og forsegling af  

 disse.
Af Arbejdsrettens domme af 6. juni 1988 i sagerne nr. 87.459, 87.462  

 og 88.025 kan udledes, at der efter praksis i almindelighed må tillægges  

 Arbejdstilsynets godkendelse af arbejdsforholdene afgørende betydning ved  

 bedømmelsen af, om en arbejdsopgave frembyder en sådan risiko for arbejdernes  

 liv og velfærd, at de i henhold til Normens § 5, stk. 2, kan nægte at udføre  

 den.
Efter udstedelsen af bekendtgørelsen - som er blevet til i enighed  

 mellem parterne under et samarbejde herom, som også det indklagede forbund  

 deltog i - har de pågældende isoleringsarbejdere derfor intet grundlag haft  

 for at nægte at arbejde med de olieimprægnerede måtter i stedet for  

 »dobbeltdækkeren«.
For deres vedkommende var der således tale om en  

 overenskomststridig arbejdsnedlæggelse, idet det må lægges til grund, at de  

 har vægret sig ved at udføre pålagt arbejde med de nye måtter.
Der var ikke  

 tale om et pludseligt opstået problem, men om en sag, som havde givet  

 anledning til drøftelser mellem ledelsen og arbejderne, inden arbejdet blev  

 nedlagt.
Der er således tale om en slags arbejdsretlig selvtægt, som må  

 medføre, at der pålægges de pågældende arbejdere bod efter sædvanlige  

 retningslinier.
Det må endvidere pålægges dem at holde arbejdet normaliseret,  

 hvilket indebærer, at de ikke kan vægre sig ved at arbejde med de  

 olieimprægnerede måtter, idet der ikke siden bekendtgørelsens udsendelse er  

 fremkommet nyt materiale, som har ændret den vurdering af den sundhedsmæssige  

 risiko, som bekendtgørelsen er udtryk for.
Af det anførte følger endvidere,  

 at der må ske frifindelse for så vidt angår de indklagedes påstande over for  

 virksomheden.
Til støtte for påstandens 3. led om organisationsansvar har klagerne  

 anført, at det indklagede forbund under fællesmødet den 30. juni 1988 ikke  

 ville anerkende, at der for så vidt angår de her omhandlede 4 medlemmer af  

 forbundet var tale om en overenskomststridig arbejdsnedlæggelse, ligesom man  

 nægtede at efterkomme arbejdsgiversidens opfordring til at pålægge også disse  

 strejkende at genoptage arbejdet.
Modsat situationen i de ved Arbejdsrettens  

 dom af 10. december 1984 afgjorte sager nr. 9910 og 9920 var der i sagen her  

 tale om en klar og ubetinget nægtelse af at give et sådant pålæg.
Som  

 fastslået ved Arbejdsrettens dom af 25. oktober 1979 i de under et pådømte  

 sager 8760 og 8761, har forbundet dermed gjort sig medansvarlig for den  

 overenskomststridige arbejdsnedlæggelse og må idømmes en alvorlig bod, idet  

 det må betragtes som en skærpende omstændighed, at forbundet har deltaget i  

 udarbejdelsen af bekendtgørelsen fra Direktoratet for Arbejdstilsynet for så  

 3 uger senere at støtte en aktion, som var klart overenskomststridig efter  

 bekendtgørelsens udsendelse.
De indklagede har anført, at Normens § 5, stk. 2, overlader det til den  

 enkelte arbejder at sige fra, hvis vedkommende mener, at arbejdsforholdene  

 frembyder en sådan risiko for liv eller velfærd, at det vil være uforsvarligt  

 at fortsætte arbejdet.
Ved dommen af 6. juni 1988 i Arbejdsrettens sag nr.  

 87.462 skete der frifindelse, uanset at Arbejdstilsynet havde godkendt  

 arbejdsforholdene.
Dommen viser således, at Arbejdstilsynets godkendelse ikke  

 er eneafgørende for spørgsmålet, om der er tale om en overenskomststridig  

 arbejdsnedlæggelse eller eventuelt en overenskomststridig lockout fra  

 arbejdsgiverside.
For bedømmelsen af den foreliggende sag er det afgørende,  

 hvad de pågældende isoleringsarbejdere vidste, mens konflikten løb.
Da man  

 drøftede situationen den 28. juni 1988, havde man ikke andet  

 dokumentationsmateriale vedrørende den sundhedsmæssige risiko end notatet af  

 6. juni 1988 fra Arbejdstilsynets 10. kontor.
Heraf fremgik, at tilsynet  

 klart erkendte en række risici ved arbejdet med de olieimprægnerede måtter.  

 Man gav i notatet udtryk for betydelig usikkerhed og for, at der var tale om  

 vurderinger på et ufuldstændigt grundlag.
Det var derfor forståeligt, at  

 folkene vægrede sig mod at arbejde med disse måtter.
Bekendtgørelsen fra  

 Arbejdstilsynet var nok udsendt, men trådte først i kraft senere, og § 6 kan  

 ikke forstås således, at der er givet »grønt lys« for imprægnering  

 med en hvilken som helst type olie.
Som situationen var, må et eventuelt  

 bodsansvar i hvert fald bortfalde eller lempes.
I virkeligheden var  

 situationen den 29. juni 1988, at folkene kunne have udført andet -  

 forberedende - arbejde i en uges tid, inden de skulle i gang med  

 isoleringsarbejdet med oliemåtterne.
De må derfor betragtes som hjemsendt og  

 hjemsendelsen af dem som en overenskomststridig lockout.
De indklagede har videre anført, at det under fællesmødet var - og fortsat  

 er - uklart, om betingelserne for at påberåbe sig Normens § 5, stk. 2, er til  

 stede.
I en sådan situation kan det ikke bebrejdes forbundet, at man ikke ved  

 fællesmødet gav tilsagn om at pålægge folkene at genoptage arbejdet.  

 Forbundet må derfor frifindes.
Den fortsat bestående uklarhed om den  

 sundhedsmæssige risiko, som er kommet til udtryk i skrivelsen af 20. juli  

 1988 fra Direktoratet for Arbejdstilsynet, må medføre, at påstanden om  

 fortsat at holde arbejdet normaliseret og dermed acceptere at arbejde med  

 oliemåtterne, ikke kan tages til følge.
 Arbejdsretten skal udtale:
Direktoratet for Arbejdstilsynet har såvel før som efter udsendelsen af  

 bekendtgørelsen af 9. juni 1988 om arbejde med montering og nedrivning af  

 isoleringsmaterialer indeholdende syntetiske mineralfibre givet udtryk for,  

 at dokumentationsgrundlaget ikke er tilstrækkeligt til en endelig vurdering  

 af den sundhedsmæssige risiko ved arbejde med olieimprægnerede  

 mineraluldsprodukter.
Ved bekendtgørelsen, der er tilblevet i et samarbejde  

 mellem Arbejdstilsynet og de berørte organisationer, har man imidlertid efter  

 en samlet vurdering accepteret, at den øgede olietilsætning har reduceret  

 fiberafgivelsen ved håndteringen af de olieimprægnerede måtter, og at det må  

 anses for lidet sandsynligt, at olien i mineralulden fremkalder sygdomme.
Under disse omstændigheder finder Arbejdsretten, at de indklagede  

 isoleringsarbejdere efter bekendtgørelsens udsendelse har været uberettigede  

 til i medfør af Normens § 5, stk. 2, at vægre sig ved at arbejde med de  

 olieimprægnerede måtter, som virksomheden ønskede anvendt også på  

 arbejdspladsen B & W Skibsværft, da man ved udgangen af juni måned 1988  

 skulle påbegynde isoleringsarbejdet på en ny skibsbygning.
Standsningen af  

 arbejdet i tiden fra den 29. juni til og med den 15. juli 1988 var derfor en  

 overenskomststridig kollektiv arbejdsnedlæggelse og ikke nogen  

 overenskomststridig lockout.
Af det anførte følger endvidere, at virksomheden  

 også fremtidig kan kræve arbejdet udført med anvendelse af de omhandlede  

 isoleringsmåtter, således at en normalisering af arbejdet forudsætter, at en  

 bestemmelse herom efterleves.
Arbejdsretten tager herefter 1. og 2. led af  

 klagernes påstand til følge, dog bortset fra bodspåstanden, ligesom klagerne  

 frifindes for de af de indklagede nedlagte selvstændige påstande.
 Ved afgørelsen af, om bod skal pålægges de strejkende arbejdere, lægger  

 Arbejdsretten til grund, at disse også efter bekendtgørelsens udsendelse kan  

 have haft nogen føje til at tro, at arbejdet med de olieimprægnerede  

 isoleringsmåtter ville indebære en sundhedsmæssig risiko, en opfattelse, som  

 kan være blevet bestyrket ved den holdning, som deres forbund indtog ved  

 fællesmødet den 30. juni 1988. Retten finder herefter, at den bod, som de  

 indklagede medlemmer af forbundet har forskyldt, kan bortfalde i medfør af  

 Arbejdsretslovens § 12, stk. 2.
For så vidt angår bodspåstanden over for det indklagede forbund finder  

 retten derimod, at bod er forskyldt.
Det er herved lagt til grund, at  

 forbundet - der havde deltaget i udarbejdelsen af Arbejdstilsynets  

 bekendtgørelse og således var bekendt med og havde haft lejlighed til at  

 vurdere det foreliggende dokumentationsmateriale - ved sin passivitet under  

 og efter fællesmødet den 30. juni 1988 gjorde sig delagtig i den  

 overenskomststridige arbejdsnedlæggelse.
Den af forbundet forskyldte bod  

 findes passende at kunne fastsættes til 100.000 kr.
 T h i k e n d e s f o r r e t :
 De på sagens bilag 1 anførte 4 medlemmer af Specialarbejderforbundet i  

 Danmark - isoleringsarbejderne Mogens Andersen, Jens Eriksen, Erik Vang  

 Magnussen og Jørgen Andersen - skal anerkende, at den i perioden fra den 29.  

 juni til og med den 15. juli 1988 etablerede kollektive arbejdsnedlæggelse  

 var overenskomststridig.
 De nævnte medlemmer skal fortsat holde arbejdet normaliseret.
 Til Dansk Arbejdsgiverforening skal Specialarbejderforbundet i Danmark  

 betale en bod på 100.000 kr.
 Parterne frifindes for de i øvrigt nedlagte påstande, herunder påstanden  

 om, at de indklagede medlemmer af forbundet pålægges bod.
 I sagsomkostninger til Arbejdsretten skal Landsorganisationen i Danmark  

 betale 2.000 kr.
 (* 1) Henvisninger: Per Jacobsen s.289, s.514, Hasselbalch  

 Kollektivarbejdsretten s.147, K 87.459, K 9910 m.fl. (A1984 s.109).
