 Boligstyrelsen tiltrådte amtsankenævnets afgørelse, hvorefter barn,  

 der havde bopæl i Esbjerg, men aftjente værnepligt i København, ikke kunne  

 anses at have fast ophold i lejligheden under aftjeningen af sin værnepligt.  

 Barnets indkomst skulle ikke i denne periode medtages i husstandsindkomsten.
 Boligstyrelsen har i dag skrevet følgende til: N.N.
 »I brev af 20. november 1986 har Esbjerg kommune klaget over, at  

 Amtsankenævnet i Ribe Amt har pålagt Esbjerg Kommune at omberegne N.N.'s  

 boligydelse for oktober og november måned 1985, således at klagerens søn, som  

 aftjente værnepligt i København, ikke medtages i husstanden.
 Det fremgår af sagen, at N.N.'s søn, som havde ophold på husstandens  

 adresse i Esbjerg, blev indkaldt til militæret fra september 1985 til maj  

 1986. Sønnen var folkeregistertilmeldt på N.N.'s adresse indtil 22. november  

 1985, hvor han flyttede ind hos N.N.'s datter og blev folkeregistertilmeldt  

 der.
 Esbjerg Kommune har på denne baggrund medregnet sønnens løn i  

 husstandsindkomsten i oktober og november måned 1985, hvilket medførte en  

 reduktion af N.N.'s boligydelse.
 N.N. indbragte Esbjerg kommunes afgørelse for Amtsankenævnet for Ribe Amt,  

 som pålagde kommunen at omberegne N.N.'s boligydelse, således at sønnen ikke  

 skulle medtages i husstanden ved beregningen af boligydelse for oktober og  

 november måned 1985.
 Amtsankenævnet har lagt vægt på, at N.N.'s søn ikke kunne anses for at  

 have fast ophold i lejligheden under aftjening af sin værnepligt.  

 Amtsankenævnet har i et notat, som er vedlagt afgørelsen, henvist til  

 Boligstyrelsens skrivelse af 24. september 1986.
 Boligstyrelsen skal i denne anledning meddele, at Amtsankenævnets  

 afgørelse i henhold til boligstøttelovens § 63 ikke kan indbringes for anden  

 administrativ myndighed.
 Boligministeren kan dog optage en sag til behandling, når det skønnes, at  

 sagen er af principiel betydning.
 Spørgsmålet, hvorvidt klagers søn kan anses for at have haft fast ophold  

 på adressen, og dermed skal medregnes til husstanden ved beregningen af  

 boligydelse for den pågældende periode 1985, er efter Boligstyrelsens  

 opfattelse et spørgsmål af principiel betydning.
 Det fremgår af den dagældende boligstøttelovs § 6, at som medlem af  

 husstanden medregnes ansøgerens ægtefælle, hjemmeværende børn og andre, der  

 har fast ophold i lejligheden uden at være logerende.
 Det fremgår endvidere af Boligstyrelsens cirkulære af 30. august 1982,  

 pkt. 3.2, at for værnepligtige under 18 år er udgangspunktet, hvor  

 vedkommende er folkeregistertilmeldt.
Endelig har Boligstyrelsen i brev af 24. september 1986 udtalt, at  

 spørgsmålet, hvorvidt et barn over 18 år, der aftjener værnepligt, skal  

 medregnes som husstandsmedlem, beror på en konkret vurdering af, hvorvidt den  

 pågældende har ophold i boligen.
Såfremt værnepligten aftjenes på en kaserne,  

 der ligger i nærheden af familiens og den værnepligtiges midlertidige bopæl,  

 vil der således være en vis formodning for, at den pågældende skal betragtes  

 som husstandsmedlem.
Er kasernen derimod beliggende i en vis større afstand  

 fra boligstøttemodtagerens bopæl, vil der derimod ikke være en formodning  

 for, at barnet skal betragtes som husstandsmedlem.
