Nr BR 144 Beretning over Forslag til folketingsbeslutning om oprettelse af et center  

 for produktion og distribution af tidsskrifter til blinde og svagtseende   

 Nr B 144 1986-87, 1. samling Afgivet af kulturudvalget Afgivet: 19870618 Udvalget har behandlet beslutningsforslaget i nogle møder og har herunder stillet spørgsmål til ministeren for kulturelle anliggender, som denne har besvaret skriftligt og i samråd.
Udvalget har under behandlingen af beslutningsforslaget endvidere modtaget skriftlige henvendelser fra:
Fonden for aktive blinde, KLO, Den selvejende institution Kultur og Litteratur Orientering for Læsehandicappede, Vejen Kommune og Viborg Amtskommune.
 Udvalget ønsker at udtale følgende:
Under 1. behandling af nærværende beslutningsforslag anførte ministeren for kulturelle anliggender bl.a. følgende:
»På det endelige ændringsforslag til finansloven 1987 forøgede regeringen Statens Bibliotek og Trykkeri for Blindes bevilling med 1 mill. kr. for at undgå en nedgang i produktionen af lydbøger og en sommerferielukning på biblioteket.
Denne forøgelse var - og det vil være Folketinget bekendt - ikke tilstrækkelig til at opretholde uændret aktivitetsniveau på institutionen.
Statens Bibliotek og Trykkeri for Blinde blev nødt til pr. 1. februar i år at reducere udgivelsen af Landslydavisen fra 2 til 1 gang ugentligt.
Det fandt jeg uacceptabelt, og derfor har jeg foranlediget, at det blev gjort økonomisk muligt at genetablere den anden ugentlige udgave af lydavisen.
Jeg er glad for, at området har kunnet tilføres disse to ekstrabevillinger, men det illustrerer jo også til overflod, at vi har at gøre med et område, hvor det er meget svært at følge med den stadig stigende efterspørgsel, der er efter de aktiviteter og den service, som det offentlige tilbyder blinde og svagtseende.
Hvis Statens Bibliotek og Trykkeri for Blindes virksomhed skal udvides med produktion og distribution af tidsskrifter, vil det kræve forøgede bevillinger i finansåret 1988 og de følgende år.
Regeringen er indstillet på at skaffe flere bevillinger til disse formål allerede fra 1988 som en del af den samlede bevilling til det handicapprogram, som er under udarbejdelse.« Jf.
 Folketingstidende 1986-87, forhandlingerne sp. 9528.
Udvalget har endvidere mærket sig, at der i beretningen over en prioriteret handlingsplan for den fremtidige handicappolitik, afgivet den 27. maj 1987 af Folketingets socialudvalg, er anført, at der i socialudvalget bl.a. var enighed om, at der skal oprettes et center for produktion og distribution af tidsskrifter til blinde og svagtseende med virkning fra 1. januar 1988. Ministeren for kulturelle anliggender har i den forbindelse oplyst, at en gennemførelse af forslaget vil koste 1,8 mill. kr. i 1988 og 1 mill. kr. i de følgende år.
Folketingets kulturudvalg har taget ovennævnte til efterretning og vil nøje følge udviklingen på området.
Et mindretal (Socialdemokratiets og Socialistisk Folkepartis medlemmer af udvalget) ønsker derudover at udtale følgende:
I adskillige år har blindes, svagtseendes og læsehandicappedes muligheder for at få del i den verden af viden, som tidsskrifter udgør, været enormt begrænsede.
Statens Bibliotek og Trykkeri for Blinde udgiver, så vidt det er oplyst, 21 tidsskrifter, herunder også blade på bånd.
KLO har derudover på frivillig basis taget initiativ til et forsøg med fremstilling af en række tidsskrifter og pjecer på bånd.
Interessen er så afgjort til stede hos målgrupperne, og forsøgsordningen har klart afdækket et behov.
Mindretallet finder, at tiden er inde til, at opgaven gøres permanent og finansieres af statsmidler.
Mindretallet ønsker de bedst tænkelige startbetingelser for tidsskriftcenteret uanset placeringen og går ud fra, at kulturudvalget orienteres, inden endelig placering finder sted.
Den kendsgerning, at virksomheden kan centreres om periodica, medfører, så vidt mindretallet skønner, enkle og regelrette arbejdsprocesser, som burde muliggøre en rationel og økonomisk produktion.
Enhver tilknytning til en allerede eksisterende institution må efter udvalgets mening under ingen omstændigheder ske på bekostning af institutionens anden produktion, f.eks. af lydbøger.
Mindretallet ønsker derfor at præcisere, at det samlede udbud af tidsskrifter fra 1. januar 1988 ikke må mindskes, men tværtimod bør forøges, og at tilbuddet skal være så bredt som muligt.
Mindretallet understreger, at udlån af tidsskrifter skal være gratis, hvad enten det sker gennem Statens Bibliotek for Blinde, folkebibliotekerne eller andre, bibliotekslignende institutioner.
Derudover bør der naturligvis være mulighed for at tegne abonnement på disse som på alle andre tidsskrifter.
 P.u.v.
