Bekendtgørelse om ansættelse af  

 lærere og videnskabelige medarbejdere ved universiteter m.fl. under  

 Forskningsministeriet I medfør af § 2, stk. 2, nr. 3 og § 11, stk. 2,  

 i lov om universiteter m.fl., jf. lovbekendtgørelse nr. 334 af 27. maj  

 1993, fastsættes:
Kapitel 1 Almindelige bestemmelser § 1. Ansættelsessager behandles efter  

 nedenstående regler, forvaltningsloven og de bestemmelser, der i  

 øvrigt er gældende, herunder bestemmelserne i den enkelte  

 institutions statut samt supplerende regler fastsat af institutionen  

 selv.
 Stk. 2. Ansættelse er betinget af, at den  

 pågældende har erhvervet de grundlæggende generelle  

 kvalifikationer af forskningsmæssig og undervisningsmæssig  

 karakter, der er forudsat for vedkommende stilling i bestemmelser om  

 stillingsstrukturen, og herudover opfylder de øvrige  

 kvalifikationskrav, der er fastsat for den konkrete stilling.
 Stk. 3. Tidsbegrænset ansættelse i  

 heltidsstillinger følger bestemmelserne i kapitel 2-4 med de  

 afvigelser, der følger af kapitel 7.
 Stk. 4. Om ansættelse i timelønnede  

 undervisningsstillinger mv. gælder bestemmelserne i kapitel 8.
Kapitel 2 Opslag § 2. Stillingerne skal besættes i åben  

 konkurrence efter opslag, medmindre der er tale om tidsbegrænsede  

 stillinger på op til et år, jf. § 11, stk. 2 og  

 § 12, eller ansættelser uden opslag i medfør af  

 § 9.
 § 3. En stillings indhold og de stillede  

 kvalifikationskrav skal beskrives i opslaget på en sådan  

 måde, at de kan danne grundlag for en åben konkurrence.
 Stk. 2. Opslag af ledige stillinger skal offentliggøres  

 på en sådan måde, at opslaget kan påregnes at komme  

 til egnede ansøgeres kundskab.
 Stk. 3. Opslag af professorater skal normalt ske  

 internationalt.
Kapitel 3 Bedømmelsesudvalg og dettes indstilling § 4. Senest ved ansøgningsfristens  

 udløb nedsætter institutionens ledelse et fagkyndigt  

 bedømmelsesudvalg og skal herved tage hensyn til en afbalanceret  

 sammensætning af mænd og kvinder.
Samtidig udpeger institutionens  

 ledelse udvalgets formand, og der fastsættes en frist for udvalgets  

 afgivelse af den faglige bedømmelse.
Ingen andre end formanden og  

 medlemmerne kan deltage i udvalgets arbejde; dog kan institutionen eventuelt  

 udpege en sekretær for udvalget.
 Stk. 2. Bedømmelsesudvalget består af formanden  

 og 2 eller 4 personer, der må anses for fagkyndige inden for  

 stillingens område mindst på et niveau, der svarer til det, der  

 forudsættes for stillingen, dog ikke under lektorniveau.
Stk. 3. Mindst et medlem af et bedømmelsesudvalg  

 på 3 personer og mindst to medlemmer af et bedømmelsesudvalg  

 på 5 personer skal være personer, der ikke er ansat ved den  

 pågældende institution.
Rektor kan i enkelte tilfælde  

 fravige bestemmelsen, hvis ganske særlige forhold gør sig  

 gældende.
 Stk. 4. Institutionen orienterer ansøgerne om  

 sammensætningen af bedømmelsesudvalget umiddelbart efter, den er  

 besluttet.
 § 5. Institutionen kan fastsætte generelle  

 regler for omfanget af det materiale, som ansøgerne kan få  

 inddraget i bedømmelsen.
 Stk. 2. Bedømmelsesudvalget kan fremsætte forslag  

 til institutionens ledelse om fornyet opslag, hvis udvalget efter en  

 gennemgang af ansøgningerne og de oplysninger, der i øvrigt  

 foreligger, antager, at der herved vil komme ansøgninger fra mere  

 kvalificerede ansøgere.
Stk. 3. Institutionens ledelse kan efter høring af  

 eller indstilling fra udvalget i særlige tilfælde bestemme, at  

 ansøgerne skal have lejlighed til at få inddraget yderligere  

 videnskabeligt materiale i bedømmelsen.
Der fastsættes i  

 så fald en frist herfor, som alle ansøgere underrettes om.
§ 6. Bedømmelsesudvalget tager stilling  

 til, hvilke ansøgere der anses for kvalificerede i  

 forskningsmæssig og undervisningsmæssig henseende samt i relation  

 til de øvrige faglige kvalifikationskrav, der er angivet i  

 stillingsopslaget.
Bedømmelsesudvalget afgiver til institutionens  

 ledelse en begrundet, skriftlig bedømmelse.
Bedømmelsen er  

 fortrolig.
Hvis medlemmerne af bedømmelsesudvalget er enige om, at en  

 eller flere ansøgere ikke er kvalificerede til stillingen, kan  

 udvalget for disse indskrænke sig til kort at angive, hvilke  

 kvalifikationskrav der ikke er opfyldt.
Bedømmelsesudvalget har ikke  

 til opgave at foretage en prioritering blandt de fagligt kvalificerede  

 ansøgere af, hvem der bør ansættes i stillingen.
På  

 ledelsens konkrete anmodning kan udvalget dog foretage en vejledende  

 prioritering af fagligt kvalificerede ansøgere.
Stk. 2. Bedømmelsesudvalget kan indstille til  

 institutionens ledelse, at der afholdes prøveforelæsning af en  

 eller flere ansøgere.
Ledelsen afgør, om indstillingen skal  

 følges og i givet fald, hvem der kan overvære disse  

 forelæsninger.
Stk. 3. Udvalgets bedømmelse skal enten være  

 enstemmig eller være en bedømmelse fra et flertal og et eller  

 flere mindretal.
Er der meningsforskelle mellem udvalgets medlemmer, skal  

 dette klart fremgå af udvalgets bedømmelse.
 Stk. 4. Umiddelbart efter at udvalget har afgivet sin  

 bedømmelse, sender institutionen til hver ansøger den del af  

 bedømmelsen, som angår den enkelte ansøger.
Kapitel 4 Den videre behandling af sagen § 7. Institutionens ledelse træffer  

 beslutning om, hvem der skal ansættes henholdsvis indstilles til  

 ansættelse, hvis sagen efter gældende regler skal  

 forelægges for ministeriet.
 Stk. 2. Før institutionens ledelse træffer  

 beslutning om ansættelse, kan den indkalde en eller flere  

 ansøgere til samtale og/eller prøveforelæsning.
Stk. 3. Når ledelsen har modtaget bedømmelsen fra  

 det fagkyndige bedømmelsesudvalg og eventuelt har haft ansøgere  

 til samtale og/eller afholdt prøveforelæsning, træffer den  

 beslutning om besættelse af stillingen.
En ansøger kan kun  

 ansættes, hvis et flertal af bedømmelsesudvalgets medlemmer har  

 anset vedkommende for fagligt kvalificeret til stillingen. Ønsker  

 ledelsen ikke stillingen besat på det foreliggende grundlag, skal den  

 beslutte, om stillingen skal opslås på ny eller ikke for tiden  

 søges besat.
§ 8. Hvis en stilling bliver ledig inden for seks  

 måneder efter besættelsen, kan institutionens ledelse beslutte at  

 ansætte en anden af de ansøgere, som enten hele eller et flertal  

 af bedømmelsesudvalget tidligere har fundet kvalificeret til  

 ansættelse.
I sådanne tilfælde skal der ikke foretages  

 fornyet opslag og fagkyndig bedømmelse.
Kapitel 5 Ansættelse uden opslag § 9. Institutionens ledelse kan i ganske  

 særlige tilfælde beslutte, at et professorat eller lektorat  

 besættes uden opslag, hvis der af et fagkyndigt  

 bedømmelsesudvalg i enighed er afgivet en begrundet indstilling herom.  

 Udvalget sammensættes i overensstemmelse med reglerne i § 4.
 Stk. 2. Den pågældendes kvalifikationer skal  

 være tilstrækkeligt godtgjort, og personen skal af udvalget anses  

 for klart bedre kvalificeret end andre, der kunne komme i betragtning.
Stk. 3. Hvis en ekstern bevillingsgiver har stillet midler til  

 rådighed til ansættelse af en konkret person, som  

 bevillingsgiveren har udpeget, kan institutionen uanset bestemmelserne i  

 § 2 ansætte denne uden opslag, men efter en positiv  

 bedømmelse.
Bedømmelsen sker ved en fagkyndig person på  

 niveau med det, der forudsættes for stillingen, dog mindst  

 lektorniveau.
 Stk. 4. Gæsteprofessorer og -lektorer fra udlandet kan  

 ansættes uden opslag efter en positiv bedømmelse af en fagkyndig  

 person på niveau med det, der forudsættes for stillingen.
Kapitel 6 Kombinationsstillinger § 10. Ved ansættelse i  

 kombinationsstillinger (stillinger med delt ansættelse ved to  

 institutioner) anvendes reglerne i § 11, stk. 1 og 3 om opslag og  

 bedømmelse.
Ved ansættelse i mindre end et år eller for et  

 mindre antal timer, ved genansættelse i samme stillingskategori ved  

 udløbet af en ansættelsesperiode, eller hvis institutionen efter  

 gældende bestemmelser er forpligtet til at tilbyde ansættelse,  

 kan ansættelse dog ske uden opslag efter reglerne i § 11,  

 stk. 2.
 Stk. 2. Ved besættelse af kliniske professorater ved de  

 sundhedsvidenskabelige hovedområder anvendes bekendtgørelsen med  

 de modifikationer, der følger af særlige aftaler.
Kapitel 7 Særlige regler vedr. tidsbegrænset  

 ansættelse i heltidsstillinger § 11. Hvis ansættelsen vedrører et  

 ph.d.-, kandidat- eller forskningsstipendium, eller hvis der er tale om en  

 tidsbegrænset ansættelsesperiode på mere end et år i  

 en af de øvrige stillingskategorier, jf. den til enhver tid  

 gældende stillingsstruktur, skal der foretages opslag efter  

 bestemmelserne i kapitel 2. Ansættelsesperiodens længde skal  

 fremgå af opslaget.
Institutionens ledelse skal endvidere  

 nedsætte et bedømmelsesudvalg bestående af en formand og  

 mindst et medlem på mindst lektorniveau.
Ansættelse kan kun ske,  

 hvis vedkommende af begge henholdsvis et flertal af udvalgets medlemmer er  

 anset for kvalificeret til ansættelse i stillingen.
Stk. 2. For ansættelsesperioder på op til et  

 år kan tidsbegrænset ansættelse i en af de øvrige  

 stillingskategorier (jf. stk. 1) i den til enhver tid gældende  

 stillingsstruktur ske uden opslag og bedømmelsesudvalg.
Det  

 forudsætter dog, at der foreligger en positiv udtalelse fra en  

 fagkyndig person på mindst lektorniveau (for professorkategoriernes  

 vedkommende dog på professorniveau) om vedkommendes kvalifikationer til  

 ansættelse i den pågældende stillingskategori.  

 Forlængelse af ansættelse ud over et år kan ikke ske efter  

 denne bestemmelse.
 Stk. 3. Institutionens ledelse træffer beslutning om,  

 hvem der skal ansættes.
Kapitel 8 Ansættelse i timelønnede  

 undervisningsstillinger mv.
§ 12. Ansættelse i timelønnede  

 undervisningsstillinger mv., herunder eksterne lektorater, sker efter  

 reglerne i § 11, stk. 1 og 3 om opslag og bedømmelse.
Ved  

 ansættelse i op til et år eller for et mindre antal timer, ved  

 genansættelse af en person i samme stillingskategori ved udløbet  

 af en ansættelsesperiode, eller hvis institutionen efter gældende  

 bestemmelser er forpligtet til at tilbyde ansættelse, kan  

 ansættelse dog ske uden opslag efter reglerne i § 11,  

 stk. 2.
Kapitel 9 Dispensationer og klager § 13. Forskningsministeriet kan i særlige  

 tilfælde dispensere fra bekendtgørelsens bestemmelser.
 § 14. Institutionens afgørelser efter denne  

 bekendtgørelse kan ikke indbringes for Forskningsministeriet.
Kapitel 10 Ikrafttræden § 15. Bekendtgørelsen træder i kraft  

 den 15. september 1998 og har virkning for stillinger, der opslås efter  

 dette tidspunkt.
Igangværende sager færdigbehandles efter de  

 hidtil gældende regler.
 Stk. 2. Bekendtgørelse nr. 728 af 9. september 1993,  

 ændret ved nr. 489 af 16. juni 1995, om ansættelse af  

 lærere og videnskabelige medarbejdere ved de højere  

 uddannelsesinstitutioner under Undervisningsministeriet ophæves for  

 universiteter m.fl. under Forskningsministeriet.
