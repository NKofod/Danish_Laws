Nr LSF 103 Forslag til Lov om ændring af lov om dansk indfødsret Fremsat af indenrigsministeren (Thor Pedersen) den 30. januar 1991 Vedtaget ved tredjebehandling den 12. marts 1991 Lov nr. 159 af 18/03/1991 § 1 I lov om dansk indfødsret, jf. lovbekendtgørelse nr. 155 af 6. april  

 1978, som ændret ved lov nr. 326 af 4. juni 1986, foretages følgende  

 ændringer:
 1. I § 3, stk. 1, § 4, § 9 A, stk. 4, og to steder i §  

 10, stk. 3, ændres »overøvrigheden (i København Magistraten)»  

 til: »Statsamtet, Overpræsidiet, rigsombudsmanden på Færøerne eller  

 rigsombudsmanden i Grønland«.
 2. § 8, stk. 1, 2. pkt., affattes således:
»Indenrigsministeren eller den, han bemyndiger dertil, kan dog efter  

 ansøgning indgivet inden dette tidspunkt tillade, at indfødsretten  

 bevares.« 3. § 9, stk. 1, 1. pkt., affattes således:
»Indenrigsministeren eller den, han bemyndiger dertil, kan løse den,  

 som er eller ønsker at blive fremmed statsborger, fra dennes statsborgerlige  

 forhold til Danmark.« 4. § 12, stk. 1, affattes således:
»Indenrigsministeren kan fastsætte nærmere regler om gennemførelsen  

 af denne lov, herunder fastsætte regler om betaling for indgivelse af  

 ansøgning om dansk indfødsret ved naturalisation.« § 2 Loven har virkning fra ugedagen efter dens stadfæstelse.
Oprindeligt fremsat forslag § 1 I lov om dansk indfødsret, jf. lovbekendtgørelse nr. 155 af 6. april 1978  

 som ændret ved lov nr. 326 af 4. juni 1986, foretages følgende ændringer:
 1. I § 3, stk. 1, § 4, § 9 A, stk. 4, og to steder i § 10, stk.  

 3 ændres »overøvrigheden (i København Magistraten)» til:  

 »Statsamtet, Overpræsidiet, Rigsombudsmanden på Færøerne eller  

 Rigsombudsmanden i Grønland«.
 2. § 8, stk. 1, 2. pkt., affattes således:
 »Indenrigsministeren, eller den, han bemyndiger dertil, kan dog efter  

 ansøgning indgivet inden dette tidspunkt tillade, at indfødsretten  

 bevares«.
 3. § 9, stk. 1, 1. pkt., affattes således:
 »Indenrigsministeren, eller den, han bemyndiger dertil, kan løse den,  

 som er eller ønsker at blive fremmed statsborger, fra dennes statsborgerlige  

 forhold til Danmark«.
 4. § 12, stk. 1, affattes således:
 »Indenrigsministeren kan fastsætte nærmere regler om gennemførelsen  

 af denne lov, herunder fastsætte regler om betaling for indgivelse af  

 ansøgning om dansk indfødsret ved naturalisation«.
§ 2 Loven har virkning fra ugedagen efter dens stadfæstelse.
Bemærkninger til lovforslaget 1. Almindelige bemærkninger Lovforslaget er et led i regeringens afbureaukratisering og forenkling af  

 den offentlige forvaltning.
Med lovforslaget moderniseres reglerne om bevarelse af dansk indfødsret (§  

 8) og om løsning fra det statsborgerlige forhold til Danmark (§ 9), idet  

 kravet om kongelig resolution ophæves.
Afgørelse herom kan herefter træffes  

 af indenrigsministeren eller anden af ministeren bestemt myndighed.
 Endvidere skabes overensstemmelse mellem forholdene i og uden for  

 Københavns Kommune i forbindelse med afgivelse af erklæring om dansk  

 indfødsret i henhold til §§ 3, 4, 9 A og 10, idet kommunens opgave efter  

 lovens §§ 3, 4, 9 A og 10 overflyttes til Københavns Overpræsidium, der i  

 forvejen behandler indfødsretssager efter lovens § 2 A (adoptivbørn).
2. Lovforslagets økonomiske og administrative konsekvenser Lovforslagets administrative forenklinger vil ikke medføre økonomiske  

 konsekvenser for staten eller Københavns Kommune.
 Forslaget giver indenrigsministeren bemyndigelse til at opkræve gebyrer  

 for ansøgninger om dansk indfødsret ved naturalisation, men ikke i  

 forbindelse med opnåelse af dansk indfødsret ved afgivelse af erklæring til  

 et statsamt efter indfødsretslovens §§ 3, 4, 9 A og 10. Hjemlen agtes  

 udnyttet således, at der opkræves 3.000 kr. pr. ansøgning, idet der dog kun  

 vil blive pålagt gebyr ved 1. gangs ansøgning.
Der vil ikke blive opkrævet gebyr for børns naturalisation, når det sker i  

 forbindelse med forældrenes naturalisation.
Der vil heller ikke blive  

 opkrævet gebyr for naturalisation af børn, hvis forældre tidligere er blevet  

 danske statsborgere.
For så vidt angår adoptivbørn opkræves ikke gebyr, hvis  

 adoptivforældrene er danske statsborgere.
Indenrigsministeriet har fundet det naturligt at fastsætte gebyrets  

 størrelse på samme niveau som det, der gælder for udfærdigelse af navnebevis.  

 Betaling for naturalisation er i øvrigt en ordning, der gælder i næsten alle  

 vesteuropæiske lande.
Gebyrets størrelse varierer, men det kan oplyses, at de  

 3.000 kr. ligger tæt på, hvad der opkræves i eksempelvis Belgien og Frankrig,  

 er lidt mere, end der kræves i Storbritannien, og lidt mindre, end der  

 betales i Tyskland.
Beløbet vil blive reguleret i overensstemmelse med den  

 almindelige regulering af takster og gebyrer på finanslovforslaget.
Det skønnes, at der i 1991 vil blive indgivet i alt ca. 3.000 ansøgninger  

 om naturalisation.
Da gebyrordningen forventes at træde i kraft pr. 1. april  

 1991, skønnes provenuet at ville blive 6.700.000 kr. i 1991.
