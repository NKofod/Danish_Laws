Bekendtgørelse om bevillingsfunktionen m.v. under Danmarks Frie Forskningsfond I medfør af § 32 i lov nr. 384 af 26. april 2017 om Danmarks Forsknings- og Innovationspolitiske Råd og Danmarks Frie Forskningsfond fastsættes efter bemyndigelse i henhold til § 11, nr. 2 og 3, i bekendtgørelse nr. 847 af 23. juni 2017 om delegation af uddannelses- og forskningsministerens beføjelser til Styrelsen for Forskning og Uddannelse:
Kapitel 1 Definitioner § 1. I denne bekendtgørelse forstås ved:
 1) Bestyrelsen: Bestyrelsen for Danmarks Frie Forskningsfond.
 2) Bevillingsforudsætninger: Vilkår, der stilles som betingelse for tildeling af en forskningsbevilling.
 3) Bevillingsfunktion: Aktiviteter, der er knyttet til udmøntning af forskningsmidler, og som udføres af fonden.
 4) Bevillingsgrundlag: Opslag, ansøgningsmateriale, bevillingsbreve med bilag og evt. senere ændringer hertil samt andet materiale eller vilkår, som bevillingsbrevene henviser til.
 5) Fonden: Danmarks Frie Forskningsfond.
 6) Loven: Lov om Danmarks Forsknings- og Innovationspolitiske Råd og Danmarks Frie Forskningsfond.
 7) Sekretariatet: Sekretariatet for Danmarks Frie Forskningsfond.
 8) Virkemiddel: Kategori af aktiviteter, som fonden kan støtte.
Kapitel 2 Inhabilitet § 2. Udover hvor det følger af almindelige forvaltningsretlige regler om inhabilitet, er enhver inhabil i forhold til behandlingen af en sag om fondens  bevillingsfunktion, hvis vedkommende:
 1) Er ansat ved en offentlig institution, en faglig enhed m.v., ansættelsesstedet er ansøger, og sagen har meget væsentlig betydning for ansættelsesstedet.
 2) Er leder eller medlem af et ledende organ ved den offentlige institution, faglige enhed m.v., som er ansøger i sagen.
 3) Er leder af den offentlige institution, faglige enhed, m.v., hvor ansøger er ansat.
 4) Er medlem af et ledende organ ved den offentlige institution, faglige enhed, m.v., hvor ansøger er ansat, og ansøgningen har meget væsentlig betydning for ansættelsesstedet.
 5) Er ansat ved den offentlige institution, faglige enhed m.v., hvor ansøger er leder.
 6) Er ansat ved samme offentlige institution som ansøger, og ansøgningen har meget væsentlig betydning for ansættelsesstedet, vedkommende selv, eller en forskergruppe, som vedkommende er eller indtil for nylig har været medlem af.
7) Er eller indtil for nylig har været medlem af en forskergruppe, og et medlem af forskergruppen er ansøger.
Dette gælder dog kun, hvis der er tale om fortsættelse af et projekt, som vedkommende har deltaget i.
 8) Har påtaget sig at være, er eller indtil for nylig har været vejleder for ansøger, eller er anbefaler for ansøger.
9) Er ansat, leder, bestyrelsesmedlem m.v. ved den private enhed, hvor ansøger er ansat, leder, bestyrelsesmedlem m.v.
Dette gælder dog kun, hvis ansøgningen er af betydning for den private enhed.
Stk. 2. Enhver, der er inhabil i forhold til en ansøgning, er også inhabil i forhold til andre ansøgninger, der konkurrerer med ansøgningen.
Dette gælder dog kun, hvis puljen af ansøgninger består af maksimalt 10 ansøgninger.
Hvis der foreligger endelig afgørelse i den ansøgning, som vedkommendes inhabilitet er knyttet til, og ansøgningen dermed udgår af puljen af ansøgninger, kan vedkommende deltage i behandlingen af de resterende ansøgninger.
§ 3. Behandlingen af spørgsmål om inhabilitet skal fremgå af referatet fra det pågældende møde.
Den person, som behandlingen angår, må ikke deltage i behandlingen og afgørelsen af spørgsmålet om inhabilitet og skal forlade mødelokalet under behandlingen og afstemningen om spørgsmålet.
Kapitel 3 Kriterier, formkrav og tidsfrister § 4. I medfør af lovens § 28, stk. 2, fastsætter fondens bestyrelse ensartede retningslinjer for bevillingsfunktionen efter lovens § 28, stk. 1.
 Stk. 2. Bestyrelsen fastsætter efter stk. 1 bl.a. retningslinjer for:
 1) Krav og vilkår for indkaldelse af ansøgninger.
 2) Sagsbehandling i forbindelse med bevillingsfunktionen.
 § 5. I forbindelse med de enkelte uddelingsrunder kan fonden fastsætte krav til:
 1) Ansøgers kvalifikationer, herunder videnskabelige kvalifikationer.
 2) Det materielle indhold af ansøgningen, herunder krav til projektbeskrivelsen.
 3) Indhold af bilag, f.eks. budget, CV, publikationslister og erklæringer.
 4) Beløbsrammer (minimums- eller maksimumsgrænser for ansøgte beløb).
 Stk. 2. I forbindelse med de enkelte uddelingsrunder kan fonden fastsætte formkrav til:
 1) Omfang og udformning af ansøgningen.
 2) Omfang og udformning af bilag.
 3) Anvendelse af skabeloner.
 4) Anvendelse af underskrift eller elektronisk signatur.
 5) Budgetspecifikationer.
 6) Digital kommunikation, herunder format.
7) Ansøgningssprog.
Hvis særlige forhold taler for det, kan det besluttes, at ansøgningssproget skal være et andet end dansk, herunder hvis ansøgningerne skal bedømmes eksternt.
 Stk. 3. Fonden kan endvidere fastsætte en ansøgningsfrist.
Stk. 4. Krav fastsat efter stk. 1-3, skal fremgå af opslaget.
Det skal ligeledes fremgå af opslaget, hvis manglende overholdelse af et eller flere af kravene kan medføre, at en ansøgning afvises uden realitetsbehandling.
 § 6. I de enkelte uddelingsrunder oplyser fonden om de virkemidler, der kan søges om støtte til.
 Stk. 2. Fonden fastsætter faglige, økonomiske og organisatorisker kriterier for bedømmelse af ansøgninger.
 Stk. 3. Oplysninger om virkemidler, jf. stk. 1, og kriterier, jf. stk. 2, skal fremgå af opslaget.
 Stk. 4.  Oplysning om digitalt ansøgningssystem eller fravigelse af kravet om digital kommunikation, jf. § 7, skal ligeledes fremgå af opslaget.
§ 7. Kommunikation med fonden i ansøgnings- og bevillingssager skal foregå via det digitale ansøgningssystem, som er angivet i opslaget i de enkelte uddelingsrunder.
Fonden kan i begrænset omfang fravige kravet om digital kommunikation under behandlingen af en sag.
Kapitel 4 Bevillingsforudsætninger, tilbagebetaling og karensperiode § 8. Fonden fastsætter bevillingsforudsætningerne i forbindelse med udøvelsen af bevillingsfunktionen efter lovens § 13. Bevillingsforudsætningerne skal som minimum indeholde vilkår for bevillingsmodtageres regnskabsaflæggelse og forventede faglige afrapportering.
Bevillingsforudsætningerne skal fremgå af bevillingsgrundlaget.
 Stk. 2. Efter en konkret vurdering kan fonden på begæring godkende fravigelser fra bevillingsforudsætningerne, jf. stk. 1. Regnskabsaflæggelse og faglig afrapportering skal altid indsendes.  Fravigelser skal fremgå af bevillingsgrundlaget.
Stk. 3. Overholder en bevillingsmodtager ikke bevillingsforudsætningerne, kan fonden stoppe bevillingen og inddrage eventuel restbevilling samt kræve allerede udbetalte beløb tilbagebetalt.
Fonden kan betinge behandling af en ny ansøgning af, at bevillingsforudsætningerne for tidligere bevillinger opfyldes.
§ 9. Fonden kan fastsætte en karensperiode på op til 2 år, hvis 1) ansøger har indsendt en ansøgning, der kvalitetsmæssigt vurderes at ligge langt fra at komme i betragtning til en bevilling, eller 2) ansøger er kendt videnskabeligt uredelig.
Karensperioden må ikke overstige 2 år regnet fra det tidspunkt, hvor afgørelsen om ansøgers videnskabelige uredelighed foreligger.
 Stk. 2. Afgørelser efter stk. 1 træffes på baggrund af en konkret vurdering efter kriterier, der på forhånd er offentliggjort på fondens hjemmeside eller i opslaget for de enkelte uddelingsrunder.
Kapitel 5 Delegation af kompetence § 10. Bevillings- og rådgivningskompetencen kan ikke delegeres i principielle sager, herunder sager, der fastlægger eller ændrer praksis, jf. lovens § 32, stk. 2.
 Stk. 2. Sager, der kræver forskningsfaglig indsigt, kan delegeres til sekretariatet, hvis sekretariatet råder over relevant forskningsfaglig ekspertise.
 Stk. 3. De nærmere vilkår for udøvelse af delegation inden for fonden skal fremgå af de relevante forretningsordener, jf. lovens § 20, stk. 2, og § 26.
Kapitel 6 Ikrafttræden m.v.
 § 11. Bekendtgørelsen træder i kraft den 1. november 2017.
 Stk. 2. Bekendtgørelse nr. 322 af 30. marts 2014 om bevillingsfunktionen m.v. under Det Frie Forskningsråd ophæves.
Styrelsen for Forskning og Uddannelse, den 16. oktober 2017 Hans Müller Pedersen / Charlotte Løchte Bilag 1 Eksempler til de enkelte bestemmelser om inhabilitet, jf. bekendtgørelsens § 2 Ad. § 2, nr. 2 Eksempler vedr. universiteter 1) En rektor er inhabil, hvis ansøger er et fakultet, en ph.d.-skole, et institut eller en anden faglig enhed ved det pågældende universitet.
Derimod er et medlem af et akademisk råd, en dekan, en direktør for en faglig enhed, en sektorchef, en ph.d.-skoleleder  eller en institutleder ikke inhabil, fordi universitetet som institution er ansøger, medmindre ansøgningen har meget væsentlig betydning.
 2) Et medlem af et ledende organ ved et center el.lign. er inhabilt, uanset om vedkommende er indsat i det ledende organ for at repræsentere DFF.
 3) Et medlem af en universitetsbestyrelse er inhabilt, hvis ansøger er universitetet selv, et fakultet, en ph.d.-skole, et institut eller en anden faglig enhed på universitetet.
4) Et medlem af et universitets repræsentantskab er inhabilt, hvis ansøger er universitetet selv, dvs. hvis ansøgningen er indsendt på vegne af rektor.
Der foreligger ikke inhabilitet ved ansøgninger fra et fakultet, et institut eller en anden faglig enhed eller ved ansøgninger fra en ansat ved universitetet.
Ad. § 2, nr. 3 1) Inhabilitet foreligger kun, hvis ansøger er vedkommendes underordnede.
Ad. § 2, nr. 4 Eksempler vedr. universiteter 1) Et medlem af en universitetsbestyrelse eller et akademisk råd vil være inhabilt, hvis ansøgningen er indsendt af en ansat på universitetet, og ansøgningen har meget væsentlig betydning for universitetet.
Der foreligger ikke inhabilitet, hvis ansøgningen ikke har meget væsentlig betydning for universitetet, fordi et medlem af en universitetsbestyrelse eller et akademisk råd ikke har personaleledende funktioner.
Ad. § 2, nr. 5 1) Inhabilitet foreligger, hvis vedkommendes rektor, dekan, direktør, sektorchef eller institutleder er ansøger.
Der foreligger dog ikke inhabilitet, hvis ansøger er almindeligt medlem af et ledende organ.
Ad. § 2, nr. 9 1) Der foreligger ikke inhabilitet, hvis ansøgningen omhandler støtte til et projekt, som ansøgeren vil udføre efter at have fratrådt sin stilling i den private enhed.
