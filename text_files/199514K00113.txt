Nr BTL 113 Betænkning over Forslag til lov om ændring af lov om beskatningen af  

 pensionsordninger m.v. (Fristforkortelse)   

 Nr L 113 1995-96, 1. samling Afgivet af Skatteudvalget Afgivet: 19951212 Udvalget har behandlet lovforslaget i nogle møder og har herunder stillet  

 spørgmål til skatteministeren, som denne har besvaret skriftligt.
 Udvalget har endvidere modtaget skriftlige henvendelser fra  

 Assurandør-Societetet/Arbejdsmarkedspensionsrådet og AMP-samarbejdet.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Venstres og Dansk Folkepartis medlemmer af udvalget)  

 indstiller lovforslaget til forkastelse ved 3. behandling.  

 Mindretallet vil stemme imod ændringsforslaget.
Et flertal inden for mindretallet (Venstres medlemmer af udvalget)  

 bemærker, at forkortelsen af kredittiden for den afgift, som  

 pensionsselskaberne skal betale til staten, når kapitalpensioner kommer til  

 udbetaling, er en ekstraskat på kapitalpensioner.
Venstre er imod yderligere  

 forringelser af pensionsopsparernes vilkår og kan derfor ikke støtte  

 lovforslaget.
Venstre finder det kritisabelt, at skatteministeren i de skriftlige  

 bemærkninger til lovforslaget begrunder forslaget med, at de tekniske  

 muligheder for indbetaling af beløbene er blevet forbedret siden 1971, og at  

 pensionsinstitutterne i en lang årrække har haft en betydelig fordel af den  

 lange kredittid.
Siden 1971 er beskatningen af kapitalpension hævet fra 25  

 pct. til 40 pct., og desuden er realrenteafgiften indført.  

 Pensionsopsparernes vilkår er således kontinuerligt blevet forringet.
Der er  

 derfor intet grundlag for at hævde, at pensionsinstitutterne og dermed  

 pensionsopsparerne i en lang årrække har haft en betydelig fordel af den  

 lange kredittid.
 Et andet mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til vedtagelse med det  

 stillede ændringsforslag.
 ÆndringsforslagAf et mindretal (EL), tiltrådt at et  

mindretal (SF):
 Til § 1 1) Paragraffen affattes således:
 »§ 1 I lov om beskatningen af pensionsordninger m.v., jf.  

 lovbekendtgørelse nr. 683 af 9. august 1995, foretages følgende ændring:
 1. § 38, stk. 1, 3. pkt., affattes således:
»Det pågældende forsikringsselskab eller den pågældende myndighed,  

 pensionskasse, bank, sparekasse eller anden institution skal indbetale  

 afgiften til statskassen samtidig med udbetalingen.«» Bemærkninger Til nr. 1 Efter lovforslaget skal kredittiden på 3 måneder afkortes til en  

 måned. Ændringsforslaget indebærer, at kredittiden helt afskaffes med et  

 deraf følgende større engangsprovenu i 1996 på 375 mio. kr. og en varig  

 rentefordel for statskassen på ca. 30 mio. kr. årligt.
Jacob Buksti (S) nfmd.
Pia Gjellerup (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Charlotte  

 Antonsen (V) Jens Løgstrup Madsen (V) Flemming Hansen (KF) fmd.
Gitte  

 Seeberg (KF) Brian Mikkelsen (KF) Kristian Thulesen Dahl (DF) Fremskridtspartiet havde ikke medlemmer i udvalget.
