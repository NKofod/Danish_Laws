Ligebehandlingsnævnets afgørelse om køn - etnisk oprindelse - hudfarve og race - øvrige J.nr. 21-42542 En kvinde klagede over forskelsbehandling på grund af køn, race og etnisk oprindelse i forbindelse med, at hun den 9. april 2020 blev bortvist fra et supermarked.
Kvinden rettede frem til den 19. april 2020 flere gange henvendelse til politiet om episoden.
Klagen til Ligebehandlingsnævnet blev først indgivet den 23. september 2021, hvor der var forløbet omkring 17 måneder fra episoden og kvindens henvendelser til politiet herom.
 Under disse omstændigheder vurderede nævnet, at klager havde udvist retsfortabende passivitet, og at et eventuelt krav på godtgørelse som følge af påstået forskelsbehandling på grund af køn og race eller etnisk oprindelse i forbindelse med bortvisningen derfor var bortfaldet.
 Klager fik derfor ikke medhold.
 Klagen angår påstået forskelsbehandling på grund af køn, race og etnisk oprindelse i forbindelse med, at klager blev bortvist fra et supermarked.
Ligebehandlingsnævnets afgørelse Klager har udvist retsfortabende passivitet og har dermed fortabt retten til at gøre et eventuelt krav gældende som følge af påstået ulovlig forskelsbehandling på grund af køn, race og etnisk oprindelse.
Sagens behandling Afgørelsen er truffet af Ligebehandlingsnævnets formand.
Sagsfremstilling Klager, der er kvinde, har oplyst, at hun den 11. april 2020 blev bortvist fra et supermarked tilhørende den indklagede butikskæde.
 Klagen blev modtaget i Ligebehandlingsnævnet den 23. september 2021.
 Klager fremsatte i klagen en beløbsmæssig påstand om betaling af en godtgørelse på 10.000 kr.
Klager har for nævnet fremlagt et brev fra politiet af 30. april 2020 vedrørende episoden.
Det fremgår heraf, at episoden fandt sted den 9. april 2020, og at klager henvendte sig til politiet om episoden den 9. april 2020, den 11. april 2020, den 15. april 2020 og den 19. april 2020.
 Klager har også for nævnet fremlagt billeder, der viser et blåt mærke på hendes ene overarm.
Parternes bemærkninger Klager gør gældende, at hun ved bortvisningen blev udsat for forskelsbehandling på grund af køn, race og etnisk oprindelse.
Under klagers indkøbstur tilkaldte supermarkedets souschef politiet af en eller anden årsag.
Klager går ud fra, at det skyldtes hendes race eller køn.
Souschefen holdt hende hen med vold.
Hun fik blå mærker på armen ved episoden.
De tilkaldte betjente forstod ikke situationen, og klager er nu bortvist fra butikken og må ikke længere handle der.
Klager er diagnosticeret og af egyptisk ophav.
Hun går ud fra, at episoden omhandler hendes etnicitet og racemæssige baggrund.
Hun fik et blåt mærke af souschefen og fik at vide, at hun ikke måtte tale i telefon i supermarkedet.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en anden person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Ligebehandlingsnævnet behandler også klager over forskelsbehandling på grund af race og etnisk oprindelse uden for arbejdsmarkedet efter lov om etnisk ligebehandling.
Det fremgår af lov om etnisk ligebehandling, at ingen må udsætte en anden person for direkte eller indirekte forskelsbehandling på grund af vedkommendes eller en tredjemands race eller etniske oprindelse.
Forbuddet mod forskelsbehandling gælder blandt andet for al offentlig og privat virksomhed for så vidt angår adgang til og levering af varer og tjenesteydelser.
 Nævnet lægger på baggrund af klagers oplysninger til grund, at klagen angår forskelsbehandling på grund af køn og race eller etnisk oprindelse i forbindelse med, at klager blev bortvist fra et supermarked i den indklagede butikskæde.
 Klager har oplyst, at bortvisningen fandt sted den 11. april 2020. Henset til oplysningerne i politiets brev til klager af 30. april 2020 lægger nævnet dog til grund, at episoden fandt sted den 9. april 2020.
Klager henvendte sig fra den 9. april 2020 til den 19. april 2020 flere gange til politiet om episoden.
Politiet besvarede hendes henvendelser den 30. april 2020.
 Klagen blev indbragt for Ligebehandlingsnævnet den 23. september 2021, hvor der var forløbet omkring 17 måneder efter episoden og klagers efterfølgende henvendelser til politiet herom.
 Under disse omstændigheder og efter nævnets faste praksis vurderer nævnet, at klager har udvist retsfortabende passivitet, og at et eventuelt krav på godtgørelse som følge af påstået forskelsbehandling på grund af køn og race eller etnisk oprindelse i forbindelse med bortvisningen derfor er bortfaldet.
 Der henvises herved til nævnets afgørelser i 2015-6811-55156, 2017-6811-59579 og 21-8455.
 Klager får derfor ikke medhold i klagen.
 Efter indholdet af klagen sammenholdt med oplysningerne i sagen har nævnet ikke fundet anledning til at foretage høring af indklagede.
Retsregler Afgørelsen er truffet efter følgende bestemmelser:
