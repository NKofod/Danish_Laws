Fremsat den 29. marts 2012 af social- og integrationsministeren (Karen Hækkerup) Forslag til Lov om ændring af lov om social service (Ændring af revisionsbestemmelse) § 1 I lov om social service, jf. lovbekendtgørelse nr. 904 af 18. august 2011, som ændret ved § 10 i lov nr. 434 af 8. maj 2006, lov nr. 468 af 18. maj 2011, lov nr. 162 af 28. februar 2012 og lov nr. 222 af 6. marts 2012, foretages følgende ændring:
 1. I § 195 b ændres »2011-12« til: »2015-16«.
§ 2 Loven træder i kraft den 1. juli 2012.
Bemærkninger til lovforslaget Almindelige bemærkninger 1. Indledning Reglerne om forældres træning af børn med handicap (hjemmetræning) blev vedtaget den 12. juni 2008 og trådte i kraft den 1. oktober 2008. Reglerne findes i § 32, stk. 1, jf. stk. 6-9 i lov om social service (serviceloven). Den gældende ordning er finansieret af satspuljen.
Der er fastsat en revisionsbestemmelse i servicelovens § 195 b, hvorefter socialministeren senest i Folketingsåret 2011-12 fremsætter forslag til revision af § 32, stk. 6-9. Da satspuljepartierne (Venstre, Socialdemokraterne, Dansk Folkeparti, Socialistisk Folkeparti, Radikale Venstre, Liberal Alliance og Konservative) har ønsket, at det samlede grundlag, som revisionen ifølge lovens forarbejder skulle ske på grundlag af, tilvejebringes, og at revisionen af reglerne skal ske på grundlag af de samlede resultater fra satspuljeinitiativerne fra 2008 om indsatser til kvalificering af træningsindsatserne for børn med svære handicap, foreslås det at udskyde revisionen til folketingsåret 2015-16, hvor oplysningerne forventes at foreligge.
Der henvises til finanslovskonto § 15.13.23.40. Kontoen blev forhøjet som led i udmøntningen af satspuljen for 2008, idet der blev afsat 5,9 mio.kr. i 2008, 7,3 mio.kr. i 2009, 5,1 mio. kr. i 2010 og 3,0 mio. kr. i 2011 til kvalificering af træningsindsatsen for børn med svære handicap.
Midlerne skal anvendes til initiativer, der kan udvikle og forbedre træningsindsatsen, og til dokumentation og evaluering af træningsmetoder og effektmåling af den samlede indsats.
2. Lovforslagets baggrund Efter servicelovens § 195 b. fremsætter socialministeren senest i folketingsåret 2011-12 forslag til revision af lovens § 32, stk. 6-9 om hjemmetræning Formålet med lovforslaget er at ændre revisionsbestemmelsen vedrørende servicelovens § 32, stk. 6-9, således, at loven tages op til revision i folketingsåret 2015-16 frem for i 2011-12.
Det fremgår af lovforslaget til de gældende regler om hjemmetræning (L 154 2007-08), at formålet med forslaget var at give børn med betydelig og varigt nedsat fysisk eller psykisk funktionsevne bedre mulighed for udvikling og trivsel ved at inddrage forældrene mere aktivt i træningsindsatsen.
Det var målet, at 80 pct. af forældrene inden for en fireårig periode oplevede, at de var inddraget i processen med udredning af barnet, og at 80 pct. af de forældre, der ønskede at hjemmetræne, oplevede, at de reelt kunne vælge at træne deres barn i hjemmet.
Det fremgår videre af forarbejderne, at der skal udvikles indikatorer for forældretilfredshed, og derefter gennemføres en tilfredsundersøgelse blandt forældrene, som skulle udgøre et udgangspunkt for en løbende måling af træningsindsatsen.
Med afsæt i denne undersøgelse skulle der gennemføres målinger årligt fra 2009-11. Efter behov kunne der sættes fokus på forskellige faktorer.
Der skulle desuden iværksættes en forskningsmæssig undersøgelse af effekten af hjemmetræning på børnenes udvikling.
I 2007 blev der iværksat et dansk/norsk forskningsprojekt, der skal undersøge effekten af træning af de alternative træningsmetoder Doman og Family Hope Center hos en gruppe norske og danske børn.
Projektet var forventet afsluttet i 2010, men er blevet forsinket og forventes nu afsluttet i efteråret 2012. Forskningsprojektet er således ikke afsluttet endnu.
 Af forarbejderne vedrørende den gældende revisionsbestemmelse fremgår, at hensigten var, at bestemmelserne om udførelsen af hjælpen i hjemmet skulle revideres i 2011 i forbindelse med, at resultaterne fra det dansk/norske forskningsprojekt om Doman og Family Hope Center metoder foreligger.
 Efter aftale mellem partierne Venstre, Socialdemokraterne, Socialistisk Folkeparti, Radikale Venstre, Liberal Alliance, Konservative og Kristendemokraterne har en række satspuljeinitiativer fra 2008 om indsatser til kvalificering af træningsindsatserne for børn med svære handicap været sat i bero på grundlag af lægefaglige bekymringer for nogle elementer i nogle af de anvendte hjemmetræningsmetoder.
 Bekymringerne gav desuden anledning til, at Socialministeriet efter rådgivning fra Sundhedsstyrelsen udsendte skrivelse nr. 9150 af 6. maj 2011 om orientering om hjemmetræning efter servicelovens § 32 og brug af trykkammerbehandling, respirationsterapi og udstyr til respirationsterapi.
 Satspuljepartierne har i forlængelse heraf konstateret, at det forudsatte grundlag for en revision af de gældende regler om hjemmetræning ikke er til stede på nuværende tidspunkt.
3. Lovforslagets indhold 3.1. Gældende ret - Forældres udførelse af træning Reglerne om forældres træning af børn med handicap findes i servicelovens § 32, stk. 1, jf. stk. 6-8. Reglerne trådte i kraft den 1. oktober 2008. Social- og integrationsministeren har i kraft af bemyndigelsesbestemmelsen i § 32, stk. 9, fastsat nærmere regler om ordningen, herunder om særlig støtte i hjemmet, om dokumenterbare metoder, om løbende tilsyn med indsatsen og om træningsredskaber, kurser, hjælpere m.v.
Der henvises til bekendtgørelse nr. 1130 af 27. september 2010 om hjælp til børn og unge, der på grundlag af betydelig og varigt nedsat fysisk eller psykisk funktionsevne har behov for hjælp eller særlig støtte.
 Der er fastsat en revisionsbestemmelse i servicelovens § 195 b, hvorefter socialministeren senest i Folketingsåret 2011-12 fremsætter forslag til revision af § 32, stk. 6-9. På tidspunktet for vedtagelsen af loven var det hensigten, at revisionen skulle foretages på et nærmere bestemt grundlag, jf. ovenfor under afsnit 2.
 I 2010 var der ifølge opgørelse fra Danmarks Statistik i alt 116 børn og unge, som blev hjemmetrænet efter servicelovens § 32, fordelt med 66 på hjemmetræning kombineret med ophold i dagtilbud, og 50 med hjemmetræning uden ophold i dagtilbud.
3.2. Den foreslåede ordning Det foreslås at udsætte revisionen af reglerne til folketingsåret 2015-16, hvor oplysningsgrundlaget i form af de samlede resultater fra satspuljeinitiativerne fra 2008 om indsatser til kvalificering af træningsindsatserne for børn med svære handicap, effektevaluering m.v., resultaterne fra det dansk/norske forskningsprojekt om de alternative træningsmetoder Doman og Family Hope Center hos en gruppe norske og danske børn forventes at foreligge.
4. Økonomiske og administrative konsekvenser for det offentlige Lovforslaget har ikke økonomiske og administrative konsekvenser for det offentlige.
5. Økonomiske og administrative konsekvenser for erhvervslivet Lovforslaget har ikke konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for forældrene.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
9. Hørte myndigheder og organisationer Et udkast til lovforslag om revision af hjemmetræningsreglerne har været sendt i høring hos ABA foreningen, Advokatrådet, Ankestyrelsen, Autismeforeningen, Børne- og Kulturchefforeningen, Børnerådet, Dansk Handicap Forbund, Dansk Pædiatrisk Selskab, Dansk Socialrådgiverforening, Dansk Sygeplejeråd, Danske Fysioterapeuter, Danske Handicaporganisationer, Den Uvildige Konsulentordning på Handicapområdet, Det Centrale Handicapråd, Epilepsiforeningen, Ergoterapeutforeningen, Hjernebarnet, KL, Lægeforeningen, Lægevidenskabelige Selskaber (LVS), Sjældne Diagnoser, Socialchefforeningen, Spastikerforeningen og Sundhedsstyrelsen.
Bemærkninger til lovforslagets enkelte bestemmelser Til § 1 Til nr. 1 Ved lov nr. 549 af 17. juni 2008 om ændring af lov om social service og lov om friskoler og private grundskoler m.v. blev der indsat en revisionsbestemmelse med henblik på revision af servicelovens § 32, stk. 6-9, senest i folketingsåret 2011-12. Ved lovændringen blev det blandt andet forudsat, at resultaterne fra det dansk/norske forskningsprojekt om Doman og Family Hope Center metoderne ville foreligge forud for revisionen.
 Da det forudsatte oplysningsgrundlag ikke foreligger, er der på nuværende tidspunkt ikke grundlag for at gennemføre revisionen af reglerne indenfor den fastsatte tidsramme, hvorfor det foreslås, at revisionsbestemmelsen forlænges indtil 2015, hvor de nødvendige oplysninger forventes at foreligge.
 Revisionsbestemmelsen foreslås ændret i overensstemmelse hermed til, at social- og integrationsministeren senest i folketingsåret 2015-16 fremsætter forslag til revision af servicelovens § 32, stk. 6-9. Senest på det tidspunkt vil der blive fremsat et forslag om revision af reglerne på det forudsatte grundlag.
Til § 2 Det foreslås, at loven træder i kraft den 1. juli.
