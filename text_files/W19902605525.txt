 Det lokale nævn giver afslag på ansøgning om sendetilladelse med den  

 begrundelse, at nævnet ikke på baggrund af de fremsendte vedtægter finder, at  

 der foreligger en forening, som der kan udstedes en tilladelse til.
Udvalget gav nævnet medhold i, at vedtægterne ikke opfylder de  

 mindstekrav, der må opstilles til en foreningsvedtægt.
Uanset dette fandt  

 udvalget ikke, at ansøgningen har givet nævnet tilstrækkeligt grundlag for  

 antagelsen om, at den nævnte mangel ikke kunne være rettet op efter en  

 tilkendegivelse herom fra nævnet.
Udvalget afgjorde derfor, at ansøgningen  

 skulle genoptages.
 Udvalget har på sit møde den 26. marts 1990 behandlet en klage fra Randers  

 Rockradio over en afgørelse om afslag på foreningens ansøgning om  

 sendetilladelse, som Lokalradionævnet i Randers Kommune har meddelt i  

 skrivelse af 12. december 1989.
 I skrivelsen fra nævnet angives som begrundelse for afslaget, at nævnet på  

 baggrund af de fremsendte vedtægter ikke finder, at der foreligger en  

 forening, som der kan udstedes en sendetilladelse til.
2. I brev af 10. januar 1990 har Randers Rockradio klaget over nævnets  

 afgørelse.
Det anføres, at vedtægterne opfylder lovens mindstekrav, idet  

 bestyrelsen har bopæl i området, radiovirksomhed er eneste formål og ingen  

 erhvervsvirksomheder har bestemmende indflydelse.
Endvidere mener klager, at  

 afslaget strider mod hidtidig praksis, fordi nævnet tidligere i tilfælde af  

 mangelfulde ansøgninger har anmodet om en uddybning og præcision af ansøgning  

 og vedtægter, inden der er truffet endelig afgørelse.
3. I nævnets udtalelse af 26. januar 1990 uddybes afslaget ved, at selvom  

 det ikke er muligt at opstille en mønstervedtægt med almen gyldighed for  

 foreninger, er der dog visse mindstekrav, som man kan stille til en  

 foreningsvedtægt.
I et notat af 22. november 1989 om foreninger udarbejdet af  

 nævnets sekretariat til brug for nævnets behandling af ansøgningerne, nævnes  

 det bl.a. at vedtægten skal være skriftlig og bør fastlægge formålet, navnet  

 og hjemstedet, medlemskredsen, medlemmernes rettigheder og forpligtelser m.v.
Endvidere oplyses det, at de mangler som Randers Rockradio's vedtægter  

 har, er så fundamentale, at de ikke umiddelbart ville kunne afhjælpes gennem  

 supplerende undersøgelser og eventuelle betingelser fra nævnet.
Endelig  

 anføres det, at nævnet i samme møde afslog 3 andre ansøgninger om  

 sendetilladelse på grund af mangelfulde og ufuldstændige vedtægter.
 4. I supplerende udtalelse af 7. februar 1990 fra Randers Rockradio  

 fastholdes, at nævnet burde havde givet radioen mulighed for at ændre sine  

 vedtægter.
5. Der må gives nævnet medhold i, at de vedtægter, der er medsendt  

 ansøgningen, ikke opfylder de mindstekrav, der må opstilles til en  

 foreningsvedtægt.
Uanset dette finder udvalget ikke, at ansøgningen har givet  

 nævnet tilstrækkeligt grundlag for antagelsen om, at den nævnte mangel ikke  

 kunne være rettet op efter en tilkendegivelse herom fra nævnet.
Nævnet findes  

 derfor at burde genoptage behandlingen af sagen.
Udvalget skal henstille til  

 nævnet, at også de øvrige ansøgere - f.s.v. der ikke foreligger konkrete  

 holdepunkter for, at de ikke vil kunne opfylde lovens formelle betingelser -  

 får underretning om at behandlingen af deres ansøgninger kan genoptages.
 Afgørelse:
 Behandlingen af Randers Rockradios ansøgning skal genoptages.
