Nr BR 6 Beretning over sennepsgas i Østersøen   

 Nr 70006 1985-86, 1. samling Blad nr 1153 Afgivet af miljø- og planlægningsudvalget Afgivet: 19860606 Udvalget har i fortsættelse af folketingets dagsorden af 11. december 1985 drøftet sennepsgasproblemerne i Østersøen.
Udvalget har stillet spørgsmål til forsvarsministeren og til miljøministeren, som disse har besvaret dels skriftligt, dels i samråd.
Miljøministeren har den 13. februar 1986 oversendt »Rapport om forsøg over optagelse af giftgas i fisk (alm. del/O, bilag 60).
Miljøministeren har den 21. februar 1986 på regeringens vegne sendt udvalget en redegørelse (alm. del/O, bilag 65) og en plan for de foranstaltninger, der er eller planlægges iværksat på baggrund af dagsordenen af 11. december 1985.
Udvalget har den 15. maj 1986 drøftet spørgsmålet om den videre aktion i sagen med forsvarsministeren, som orienterede udvalget om et forslag fra regeringen til en samlet løsning på sennepsgasproblemerne.
Forslaget indebærer, at der nedsættes en tværministeriel styringsgruppe, som meget hurtigt, det vil sige inden for ca. 1 måned, og eventuelt med ekstern bistand skal udarbejde et programgrundlag (opgaveformulering) for en analyse af foreliggende realistiske muligheder for adskillelse og destruktion af gasammunition, herunder etablering af et adskillelsesanlæg.
Det er tanken, at det praktiske arbejde udføres af et privat firma, der skal være frit stillet med henblik på at undersøge alle muligheder, men dog således, at følgende muligheder skal vurderes:
 - Et fast landbaseret anlæg.
 - Adskillelse i bombetransportvogn.
 - Adskillelse til søs (skibsbaseret samt på platform).
Firmaet skal i denne forbindelse bedømme behovet for eventuelle yderligere sprængfarlighedsvurderinger.
 Løsningsmuligheder skal ledsages af økonomiske overslag.
Når opgaveformuleringen foreligger, vil denne blive fremlagt for udvalget, hvilket ventes at ske senest den 20. juni 1986.
Resultatet af undersøgelserne med økonomisk overslag fremlægges også for udvalget.
Regeringen forestiller sig, at det samlede oplæg til en beslutning som grundlag for en efterfølgende projektering kan ligge klar inden udgangen af 1986, men de tidsmæssige muligheder for undersøgelserne må nærmere drøftes med det private firma.
Da regeringen under de nuværende omstændigheder ikke finder det forsvarligt at ilandbringe eksplosionsfarlig gasammunition, fortsætter forsvaret sin bistand til fiskerne med så hurtigt som muligt at overføre minørholdet til kutteren og at afslutte aktionen så hurtigt som muligt, idet eksplosionsfarlig gasammunition nøddumpes, medens gasammunition, der vurderes ikke eksplosionsfarlig, ilandbringes.
Et FLERTAL (socialdemokratiets, det konservative folkepartis, venstres, det radikale venstres og kristeligt folkepartis medlemmer af udvalget) kan tilslutte sig regeringens plan for det videre arbejde med henblik på at fremlægge forslag til en samlet løsning inden årets udgang, dog således at finansudvalget tager stilling til bevillingsansøgning for udgifter ved undersøgelser m.v.
Flertallet har noteret sig forsvarsministerens tilsagn om senest den 20. juni 1986 over for udvalget at fremlægge opgavebeskrivelsen for det private firma og regeringens målsætning om snarest muligt og forventelig inden udgangen af 1986 at fremlægge oplæg til en samlet løsning på sennepsgasproblemerne.
Flertallet tager til efterretning, at regeringen ikke under de nuværende omstændigheder finder grundlag for at ændre praksis for ilandbringning af eksplosionsfarlig gasammunition.
Flertallet er bekendt med, at centrumdemokraterne, som ikke er repræsenteret ved medlemmer i udvalget, støtter dets holdning.
Et MINDRETAL INDEN FOR FLERTALLET (socialdemokratiets og det radikale venstres medlemmer af udvalget) er betænkelig ved den praksis, der har udviklet sig, hvorefter den opfiskede gasammunition gendumpes i et betydeligt omfang.
Mindretallet må imidlertid lægge til grund for sin vurdering, at miljøministeren i et samråd har meddelt, at han kan henholde sig til undersøgelsen af sennepsgassens indflydelse på havmiljøet, hvoraf det fremgår, at det er usandsynligt, at sennepsgas eller arsengas udgør et generelt miljø- eller levnedsmiddelmæssigt problem, og at forsvarsministeren efter den foretagne litteraturundersøgelse har fastholdt, at forsvaret ikke vil kunne tage ansvaret for ilandbringning af gasammunition, der er vurderet som sprængfarlig.
Et MINDRETAL (socialistisk folkepartis medlemmer af udvalget) finder det positivt, at der nu omsider er udsigt til en forsvarlig og permanent løsning af sennepsgasproblemet.
Mindretallet ser positivt på, at regeringen vil anmode et privat konsulentfirma om at udarbejde forslag til en samlet løsning, og mindretallet kan tilslutte sig den af regeringen fremlagte procedure, idet mindretallet understreger, at der er tale om en hastesag.
Mindretallet finder imidlertid ikke, at det er acceptabelt at fortsætte de rutinemæssige nøddumpninger, indtil et adskillelsesanlæg er færdigt til ibrugtagning.
Danmark har gennem de internationale konventioner tilsluttet sig et totalt dumpningsforbud i bl.a. Østersøen.
Dumpningsforbuddet gælder samtlige de krigsgasser, der er opfisket ved Bornholm.
I konventionerne har Danmark sammen med en række andre lande (herunder Sverige, Norge, Finland og Island) arbejdet hårdt for at få andre lande til at respektere de vedtagne dumpningsforbud og for at få disse udvidet.
Hvis Danmark fortsætter de rutinemæssige nøddumpninger af opfisket gasammunition, vil dette svække det internationale arbejde med at bringe dumpningerne til ophør.
Dumpning af gasammunition er Danmarks eneste dumpningsproblem; vore konventionspartnere ved, at vi har fået tilbud om assistance fra Forbundsrepublikken Tyskland (til transport, opbevaring og adskillelse), og de i forvejen svage konventioner er under hårdt pres fra en række lande, der ønsker en yderligere svækkelse i dumpningsvenlig retning.
Gennemgangen af Vestermarie-depotet har vist, at ca. 75% af den opfiskede og opmagasinerede gasammunition ikke kan bringes til eksplosion, idet der hverken er brandrør eller eksplosivstoffer til stede.
Da sammensætningen af den krigsgasammunition, der var opmagasineret i Vestermarie-depotet må antages at svare til det, der er fisket op siden, betyder det, at en fortsættelse af de rutinemæssige nøddumpninger indebærer dumpning af store mængder gasammunition, der ikke kan eksplodere.
Mindretallet har endvidere noteret sig, at der ikke på noget tidspunkt har været tale om eksplosioner trods en ofte hårdhåndet behandling af gasammunitionen.
Mindretallet finder på denne baggrund, at der må etableres en midlertidig løsning på de rutinemæssige dumpninger, indtil der er etableret en permanent løsning.
Mindretallet er bekendt med, at venstresocialisterne, der ikke er repræsenteret ved medlemmer i udvalget, støtter dets holdning.
 P. u. v.
