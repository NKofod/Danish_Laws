Nr BSF 105 Forslag til folketingsbeslutning om alternativer til EU's Økonomiske og  

 Monetære Union (ØMU) Fremsat af Keld Albrechtsen (EL) Frank Aaen (EL) den 29. februar 1996 »Folketinget opfordrer regeringen til at arbejde for et europæisk valutasamarbejde efter følgende retningslinjer:
A.
Som fastlagt ved folkeafstemningen den 18. maj 1993 deltager Danmark  

 ikke i en eventuel fælles EU-valuta, dvs.
Danmark deltager ikke i Den  

 Økonomiske og Monetære Unions (ØMU'ens) tredje fase.
B.
Kommende aftaler mellem Danmark og de lande, der deltager i en eventuel  

 gennemførelse af ØMU'ens tredje fase, må ikke på noget tidspunkt medføre en  

 indskrænkning af Danmarks valutariske, økonomiske og finanspolitiske  

 selvstændighed og må ej heller medføre, at Danmark kan rammes af sanktioner i  

 forbindelse med manglende overholdelse af konvergenskrav eller andre krav i  

 Den Økonomiske og Monetære Union.
C.
Den danske regering bør i EU fremsætte et forslag om udsættelse af den  

 endelige beslutning om gennemførelse af ØMU'ens tredje fase og forslag om  

 alternativer til ØMU'en, herunder forslag om et europæisk valutasamarbejde  

 efter EMS-modellen, og således, at der tages fælles skridt til bekæmpelse af  

 den internationale valutaspekulation, f.eks. gennem indførelsen af afgifter  

 på valutahandel.« Bemærkninger til forslaget  Den ene af de fire danske undtagelser  

 i Maastricht-Traktaten vedrører tredje fase i Den Økonomiske og Monetære  

 Union.
I forbindelse med folkeafstemningen den 18. maj 1993 blev det  

 fastlagt, at Danmark vil bruge denne undtagelse til at holde sig uden for den  

 fælles mønt, der ifølge beslutningerne på EU-topmødet i december 1995 skulle  

 træde i kraft i 1999.
 Nærværende beslutningsforslag indeholder en understregning af den danske  

 undtagelse.
 Derudover indeholder forslaget to dele:
 1. Retningslinjer og betingelser for dansk deltagelse i en eventuel  

 kommende aftale mellem de lande, der deltager i ØMU'ens tredje fase, og et  

 antal lande, der ikke deltager.
 2. Retningslinjer for udarbejdelsen af et europæisk alternativ til ØMU med  

 det sigte helt at undgå, at ØMU'ens tredje fase træder i kraft, dvs. undgå at  

 der oprettes en fælles mønt med deltagelse af en række EU-lande.
 ad 1:
Hvis den fælles mønt indføres, rejser det spørgsmålet om forholdet mellem  

 de valutaer, der opsluges i den fælles mønt, og de valutaer, herunder den  

 danske krone, som står udenfor.
I den forbindelse har der været forslag om  

 bl.a. en »solidaritetspagt«.
Hvis der indgås en sådan aftale, er  

 det naturligvis helt afgørende, at den fuldt ud respekterer det grundlag, som  

 blev vedtaget ved folkeafstemningen den 18. maj 1993. Det var derfor  

 tilfredsstillende, at økonomiminister Marianne Jelved i Folketingets  

 spørgetid den 21. februar 1996 understregede, at regeringen ikke har nogen  

 planeer om at lade Danmark underlægge de sanktioner, der gælder for  

 ØMU-lande, hvis de ikke opfylder en række kriterier om bl.a.  

 statsunderskuddets størrelse, de såkaldte konvergenskriterier.
Det betyder,  

 at Danmark fortsat, også i forbindelse med en eventuel aftale med  

 ØMU-landene, f.eks. vil kunne vedtage en finanslov med større underskud end  

 fastsat af konvergenskriterierne, uden at Danmark af den grund kan rammes af  

 sanktioner fra EU eller fra EU's Centralbank. Økonomiministeren gav i  

 Folketingets spørgetid den 21. februar 1996 tilsagn om, at hvis regeringen  

 indgår i forhandlinger, som har forpligtende karakter på et eller andet  

 tidspunkt, så går den sædvanlige procedure, vi kender, igennem Europaudvalget  

 med mandatgivning.
Forslagsstillerne finder, at det er tilfredsstillende, at  

 regeringen har givet dette løfte, men finder, at sagen er så vigtig, at der  

 ved folketingsbeslutning bør fastlægges rammer for et sådant eventuel  

 kommende mandat.
Derfor er sådanne rammer indarbejdet som et led i nærværende  

 forslag til folketingsbeslutning.
De seneste måneders debat i medierne om ØMU-projektets problemer har i  

 stigende grad rejst kravet om enten en udsættelse eller en opgivelse af hele  

 projektet.
Sidst kunne man se det i Det Fri Aktuelt den 15. februar 1996,  

 hvor både den tidligere vismand, Anders Ølgaard, og SiD's cheføkononom, Kaj  

 Vangskjær, siger, at der nu må findes et alternativ til ØMU'en.
Ifølge Det  

 Fri Aktuelt ». . . er (de) begge fortalere for et EMS-lignende  

 samarbejde med gensidige betingelser, der ikke helt indeholder ØMU'ens  

 strenge krav til den økonomiske politik«.
Og Kaj Vangskjær siger ligeud:  

 »Jeg har svært ved at se fordelen for Danmark ved at gå med.
En  

 opfyldelse af konvergenskravene kræver så store økonomiske stramninger i alle  

 de lande, der vil med, at det vil medføre større ledighed . . . De økonomiske  

 krav vil formentlig blive endnu skrappere, når først ØMU'en går i gang.
Det  

 vil medføre politisk uro i hele EU.« Dengang man i 1991 forhandlede Maastricht-Traktaten på plads, forudså man  

 ikke den krise, som i 1992 og 1993 reelt ødelagde det eksisterende  

 EMS-samarbejde.
Sammenbruddet i EMS'en kom, fordi EF-landene siden 1987 havde  

 søgt at fastholde den kursparitet, som eksisterede mellem landene.
Men denne  

 politisk bestemte fastholdelse af kurserne var ikke i overensstemmelse med  

 den uens økonomiske politik, som de facto blev ført i EU-landene.
Derfor  

 inviterede man nærmest til spekulation i de svage valutaer.
Det var årsagen  

 til det endelige sammenbrud i EMS'en, som skete i august 1993, hvor  

 EU-landene blev tvunget af udviklingen til at opgive de snævre marginer for  

 deres landes valutakursudsving.
Siden dette tidspunkt har EU's valutaer kunne  

 svinge med 15 pct. mod før 2 pct.
Akkurat som man fra 1987 fastholdt et politisk bestemt valutakursforhold,  

 har man i fastlæggelsen af ØMU-projektet overhovedet ikke forholdt sig til  

 den økonomiske og politiske situation i slutningen af dette århundrede, hvor  

 allerhøjst nogle få EU-lande vil kunne leve op til konvergenskravene, som de  

 er formuleret nu, og hvor et flertal ikke vil kunne leve op til kravene.
Hvad  

 får det af konsekvenser for samarbejdet i EU? Arbejderbevægelsens Erhvervsråd  

 skriver i et notat den 17. januar 1996, at ». . . et af disse spørgsmål  

 er, hvordan samarbejdet omkring udviklingen af det indre marked skal  

 fortsætte i en situation, hvor muligvis et flertal af EU-landene, såvel  

 absolut som med hensyn til stemmevægte, står uden for ØMU'ens tredje  

 fase.« Den tidligere engelske udenrigsminister, Douglas Hurd, skrev en kommentar  

 i Financial Times om ØMU'en, som blev citeret i Ritzau den 31. januar 1996.  

 Han sagde heri, at forholdet mellem de lande, der deltager i ØMU'en, og de,  

 der står uden for, skal undersøges. »Det skete ikke i Maastricht, fordi  

 det blev forudsat, at alle vigtige lande ville være deltagere i ØMU . . . I  

 stedet for at forene de 15 EU-lande splitter ØMU landene i tre blokke: De,  

 der kan og vil tilslutte sig en fælles mønt i 1999; de, der sandsynligvis  

 kan, men ikke vil på dette tidspunkt; og de, der er ivrige efter at tilslutte  

 sig, men ikke kan.« Den tidligere overvismand, professor Anders Ølgaard, siger til Politiken  

 den 18. januar 1996, at i stedet for at køre videre med ØMU'en burde man  

 koncentrere sig om at udvikle et valutasamarbejde i stil med det gamle  

 EMS-system.
Han siger yderligere: »Det er lidt absurd, når flere  

 ministre siger, at vi på en gang lægger særlig vægt både på beskæftigelsen og  

 på at opfylde konvergenskriterierne.
Det er jo selvmodsigende.
Hvis man vil  

 gøre noget for beskæftigelsen, så gør man det jo ikke ved at stramme  

 finanspolitikken.
Men konvergenskriterierne tilsiger jo netop, at man skal  

 stramme finanspolitikken.« Han konstaterer derefter, at de nuværende  

 problemer er for intet at regne i forhold til de problemer, EU-landene får,  

 hvis først ØMU'en bliver til noget: »Hvis ØMU'en skal have troværdighed,  

 så forudsætter det en fælles styring.
Det betyder også, at de lande, som ikke  

 opfører sig efter reglerne, skal bankes på plads.
Det problem har ingen  

 villet røre ved med en ildtang. ØMU'en skal kunne fungere både i lyst og nød  

 - også når konjunkturerne er dårlige.
Hvis de internationale kapitalmarkeder  

 ikke længere tror på det, så ender det med, at det hele sprænger i stumper og  

 stykker, og så er vi først for alvor på spanden.« Et andet problem er, hvordan en opsplitning af EU-landene vil påvirke  

 samhandelen og den økonomiske aktivitet generelt.
Det er ingen hemmelighed,  

 at de europæiske lande er kendetegnet ved en meget stor intern samhandel.  

 Dermed vil alle landene - også de store - have indlysende økonomiske  

 interesser i de andre landes økonomiske udvikling.
Men til dato er der ingen  

 af de såkaldt ansvarlige blandt EU-landene, som overhovedet har forholdt sig  

 til den konkrete situation - hvis man absolut vil fremture og etablere ØMU'en  

 - hvordan relationerne økonomisk og valutarisk skal være mellem dem, der er  

 med i ØMU'en, og dem, der står udenfor! I Europa-Kommissionen og blandt en række af de vigtigste politiske  

 beslutningstagere har realiseringen af ØMU'en nærmest antaget karakter af en  

 politisk-ideologisk nødvendighed på tværs af alle økonomiske og sociale  

 konsekvenser.
F.eks. sagde chefen for Det Europæiske Monetære Institut,  

 Alexandre Lamfalussy, ifølge et Ritzau-telegram den 25. januar 1996, at  

 udsættelse eller total skrinlæggelse af Den Europæiske Monetære Union (ØMU)  

 vil virke som et »politisk og økonomisk chok« for Europa.
Han  

 fortsatte: »Maastricht-Traktaten er et afgørende led i den samlede  

 europæiske integrationsproces«, og tilføjede, at hvis ØMU'en bliver lagt  

 på is ». . . hvordan skal folk så kunne tro på den europæiske  

 udvikling?».
En udsættelse af ØMU vil også kunne true EU's indre marked,  

 sagde han og fortsatte: »Jeg er overbevist om, at vi ikke vil kunne  

 udnytte det indre marked fuldt ud, hvis vi ikke har en fælles mønt.
Fraværet  

 af en sådan vil betyde usikkerhed, hvilket igen kan betyde fejlplacering af  

 økonomiske ressourcer.
Bare tænkt på, hvordan USA ville fungere med 15  

 forskellige valutaer.« At et hovedformål med ØMU'en er politisk og ikke kun økonomisk blev til  

 fulde bekræftet af den franske regeringschef, Alain Juppe, da han den 20.  

 februar 1996 i den franske nationalforsamling ifølge Reuter skulle have sagt,  

 at den planlagte ØMU primært var et politisk projekt for at beskytte EU fra  

 de centrifugalkræfter, som ville træde i kraft i forbindelse med den  

 planlagte udvidelse af EU, og samtidig var projektet med til at forstærke det  

 fransk-tyske lederskab for Europa.
Han sagde direkte: »ØMU'en er først  

 og fremmest et politisk valg.
Det er et spørgsmål om indflydelse, om de  

 europæiske nationers placering og rolle på den globale areana. . . Den eneste  

 tilbageblevne supermagt på Jorden har ikke længere en modvægt og handler  

 derfor med en supermagts reflekser i forhold til økonomi, politik og  

 handel.« At der her er tale om strategiske franske interesser blev  

 understreget, da den tidligere franske præsident Valery Giscard d'Estaing  

 under den samme parlamentsdebat sagde, at Frankrig måtte fastholde det  

 nuværende paritetsforhold mellem Frankrig og Tyskland.
Han understregede at  

 ». . . vores nationale interesser. . . dikterer - i forbindelse med den  

 måde, som det europæiske system bliver organiseret på fremover og i  

 udmøntningen af ansvaret - at vores regering sørger for at fastholde en  

 streng paritet med Tyskland.« ad 2:
Det står klart, at modstanden imod planerne om en fælles EU-valuta er  

 meget stor i befolkningerne.
Det kom stærkt til udtryk under den franske  

 strejkebevægelse i 1995, og tilsvarende har tyske opinionsmålinger gang på  

 gang vist, at tilhængerne af den fælles mønt udgør et mindretal i den tyske  

 befolkning.
Her i Danmark blev modstanden imod ØMU'en bekræftet i en  

 undersøgelse af Greens Analyseinstitut, som blev offentliggjort i Børsen den  

 19. februar 1996. Her siger 57,6 pct. af de adspurgte nej til ØMU'en, og kun  

 27,3 pct. siger ja.
 Selv om Danmark har besluttet at stå uden for den fælles mønt og derfor  

 ikke trues af ØMU-planerne på samme måde som den tyske og franske befolkning,  

 så vil der alligevel set fra et dansk synspunkt være store fordele ved, at  

 ØMU-planerne helt opgives.
Det har vist sig, at konvergenskravene i Maastricht-Traktaten ikke kan  

 overholdes.
Indtil nu ser kun et enkelt land, Luxembourg, ud til at kunne  

 opfylde konvergenskravene.
Forsøget på at overholde disse krav i en økonomisk  

 tilbagegangssituation vil få meget alvorlige og negative konsekvenser for  

 beskæftigelsen og de sociale forhold og vil - forhåbentlig - give anledning  

 til en voldsom folkelig modstand.
Kombinationen af konservativ politik i en række store lande og  

 konvergenskravene vil være det samme som at starte en alvorlig social  

 konfrontation.
Regeringerne afviser at gennemføre den nødvendige beskatning  

 af den bedst stillede del af befolkningen - og gennemfører ligefrem  

 skattenedsættelser for de velstillede, som det f.eks. er sket i Danmark i de  

 senere år, senest med afskaffelsen af formueskatten.
Samtidig forsøger  

 regeringerne så at overholde konvergenskravene.
Det fører til en dybt asocial  

 og beskæftigelsesfjendsk politik.
Professor Søren Kjeldsen-Kragh formulerer det i Politiken den 31. december  

 1995 på denne måde: »ØMU'en vil skabe større regionale og sociale  

 problemer, som derefter skal løses på EU-niveau.
Man taler allerede i dag om  

 at indføre en konjunkturudligningsfond, hvilket indebærer et voksende  

 EU-budget. ØMU'en vil gøre det nødvendigt at føre fælles arbejdsmarkeds- og  

 socialpolitik, og deraf følger som en naturlig konsekvens, at  

 Europa-Parlamentet skal have lovgivende kompetence.
Tilhængerne af denne  

 udvikling i de øvrige EU-lande lægger ikke skjul på, at den fælles mønt skal  

 være drivkraften bag etableringen af et Europas Forenede Stater.« Derfor er der behov for helt andre modeller end den liberalistiske  

 føderale ØMU-model.
Hertil kommer, at ØMU-modellen også ud fra et  

 valutapolitisk synspunkt er et risikabelt, ja, dumdristigt projekt.
Trods den  

 reelle opløsning af EMS-samarbejdet i 1993 har det europæiske valutasystem  

 vist sig at kunne fungere i den forstand, at de forskellige valutaer har  

 tilpasset sig, uden at det har ført til et sammenbrud i valutasystemet.
Imidlertid er der behov for en større solidaritet imod  

 valutaspekulationen.
Nogle valutaer er givetvis på grund af  

 valutaspekulanternes angreb blevet tvunget til at gennemføre større  

 devalueringer, end den økonomiske udvikling i de pågældende lande reelt  

 betinger.
Derfor er den norske og svenske krone formentlig i dag  

 undervurderet i forhold til den tyske mark og den danske krone.
Derfor må der tilstræbes et europæisk valutasystem, hvor de enkelte  

 valutakurser kan tilpasse sig hinanden i et smidigt system ud fra landenes  

 reelle økonomiske situation.
En sådan europæisk valutaaftale bør ikke  

 gennemføres i EU-regi.
Den bør være åben for andre lande, f.eks.
Norge og  

 Island.
ØMU-modellen er usmidig og farlig, fordi den urealistisk fastlåser  

 kurserne, indtil spændingerne bliver for store.
Det giver baggrund for store  

 valutakriser.
Omvendt er der behov for et mere solidarisk system end det  

 nuværende.
Der kan f.eks. indgås aftaler om, at landene rykker hinanden til  

 undsætning, hvis valutaspekulanterne angriber.
Derimod bør der ikke indføres  

 urealistiske krav om, at valutakurserne skal fastlåses i forhold til den  

 tyske mark.
Derfor synes EMS-modellen at være den indlysende rigtige løsning.  

 Den kan kombineres med internationale indgreb mod valutaspekulation, f.eks. i  

 form af en afgift på valutahandel.
Hvis der f.eks. pålægges en afgift på 1  

 promille, vil det ikke medføre mærkbar gene for mindre valutahandler til  

 f.eks. turistformål, men vil gøre det kostbart at foretage de kæmpestore  

 flytninger af valuta, som finder sted i forbindelse med valutaspekulation.
