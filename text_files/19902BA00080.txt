Nr BSF 80 Forslag til folketingsbeslutning om socialt projektarbejde m.v.
Fremsat af Hanne Thanning Jacobsen (SF) Pernille Frahm (SF) Ebba Strange  

 (SF) den 16. maj 1991 Folketinget opfordrer regeringen til at tage følgende initiativer på det socialpolitiske område:
 1) Der indføres mulighed for at etablere projektarbejde med 50 pct.  

 statsrefusion for grupper, der er socialt særligt pressede, f.eks.  

 kontanthjælpsmodtagere.
 2) Der indføres en bestemmelse i bistandsloven om, at kommuner skal  

 afsætte 1 pct. af budgetterne vedrørende lovens §§ 37 og 43 til  

 udviklingsarbejde med 50 pct. refusion.
 3) Der oprettes et socialt udviklingsråd med følgende opgaver:
 - At formulere overordnede oplæg vedrørende udviklingsarbejde samt  

 retningslinier for anvendelse af Socialministeriets udviklingsmidler.
 - At rådgive socialministeren i særlige socialpolitiske spørgsmål.
 - At følge den socialpolitiske udvikling og tage initiativ til debat eller  

 oplysningskampagner om socialpolitiske spørgsmål.
 4) I tilknytning til det sociale udviklingsråd videreføres de nuværende  

 formidlingsenheder som lokale udviklingscentre med henblik på at fremme  

 socialt udviklingsarbejde og formidle samarbejde mellem offentlige  

 myndigheder, private foreninger, det lokale erhvervsliv, uddannelses- og  

 forskningsinstitutioner m.v.
 5) På Socialministeriets budget afsættes årligt særlige sociale  

 udviklingsmidler til fremme af omstilling og udvikling af nye metoder i  

 socialt arbejde.
Bemærkninger til forslaget Almindelige bemærkninger Den 23. juni 1988 blev et flertal (alle partier bortset fra  

 Fremskridtspartiet) i Folketingets Socialudvalg enige om retningslinierne for  

 et socialt udviklingsprogram, se Folketingstidende 1987-88, 2. samling, sp.  

 237.
I beretningen hed det bl.a., at formålet bl.a. var at styrke det lokale  

 initiativ og fremme omstillingen og den forebyggende indsats inden for det  

 sociale område.
Aktiviteterne skulle kunne ske både i offentlige og private  

 institutioner og foreninger og gerne gennem et samarbejde.
Det var vigtigt,  

 at der blev tale om projekter og ideer, som var grænseoverskridende, så der  

 skete en opblødning af de forskellige båsesystemer.
Der ville derfor blive  

 lagt vægt på, at der var tale om projekter, der gik på tværs af de  

 eksisterende systemer og sektorer.
Videre hed det, at der var tale om et program, som lagde op til en bred  

 udvikling inden for det sociale område.
Samtidig blev der nævnt eksempler på  

 nogle særlig vigtige områder - f.eks. aktiviteter, der kunne støtte folk i at  

 komme i gang igen i forhold til erhverv eller en mere aktiv/udadvendt  

 tilværelse.
Udviklingsprogrammet skulle tage udgangspunkt i lokale ideer eller  

 regionale problemstillinger.
Som ansøgere til støtte blev nævnt »lokale  

 og regionale myndigheder, offentlige institutioner, selvejende institutioner,  

 private organisationer og foreninger, grupper af borgere, beboer- og  

 boligforeninger, grundejerforeninger, detailhandlere, kirkelige  

 organisationer m.v. eller kombinationer heraf i et samarbejde«.
Den mest almindelige støtte blev forudsat ydet som bistand til  

 ideudvikling, til projektforberedelse, til konsulentstøtte og koordinering,  

 til efteruddannelse af medarbejdere m.v. og til evaluering og formidling  

 lokalt.
Normalt skulle der ske en lokal, typisk kommunal, finansiering af de  

 løbende driftsudgifter for at sikre, at en god erfaring kunne fastholdes også  

 efter tilskudsperiodens udløb.
Til styring af udviklingsprogrammet blev der nedsat et udviklingsråd,  

 Socialministeriets Udviklingsråd, og et centralt bevillingsudvalg samt lokale  

 ressource- og formidlingspersoner.
Det sidste blev konkretiseret til lokale  

 formidlingsenheder i tilknytning til eksisterende udviklingsmiljøer på det  

 sociale og tilgrænsende områder.
Til disse kunne der ydes tilskud til  

 ansættelse og aflønning af 1/2-1 person.
 Det fremgik af beretningen, at formidlingsenhederne skulle yde bistand til  

 igangsættelse, udvikling og formidling af projekterfaring, informere om  

 programmet, medvirke til erfaringsopsamling m.v.
 Økonomisk blev der afsat 50 mio. kr. i 1988 og 100 mio. kr. i hvert af de  

 følgende tre finansår, og således at ubrugte midler fra det ene år skulle  

 kunne overføres til det næste.
1991 er det sidste »normale« programår, men en del af  

 aktiviteterne løber ud over dette år.
Det er imidlertid nu, der skal tages  

 stilling til, hvad der skal ske efter udviklingsprogrammet.
»Det er bedre at give folk ressourcer frem for at skabe  

 afhængighed« er een af målsætningerne for forslagsstillernes  

 socialpolitik.
Derfor ønsker forslagsstillerne at fremme de forebyggende og  

 lokalaktiviserende muligheder.
Selv om der navnlig siden 1980 har været en lang række forsøg, som med  

 SUM-programmet tog et stort udviklingsskridt fremad, så er der stadig lang  

 vej til, at f.eks. fællesskab, sammenhæng i hverdagen og forandring er en  

 naturlig del af det sociale arbejde.
Det er blevet understreget før, at  

 sociale problemer ikke løses gennem institutionalisering eller forskellige  

 former for økonomiske ydelser.
Samtidig skal det fastslås, at anstændige  

 levevilkår for socialt udsatte grupper naturligvis er en forudsætning for de  

 pågældende.
Mennesker har behov for at opleve sig som en del af et fællesskab, har  

 behov for at kunne præge egen tilværelse og kunne udnytte ressourcer og  

 muligheder.
Uden sociale fællesskaber og muligheder opstår isolation,  

 ensomhed, aggression og ansvarsløshed.
 De hidtil indvundne erfaringer fra forsøgs- og udviklingsarbejde viser, at  

 udvikling i det sociale arbejde bedst sker lokalt i projekter, som er  

 udviklet ud fra konkrete og lokale problemer.
Bagsiden ved dette udviklingsarbejde er, at det foregår i sæt og ikke kan  

 planlægges på længere sigt.
Det har også været et problem, at mange kommuner  

 ikke har haft eller har afsat selvstændige midler til projekt- og  

 udviklingsarbejde, så det kunne blive en integreret del af det sociale  

 arbejde i kommunen.
Den 17. maj 1990 afgav Folketingets Socialudvalg en beretning over et  

 beslutningsforslag (B 50 i Folketingsåret 1989-90, se Folketingstidende  

 1989-90, forhandlingerne sp. 4136 og 5898 samt tillæg A, sp. 2891 og tillæg  

 B, sp. 1483) fremsat af SF om socialt opsøgende arbejde og socialt  

 projektarbejde.
Socialudvalget henstillede til den daværende socialminister  

 at lade de udtalelser, Socialudvalget havde modtaget, indgå i overvejelserne  

 om udvikling af socialt arbejde.
De pågældende udtalelser var overvejende  

 positive over for ideerne om projektarbejde.
 Socialministeren er kommet med en redegørelse, men at det endnu ikke var  

 tiden at komme med egentlige initiativer - herunder lovforslag.
 Udtalelserne til beslutningsforslaget var alle vægtige og overvejende  

 positive over for fortsættelse af projektarbejdetankegangen.
Bemærkninger til de enkelte punkter Ad 1 Allerede i dag anvender mange kommuner gruppearbejde og projekter i  

 forbindelse med grupper, der er særligt socialt pressede.
Det finansieres  

 ofte på kryds og tværs gennem ydelser over bistandsloven, over forskellige  

 fonde og anden lovgivning.
Den foreslåede bestemmelse vil dels være en administrativ lettelse, dels  

 fremme den ønskede udvikling af socialt arbejde.
Erfaringerne viser, at  

 projektarbejdsmetoden kan skabe løsninger for grupper af sociale brugere, som  

 ellers i mange tilfælde tabes eller nedprioriteres.
Ad 2 Forslaget indebærer, at der sikres økonomiske midler til fortsættelse af  

 det sociale udviklingsarbejde.
Midlerne afsættes lokalt, men med  

 statsrefusion.
 Erfaringerne fra bevillinger til udviklingsarbejde i forbindelse med  

 SUM-programmet skal danne baggrund for rammerne for anvendelse af de lokale  

 forsøgsmidler.
Ad 3 Det nuværende Socialministeriets Udviklingsråd omdannes til et socialt  

 udviklingsråd, så det får en selvstændig status i forhold til bl.a. at rejse  

 socialpolitiske problemstillinger.
Det sociale udviklingsråd skal være  

 rådgivende for socialministeren i aktuelle spørgsmål og beskæftige sig med  

 tildelingen af forsøgsmidler bredt set i forbindelse med den socialpolitiske  

 udvikling.
 Desuden skal udviklingsrådet udarbejde retningslinier for de centrale  

 udviklingsmidler.
 Rådet skal fremme den socialpolitiske debat bl.a. ved at afholde  

 konferencer, seminarer m.v.
Rådet skal sammensættes af personer, som har praktisk baggrund og erfaring  

 i det sociale udviklingsarbejde, og bestå af 15-20 medlemmer.
Rådet  

 sammensættes af socialministeren efter indstilling fra diverse relevante  

 organisationer.
Herudover skal der være repræsentanter for private  

 organisationer og foreninger, for personer med særlig interesse og/eller  

 sagkundskab på området f.eks. fra udviklingscentre, uddannelsesinstitutioner  

 og lignende.
Ad 4 De nuværende formidlingsenheder fortsætter som lokale udviklingscentre til  

 støtte for det lokale udviklingsarbejde.
Arbejdsopgaverne vil være  

 mangeartede, men i vidt omfang ligne de allerede eksisterende opgaver.
 Blandt hovedopgaverne kan nævnes:
- at etablere netværk mellem udviklingsmiljøer - at være bindeled mellem forskellige sektorer - at inspirere til projekter og medvirke til deres beskrivelse - at formidle viden »fra neden og op« og omvendt - at medvirke til vurdering af udviklingsarbejdet - at udvikle undervisningsmateriale - at afholde konferencer, temadage m.v. om udviklingstendenser - i almindelighed formidle konkrete erfaringer.
 Udviklingscentrene bør have tilknytning til sociale udviklingsmiljøer.
 Finansieringen skal ske med statslig deltagelse bl.a. for at sikre  

 en geografisk spredning af centrene, at centrene fortsat kan fungere  

 som »havkatte i hyttefadet«, og at også grupper, foreninger  

 og organisationer uden økonomi kan benytte sig af dem.
Ad 5 De centrale udviklingsmidler uddeles efter samme kriterier som SUM-midler,  

 men der skal tages hensyn til, hvorledes de kommunalt afsatte midler bliver  

 benyttet.
Midlerne skal hovedsagelig bruges til udviklingsarbejde, der ellers  

 ikke ville blive sat i værk.
Beløbene uddeles administrativt af et  

 bevillingsudvalg nedsat af socialministeren og det sociale udviklingsråd.
