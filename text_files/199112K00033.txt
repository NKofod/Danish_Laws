Nr LSF 33 Forslag til Lov om ændring af lov om luftfart Fremsat af trafikministeren (Ikast) den 9. oktober 1991 Vedtaget ved tredjebehandling den 3. december 1991 Lov nr. 837 af 18/12/1991 § 1 I lov om luftfart, jf. lovbekendtgørelse nr. 408 af 11. september 1985,  

 som ændret ved lov nr. 117 af 11. marts 1987 og lov nr. 429 af 13. juni 1990,  

 foretages følgende ændring:
 I § 149 indsættes som nyt stk. 11:
»Stk. 11. Overtrædelse af bestemmelser i EF-forordninger på områder,  

 der omfattes af loven, straffes med bøde eller hæfte.« Stk. 11-14 bliver herefter stk. 12-15.
§ 2 Loven træder i kraft den 1. januar 1992.
Oprindeligt fremsat forslag § 1 I lov om luftfart, jf. lovbekendtgørelse nr. 408 af 11. september 1985  

 som ændret ved lov nr. 117 af 11. marts 1987 og lov nr. 429 af 13. juni 1990  

 foretages følgende ændringer:
 1. I § 149 indsættes som nyt stk. 11:
 Stk. 11. Overtrædelse af bestemmelser i EF-forordninger på  

 områder, der omfattes af loven, straffes med bøde eller hæfte.
 2. Stk. 11-14 bliver herefter stk. 12-15.
§ 2 Loven træder i kraft den 1. januar 1992.
Bemærkninger til lovforslaget Hidtil har EF-retsakter på områder omfattet af lov om luftfart været  

 udformet som direktiver rettet til medlemsstaterne, således at disse skulle  

 udstede nationale retsakter i form af love, bekendtgørelser eller andre  

 administrative forskrifter indeholdende de pågældende bestemmelser.  

 Overtrædelse af sådanne bestemmelser kan straffes i medfør af den hjemmel,  

 der allerede findes i lovens § 149.
Det må imidlertid påregnes, at der i fremtiden vil blive tale om, at  

 EF-retsakter i videre omfang vil blive gennemført som forordninger, der  

 umiddelbart er bindende for borgerne.
Forordninger indeholder ikke  

 straffebestemmelser, og hjemmel til at pålægge straf for overtrædelser må  

 derfor findes i den nationale lovgivning.
Sådan hjemmel findes ikke i  

 luftfartsloven i dag.
Den umiddelbare anledning til, at forslaget om tilvejebringelse af den  

 fornødne straffehjemmel fremsættes nu, er et forslag fra Kommissionen om  

 harmonisering af tekniske krav og procedurer på den civile luftfarts område.  

 Forslaget er oprindeligt fremsat som et direktivforslag, men under  

 behandlingen i Rådets transportgruppe har der været overvejende stemning for  

 at gennemføre forslaget i form af en forordning.
I så fald vil bestemmelserne  

 få umiddelbart bindende virkning for ejere og brugere af luftfartøjer i  

 henseende til at opfylde nærmere bestemte krav i henseende til konstruktion,  

 vedligeholdelse og drift af luftfartøjer.
Disse bestemmelser er af væsentlig  

 betydning for luftfartens sikkerhed, og det er derfor påkrævet, at  

 overtrædelser kan belægges med straf.
Hvis harmoniseringen skulle ske på grundlag af et direktiv, ville  

 bestemmelserne i Danmark kunne gennemføres på grundlag af eksisterende  

 bemyndigelser i luftfartsloven.
Gennemførelsen ville i så fald ske i form af  

 en såkaldt BL (Bestemmelser for civil luftfart), og i en sådan bestemmelse  

 ville det i medfør af den nugældende § 149, stk. 10, kunne fastsættes, at  

 overtrædelser medfører straf af bøde eller hæfte.
