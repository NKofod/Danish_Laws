Kursansættelse, pantebreve 1. Private pantebreve Private pantebreve og gældsbreve, som ikke står i forbindelse  

 med overdragelse af fast ejendom, jf. afsnit 2 nedenfor, kan ansættes  

 til kursværdi ved opgørelsen af den skatte- og  

 afgiftsmæssige værdi, jf. punkt 19 i Skattedepartementets  

 cirkulære af 17/11 1982 om værdiansættelsen af aktiver og  

 passiver i dødsboer m.m. og ved gaveafgiftsberegning, samt ved  

 værdiansættelsen som aktiver på  

 formueopgørelsen.
 Nyudstedte pantebreve i enfamilieshuse eller ejerlejligheder med  

 årlig ydelse på 12,61 pct., heraf rente på 10 pct. p.a., og  

 indestående til udløb over ca. 16 år, kan pr. 1/1 1992 som  

 hovedregel ansættes efter følgende tabel:
(tabel udeladt) Ved pantebrevets prioritetsstilling forstås  

 belåningsgrænsen, bestemt ved pantebrevets yderligststående  

 krone.
Hvis et pantebrev sikkerhedsmæssigt er placeret over flere af de  

 angivne intervaller, sammenvejes de hertil svarende kurser eller effektive  

 renter.
Hvor der ikke foreligger pantesikkerhed, og hvor pantesikkerheden  

 består i andet end et enfamilieshus eller en ejerlejlighed, vil den  

 effektive rente være højere end ifølge tabellen.
Dette  

 vil ligeledes være tilfældet, hvis den foranstående  

 prioritering er ufordelagtig, eller hvis pantebrevet indeholder bestemmelser,  

 som indebærer risiko for forringelse af prioritetsstillingen.
 Hvis et pantebrev indeholder særlige vilkår af betydning for  

 kursansættelsen, f.eks. vilkår om ændringer i forrentnings-  

 eller afdragsvilkårene i løbetiden eller særlige  

 rykningsklausuler, korrigeres kursen for den skønnede indflydelse  

 heraf.
2. Overdragelsessummer Ved afståelse af fast ejendom opgøres fortjenesten på  

 grundlag af kontantomregning af anskaffelses- og afhændelsessummer  

 efter reglerne i Skatteministeriets bekendtgørelse nr. 663 af 23/10  

 1989 om beskatning af fortjeneste ved afståelse af fast ejendom, jf.  

 lovbekendtgørelse nr. 639 af 19/8 1991 om beskatning af fortjeneste  

 ved afståelse af fast ejendom.
 Private pantebreve m.v. skal efter disse regler kontantomregnes på  

 grundlag af kurser, som kvartalsvis offentliggøres af Told- og  

 Skattestyrelsen.
 Nedenstående tabel indeholder disse kurser vedrørende 1.  

 kvartal 1992.
Kurserne varierer med gældsposternes forrentning, restløbetid  

 og sikkerhedsmæssige placering.
 Den sikkerhedsmæssige placering af en fordring bestemmes ved den  

 procentdel, som restgælden på fordringen og foranstående  

 hæftelser udgør af den samlede handelspris.
 Fremgangsmåden vises i følgende eksempel:
En ejendom sælges for 600.000 kr.
Køber overtager  

 restgælden på indestående prioriteter, i alt 450.000 kr.  

 Restkøbesummen berigtiges ved, at køber udsteder et  

 sælgerpantebrev på 60.000 kr. med årlig ydelse på  

 12,61 pct., heraf rente på 10 pct. af den til enhver tid værende  

 restgæld, og betaler 90.000 kr. i kontant udbetaling.
 Restgælden på overtagne hæftelser, i alt 450.000 kr.,  

 udgør 75 pct. af den samlede handelspris.
 Restgælden på de overtagne foranstående hæftelser  

 og det udstedte sælgerpantebrev udgør i alt 450.000 kr. + 60.000  

 kr. = 510.000 kr., hvilket udgør 85 pct. af den samlede  

 handelspris.
 Sælgerpantebrevet er således sikkerhedsmæssigt placeret  

 i intervallet mellem 75 pct.- 85 pct. af handelsprisen.
 Sælgerpantebrevet skal derfor kursansættes på grundlag  

 af tabellen over gæld med pantesikkerhed inden for 85 pct. af pantets  

 handelsværdi.
Pantebrevets restløbetid er ca. 16 år, og omregningskursen  

 kan herefter findes i tabellen ved at gå ind under restløbetid  

 16 år og rentefod 8,01 - 10,00 pct.
I 1. kvartal 1992 vil kursen  

 være 80 og pantebrevets kursværdi 60.000 x (80/100) = 48.000  

 kr.
 Hvis et pantebrev indeholder særlige vilkår af betydning for  

 kursansættelsen, f.eks. vilkår om ændringer i forrentnings-  

 eller afdragsvilkårene i løbetiden eller særlige  

 rykningsklausuler, korrigeres tabellens kurser for den skønnede  

 indflydelse heraf.
 Hvis et pantebrev er sikkerhedsmæssigt placeret over flere af de  

 angivne intervaller, foretages en sammenvejning af de hertil svarende kurser,  

 jf. følgende eksempel:
 Et sælgerpantebrev på 90.000 kr., der afvikles på  

 tilsvarende vilkår som i foregående eksempel, er  

 sikkerhedsmæssigt placeret mellem 75-90 pct. af handelsværdien.  

 60.000 kr. af hovedstolen er placeret mellem 75-85 pct. af  

 handelsværdien og de resterende 30.000 kr. mellem 85-90 pct. af  

 handelsværdien.
 Pantebrevet kursansættes således:
60.000 kr. x (80/100) = 48.000 kr.
30.000 kr. x (79/100) = 23.700 kr.
Samlet kursværdi 71.700 kr.
 For pantebreve, der kan indfries til pari, kan der ikke anvendes en kurs  

 over 100, jf. bekendtgørelsens § 6.
 Reglerne finder tilsvarende anvendelse 1) ved opgørelse af  

 fortjeneste ved afhændelsen af afskrivningsberettigede bygninger  

 (beskatning af genvundne afskrivninger) samt 2) ved fastlæggelsen af  

 afskrivningsgrundlaget for afskrivningsberettigede bygninger, jf. § 4, stk.  

 1, i bekendtgørelse nr. 523 af 28/9 1982 om  

 kontantværdiansættelse af overdragelsessummer og om  

 oplysningspligt efter afskrivningsloven, og 3) ved skatte- og  

 afgiftsmæssig værdiansættelse af fast ejendom i  

 dødsboer m.v. samt 4) ved gaveoverdragelse, jf.  

 lovbekendtgørelse nr. 616 af 30/8 1990 om afgift af arv og gave og  

 cirkulære af 17/11 1982 om værdiansættelsen af aktiver og  

 passiver i dødsboer m.m. og ved gaveafgiftsberegning.
