 Tiltrådt påtale af, at direktionen for en banks moderselskab deltog  

 fast i bankens bestyrelsesmøder, idet de pågældende burde være valgt til  

 medlem af bankens bestyrelse.
I skrivelse af 25. januar 1993 har advokat A på vegne af K bank, klaget  

 over, at Finanstilsynet i skrivelse af 18. december 1992 og 7. januar 1993  

 (j.nr. 6255-0055) påtalte, at direktionen for K G/S i strid med  

 tavshedsbestemmelsen i bank- og sparekasselovens § 54, stk. 2, har deltaget i  

 bankens bestyrelsesmøder uden at være medlemmer af bestyrelsen.
Endvidere har  

 advokat A på bankens vegne i skrivelse af 8. juni 1993 klaget over, at  

 Finanstilsynet i skrivelse af 25. maj 1993 (j.nr. 5032-0013) har afvist at  

 anse et tillæg til direktørkontrakterne for direktørerne i K G/S for  

 tilstrækkelige til at anse direktørerne for også at være ansat i banken og  

 dermed omfattet af tavshedsbestemmelsen i bank- og sparekasselovens § 54,  

 stk. 2.
 Klagen over Finanstilsynets afgørelse af 18. december 1992.
Den 9. - 11. november 1992 samt 30. november - 4. december 1992 foretog  

 Finanstilsynet en ordinær undersøgelse i K bank.
I forbindelse med denne  

 undersøgelse blev Finanstilsynet opmærksom på, at det af bankens  

 bestyrelsesprotokol fremgik, at direktionen for bankens (bedste)moderselskab,  

 det gensidige forsikringsselskab K G/S, deltog fast i bankens  

 bestyrelsesmøder og aktivt forelagde sager for bankens bestyrelse uden at  

 være medlem heraf.
På det afsluttende møde den 16. december 1992 efter  

 undersøgelsens afslutning påtalte Finanstilsynet, at det var i strid med  

 bank- og sparekasselovens § 54, stk. 2, at direktionen for K G/S deltog i  

 bestyrelsesmøderne i banken.
Denne mundtlige påtale blev fulgt op i den  

 påklagede afgørelse af 18. december 1992, hvor tilsynet - vedrørende den del  

 af afgørelsen, der vedrører påtalen - skrev til bankens bestyrelse og  

 direktion:
»1) Tilsynet må påtale, at banken har overtrådt  

 tavshedspligtsbestemmelserne i BSL § 54, stk. 2, ved, at direktionen for K  

 G/S har deltaget i bestyrelsesmøderne uden at være medlemmer af bestyrelsen.  

 Banken pålægges hurtigst muligt at få forholdet bragt i orden.
Såfremt banken  

 fortsat ønsker, at direktionen for K G/S skal deltage i bestyrelsesmøderne,  

 er det en forudsætning, at de vælges til medlemmer af bestyrelsen.« ...
 I den af Erhvervsankenævnet indhentede redegørelse af 9. marts 1993 har  

 Finanstilsynet som begrundelse for sin afgørelse bl.a. anført: »...
 For så vidt angår sagens retlige omstændigheder skal tilsynet anføre, at  

 reglerne om tavshedspligt for ansatte i pengeinstitutter findes i bank- og  

 sparekasselovens § 54, stk. 2, der har følgende ordlyd:
»Stk. 2. Bestyrelsesmedlemmer, medlemmer af lokale bestyrelser eller  

 lignende, medlemmer af repræsentantskabet i en bank eller andelskasse,  

 revisorer og granskningsmænd samt deres suppleanter, direktører og øvrige  

 ansatte, som uberettiget videregiver eller udnytter fortrolige oplysninger,  

 som de under udøvelsen af deres hverv har fået kendskab til, straffes med  

 bøde, for så vidt højere straf ikke er forskyldt efter borgerlig straffelov.  

 Det samme gælder sådanne personer i et finansielt holdingselskab for så vidt  

 angår de oplysninger, der af et pengeinstitut skal afgives til finansielle  

 holdingselskaber efter § 37 a, stk. 9. Sædvanlige oplysninger om kundeforhold  

 kan videregives til koncernvirksomheder, jf. definitionen i  

 årsregnskabslovens § 1, stk. 2, nr. 8, der er underlagt tavshedspligt som  

 nævnt i 1. pkt., såfremt dette er erhvervsmæssigt begrundet.
Oplysninger om  

 rent private forhold må dog kun videregives med kundens samtykke.
Ansatte i  

 koncernforhold, der får sådanne oplysninger, er underkastet den i 1. pkt.  

 nævnte tavshedspligt.« Bank- og sparekasselovens § 54, stk. 2, 3. pkt., indebærer, at personer  

 ansat i koncernvirksomheder, jf. definitionen i årsregnskabslovens § 1, stk.  

 2, nr. 8, og som er underlagt en tavshedspligt som nævnt i 1. pkt., kan  

 modtage sædvanlige kundeoplysninger, det vil sige oplysninger om f.eks. navn,  

 adresse og stilling, hvis det er erhvervsmæssigt begrundet.
 Bestemmelsen har til formål at begrænse udbredelsen af fortrolige  

 oplysninger, således at dette kun kan ske til selskaber, hvis medarbejdere i  

 forvejen er vant til at omgås sådanne oplysninger.
 Dette antages alene at være tilfældet, hvor der i lovgivningen er pålagt  

 en særskilt tavshedsforskrift f.eks. for medarbejdere i forsikringsselskaber  

 og børsmæglerselskaber.
 Baggrunden for kravet indebærer, at det ikke kan anses for opfyldt, hvis  

 medarbejdere i et selskab, som foreslået af advokat A, frivilligt  

 underskriver en særskilt tavshedserklæring.
 Det følger af bank- og sparekasselovens § 54, stk. 2, 4. pkt., at  

 oplysninger om rent private forhold kun må videregives med kundens samtykke.
 Bank- og sparekasselovens § 54, stk. 2, 5. pkt., foreskriver, at i de  

 tilfælde, hvor en fortrolig oplysning er videregivet, hvad enten dette er  

 sket med kundens udtrykkelige samtykke eller i medfør af reglen i 2. pkt., er  

 oplysningen stadig underlagt tavshedsreglen og sikrer således kunden, at  

 oplysningen ikke videregives til selskaber uden for koncernen.
 Da det udtrykkeligt fremgår af formuleringen af 3. pkt., samt hensynene  

 bag denne, jf. ovenfor, at sædvanlige kundeoplysninger kun kan videregives  

 uden samtykke, hvis modtageren er underlagt tavshedspligt i medfør af  

 lovgivning, får 5. pkt. selvstændig betydning i de situationer, hvor  

 oplysninger - sædvanlige eller personlige - videregives med kundens samtykke,  

 når de personer der modtager oplysninger ikke i forvejen er pålagt  

 tavshedspligt i medfør af lovgivning.
 Det bemærkes, at hensynene bag 3. pkt., nemlig at medarbejdere, der uden  

 kundens samtykke modtager sædvanlige kundeoplysninger, skal være vant til at  

 behandle fortrolige oplysninger ikke ville blive opfyldt, hvis det blev  

 antaget, at alle personer i en koncern, der modtager oplysninger eo ipso  

 opfylder kravet om tavshedspligt i 3. pkt. i medfør af bestemmelsens sidste  

 pkt.
Endvidere skal nævnes, at hvis advokat A's fortolkning blev lagt til  

 grund, ville ordene »der er underlagt tavshedspligt som nævnt i 1.  

 pkt.« i 3. pkt. være uden betydning. ...' Advokat A har på klagers vegne herom bemærket, at koncerndirektørerne  

 allerede er omfattet af tavshedspligten i bank- og sparekasselovens § 54,  

 stk. 2, og at der derfor ikke er behov for, at de indtræder i bankens  

 bestyrelse eller tilknyttes banken på anden måde.
Bestemmelsen må forstås  

 således, at ansatte i koncernforhold, der får oplysninger, der skal  

 hemmeligholdes, også er underkastet den tavshedspligt, som bankens  

 bestyrelsesmedlemmer m.v. har efter § 54. Finanstilsynets pålæg bør derfor  

 ophæves.
 Klagen over Finanstilsynets afgørelse af 25. maj 1993.
 Ved skrivelse af 17. marts 1993 fremsendte advokat A direktørkontrakt  

 mellem K A/S (moderselskab for K bank) og direktør B samt tillæg hertil til  

 Finanstilsynet og anmodede om tilsynets accept af, at ansættelsen efter de  

 heri indeholdte retningslinier medførte, at påtalen, jf. ovenfor, bortfaldt.
 Det nævnte udkast til direktørkontrakt § 1, om arbejdsområde har følgende  

 indhold:
»Stk. 1. Direktøren er ansat som administrerende direktør og formand  

 for K A/S's direktion.
Direktøren er berettiget til og forpligtet så længe  

 ansættelsesforholdet består tillige at beklæde hvervet som administrerende  

 direktør og formand for direktionen i moderselskabet K G/S samt efter  

 bestyrelsens nærmere bestemmelse hvervet som administrerende direktør eller  

 bestyrelsesmedlem i andre selskaber indenfor K koncernen.
 Stk. 2. Den administrerende direktør repræsenterer i alle forhold de  

 selskaber m.v., hvor han gør tjeneste som administrerende direktør og  

 forestår den daglige ledelse i overensstemmelse med lovgivningens,  

 vedtægternes og de respektive bestyrelsers nærmere bestemmelser.
Stk. 3. Direktørens arbejds- og ansvarsområder fastsættes af bestyrelsen.  

 Bestyrelsen kan når som helst foretage ændringer i direktionens sammensætning  

 og arbejdsområde.
Sådanne ændringer kan ikke påberåbes som grundlag for  

 erstatning eller misligholdelse af kontrakten, jfr. dog § 8.« Udkastet til tillæg til kontrakten har følgende indhold:
»I tilslutning til nævnte ansættelseskontrakt er det vedtaget af  

 selskabets bestyrelse og tiltrådt af datterselskabernes bestyrelser, at  

 direktør NN formeligt anses for ansat ikke alene i moderselskabet, men  

 tillige i hvert af de nedenfor anførte datterselskaber, hvorved det  

 udtrykkeligt aftales, at direktør NN underkaster sig det regelsæt, som nu  

 gælder eller måtte blive gældende for såvel moderselskabet som for de  

 respektive datterselskaber, herunder Lov om forsikringsvirksomhed og Lov om  

 banker og sparekasser.« Den 25. maj 1993 meddelte Finanstilsynet klageren bl.a.:
 »... at det er Finanstilsynets opfattelse, at der ved det foreslåede  

 tillæg til direktørkontrakterne for direktørerne i K G/S alene skabes et  

 formelt ansættelsesforhold til - i dette tilfælde - K-banken.
 Det foreslåede tillæg indebærer således ikke, at der etableres et reelt  

 ansættelsesforhold, herunder at de pågældende direktører pålægges nogen  

 arbejdsforpligtelser i relation til K bank.
 Formålet med det foreslåede tillæg til direktørkontrakterne er efter  

 Finanstilsynets opfattelse således alene, at tillægget skal bringe de  

 pågældende direktører ind under begrebet »ansat« i bank- og  

 sparekasselovens § 54, stk. 2.
 Det foreslåede tillæg modsvarer derfor i realiteten en særskilt  

 privatretlig tavshedserklæring, hvilket efter Finanstilsynets opfattelse ikke  

 er foreneligt med bank- og sparekasselovens § 54, stk. 2.
 ... den foreslåede løsning (kan derfor ikke) - anses som tilstrækkeligt  

 til opfyldelse af tavshedspligtbestemmelsen i bank- og sparekasselovens § 54,  

 stk. 2.
I klageskrivelsen af 8. juni 1993 og i et supplerende indlæg af 20. august  

 1993 har advokat A om den nye afgørelse anført, at det er forfejlet af  

 Finanstilsynet at sidestille tillægget til direktørkontrakterne med en  

 privatretlig tavshedserklæring.
Der er tale om et egentligt  

 ansættelsesforhold, og det er op til arbejdsgiverne, herunder banken, i  

 samråd med direktørerne nærmere at fastlægge, hvilke arbejdsopgaver  

 ansættelsen medfører.
Det kan i den forbindelse ikke antages at have  

 betydning for anvendelsen af bank- og sparekasselovens § 54, stk. 2,  

 hvorledes en bank nærmere beskriver en af sine ansattes arbejds- og  

 funktionsområder.
I den af Erhvervsankenævnet indhentede redegørelse af 9. juli 1993 fra  

 tilsynet om afgørelsen har tilsynet som begrundelse for sin afgørelse i det  

 væsentlige gentaget sin argumentation fra afgørelsen.
Finanstilsynet har  

 herudover henvist til, at klageren ikke har svaret på, hvilket indhold  

 ansættelserne har, herunder om der påhviler direktørerne nogen  

 arbejdsforpligtelser.
Klageren har alene henvist til, at det for klageren er  

 afgørende, at der med tillægget skabes et egentligt ansættelsesforhold.
 Genoptagelse af behandlingen i ankenævnet ved skrivelse af 25.  

 november 1993 til Finanstilsynet.
 Efter at ankenævnet den 24. august 1993 havde meddelt parterne, at den  

 skriftlige behandling var afsluttet, genoptog nævnet behandlingen ved  

 skrivelse af 25. november 1993 til Finanstilsynet således:
»Efter aktieselskabsloven (særligt kapitel 9) her suppleret af bank-  

 og sparekasseloven (særligt kapitel 4) er et bankaktieselskabs bestyrelse et  

 bestemt afgrænset og formaliseret organ, der bl.a. som hovedregel bygger på  

 valg af generalforsamlingen.
Selskabslovgivningen indeholder endvidere  

 specifikke regler for, hvem der har adgang til at deltage i bestyrelsesmøder  

 uden at være medlem af bestyrelsen, jf. f.eks. aktieselskabslovens § 56, stk.  

 2, og bank- og sparekasselovens § 19. Til medlemskab af bestyrelsen og for en  

 direktør i selskabet er der selskabsretligt knyttet en forpligtelse til at  

 arbejde i vedkommende selskabs interesse og såvel et civilretligt som  

 strafferetligt ansvar.
Gennem regelsættet sker der endvidere en afgrænsning i  

 forhold til f.eks. tavshedspligtsbestemmelser.
 Det må derfor overvejes, om det følger direkte af almindelige  

 selskabsretlige regler, at andres - in casu direktører i K G/S - deltagelse i  

 bestyrelsesmøder i K bank er umiddelbart retsstridig, således at  

 Finanstilsynets indgriben må anses for hjemlet heri, og således at  

 Finanstilsynet er afskåret fra at give tilladelse hertil.
Som led i de nævnte regler skal jeg endvidere pege på, at det følger af  

 bank- og sparekasselovens § 19, stk. 5, at en direktør i en bank - in casu -  

 K bank -ikke kan deltage i ledelsen af en anden erhvervsvirksomhed.  

 Direktører i K bank kan således ikke være direktører i eller medlem af  

 bestyrelsen i K G/S uden Finanstilsynets samtykke.« I skrivelse af 20. december 1993 gentog Finanstilsynet i det væsentlige  

 tilsynets tidligere bemærkninger vedrørende bank- og sparekasselovens § 54,  

 stk. 2. Det hedder herom bl.a.:
 »For så vidt angår fortrolige rent private oplysninger om  

 kundeforhold kan disse imidlertid ikke videregives, med mindre den enkelte  

 kunde giver sit samtykke hertil.
 Der er således tale om, at fortrolige kundeoplysninger alene kan  

 videregives til personer underlagt en offentligretlig tavshedspligt, hvortil  

 kommer at det ved rent private kundeoplysninger kræves, at kundens samtykke  

 til videregivelsen foreligger.
Det er derfor ikke tilstrækkeligt, at der udarbejdes en privatretlig  

 tavshedserklæring, hvilket det foreslåede »Tillæg til  

 ansættelseskontrakt« må antages at være, da dette tillæg i følge sit  

 indhold alene er af formel karakter, og som alene har til formål at bringe  

 den pågældende direktør ind under begrebet »ansat« i lov om banker  

 og sparekasser m.v. § 54.' Finanstilsynet tiltrådte endvidere betragtningerne i ankenævnets skrivelse  

 og konkluderede:
 »I henhold til de almindelige selskabsretlige regler vil det således  

 ikke være foreneligt med bestyrelseserhvervets karakter eller med  

 bestyrelsens selskabsretlige status og ansvar, at udenforstående - her  

 direktørerne i K G/S - deltager i bankens bestyrelsesmøder.
 Det skal tillige bemærkes, at der i det foreslåede »Tillæg til  

 ansættelseskontrakt« er anført, at den pågældende direktør i K G/S  

 »formeligt anses for ansat ikke alene i moderselskabet, men tillige i  

 hvert af de nedenfor nævnte datterselskaber«, hvilket i dette tilfælde  

 er K bank.
Såfremt dette skal forstås således, at den pågældende direktør tillige  

 skal anses som ansat under stillingsbetegnelsen »direktør« i  

 banken, er dette ikke foreneligt med lov om banker og sparekasser m.v. § 19,  

 stk. 5, med mindre Finanstilsynets tilladelse foreligger.' Advokat A, der var gjort bekendt med ankenævnets skrivelse af 25. november  

 1993, har herefter i skrivelse af 21. januar 1994 i anledning af  

 Finanstilsynets nævnte udtalelse gjort følgende gældende:
»Det må stå klart, at aftalen mellem på den ene side K G/S som  

 hovedarbejdsgiver, der tiltrædes af datterselskabet som (med)-arbejdsgiver,  

 og på den anden side den pågældende direktør konstituerer et egentligt  

 ansættelsesforhold og ikke har karakter af en »privatretlig  

 tavshedserklæring«.
Jeg gør gældende, at de pågældende personer kan  

 ansættes i datterselskabet på den skete måde, og at det står arbejdsgiverne  

 frit for herefter at fastlægge, hvilke arbejdsopgaver ansættelsen i  

 datterselskabet indebærer.
Jeg præciserer, at de pågældende naturligvis ikke  

 ønskes ansat som eller anmeldt som direktører i datterselskabet. ...
Det (er) ikke min opfattelse, at de citerede bestemmelser  

 (Aktieselskabslovens § 56, stk. 2, og Lov om Banker og Sparekasser m.v. §§  

 19, 23 og 27) indeholder nogen angivelser af, i hvilket omfang en  

 (bank)aktieselskabsbestyrelse kan tillade andre end bestyrelsens medlemmer at  

 være tilstede i bestyrelsesmøderne.
Jeg gør tværtimod gældende, at  

 bestyrelsen efter gældende dansk selskabsret er kompetent til at indkalde  

 ansatte i selskabet til bestyrelsesmøde og således tillade den pågældendes  

 deltagelse.
Endelig finder jeg iøvrigt anledning til at henvise til tidligere praksis  

 fra Forsikringsrådet, hvor man har accepteret kommitteret ordninger i  

 forsikringsselskabers bestyrelser og senest C Bank A/S, hvor  

 garantikonsortiet efter det for mig oplyste havde en repræsentant tilknyttet  

 Bankens bestyrelse som kommitteret, men uden at denne var indvalgt som  

 medlem.' Ankenævnet udtaler:
 Det følger af almindelige selskabsretlige regler om valg, sammensætning,  

 opgaver og ansvar m.v. for en bestyrelse i et aktieselskab, her et  

 bankaktieselskab, hvorom bank- og sparekasseloven indeholder skærpede regler,  

 at udenforstående, her moderselskabet K G/S' direktion, ikke uformelt kan  

 indgå som almindeligt led i datterselskabet K banks bestyrelse, men at  

 forudsætningen herfor er, at de pågældende i så fald vælges til medlem af  

 bankens bestyrelse.
 Da Finanstilsynets påtale beror på en konstatering - ubestridt af klager -  

 af, at direktionen for bankens moderselskab K G/S deltog fast i bankens  

 bestyrelsesmøder tiltrædes under hensyn til det anførte den meddelte påtale.
Det tilføjes, at en udvidelse af ansættelsesforholdet for direktørerne i  

 moderselskabet til tillige at omfatte datterselskabet ikke gør nogen  

 forandring heri.
Det bemærkes herved i øvrigt, at det er ankenævnets  

 opfattelse, at det følger direkte af klagers forslag, at udvidelsen, der  

 knytter sig til direktørkontrakten, sker som direktør, og at forholdet derfor  

 vil være i modstrid med bank- og sparekasselovens § 19, stk. 5.
