Offererstatningslovens § 6 a - egen skyld eller accept af risiko, j.nr. 10-520-15963 Ansøger var gæst på en restaurant, hvor skadevolder var dørmand.
Ansøger kom op at toppes med en anden gæst og nikkede ud efter gæstens ansigt 2 gange, dog uden at ramme.
Skadevolder så dette og ville smide ansøger ud af restauranten.
Ansøger ville ikke gå, og han tog halsgreb på skadevolder.
Skadevolderen fik herefter, sammen med restaurantejeren, ansøger ud af restauranten, hvorefter skadevolder slog ansøger flere gange med knyttet hånd, bl.a. i ansigtet.
Skadevolder blev i retten idømt 60 dages betinget fængsel for knytnæveslagene, og ansøger blev i retten idømt 60 dages ubetinget fængsel for halsgrebet.
Retten lagde ved sagens afgørelse til grund, at skadevolder var i en oprørt sindstilstand, der var fremkaldt af det netop overståede halsgreb, som ansøger havde foretaget.
 Nævnet afslog ansøgningen om erstatning efter § 6 a, da ansøger selv havde medvirket til skaden.
