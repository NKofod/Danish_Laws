Ny udbetalingsperiode/pension - Pensionsordning, nedsættelse af udbetalingsperiode  

 fra 5 til 2 år Ligningsrådet blev anmodet om bindende  

 forhåndsbesked om følgende:
 A har i december måned 1991 oprettet en  

 ophørende pensionsordning med løbende udbetalinger i et  

 forsikringsselskab med en årlig præmie på 500.000 kr. i ti  

 år.
 Udbetalingsperioden er fastsat til 5 år fra det  

 aftalte pensioneringstidspunkt omkring år ca. 2000.
 I den anledning stilles følgende  

 spørgsmål:
1. Vil det påvirke fradragsretten, at  

 udbetalingsperioden ændres fra fem år til to år med  

 mulighed for, inden udbetaling påbegyndes, at forlænge  

 udbetalingsperioden? 2. Vil der ske skattemæssig omfordeling af fradrag  

 for foretagne præmieindbetalinger, såfremt  

 præmieindbetaling ophører inden tiårsperiodens  

 udløb på grund af død eller invaliditet? 3. Vil udbetaling til forsikrede eller medforsikrede kunne  

 påbegyndes i tilfælde af forsikredes død eller invaliditet  

 inden tiårsperiodens udløb uden skattemæssige  

 konsekvenser? Sagens omstændigheder var i øvrigt  

 følgende:
 Om baggrunden for at etablere den ophørende  

 livrente forklarer A for det første, at han og hans hustru har  

 måttet konstatere, at de betydelige pensionsforsikringer, som de  

 igennem årene har etableret i forskellige forsikringsselskaber og  

 pensionskasser på grund af realrenteafgift og faldende bonus ikke er  

 fulgt med udviklingen.
 Dernæst finder A det ikke muligt på grund af  

 hans alder på forsikringsbasis at forøge pensionsopsparingen,  

 hvorfor han alene kan foretage indskud på livrenter.
 Endelig er der mulighed for, at han fratræder som  

 partner i firma B, inden han opnår den i partner kontrakten fastsatte  

 72-års alder, hvorfor han ønsker at kompensere for  

 fraværet af betydelige erhvervsindtægter ved at tegne den  

 omhandlede livrenteforsikring.
 Forsikringen var oprindelig tænkt oprettet som en  

 ophørende livrente over to år.
 Forsikringsselskabet har imidlertid oplyst, at der i  

 Assurandør-Societetets livsforsikringsudvalg er indgået en  

 brancheaftale, hvorefter livs- og pensionsforsikringsselskaberne ikke  

 etablerer ophørende livrenter med kortere udbetalingsperiode end fem  

 år.
 Forsikringsselskabet har dog erklæret sig villig til  

 at fravige denne brancheaftale til fordel for en livrente med en  

 udbetalingsperiode på to år, såfremt der opnås vished  

 for, at præmierne til en sådan ordning af skattemyndighederne  

 anses for fuld fradragsberettiget.
Pensionsbeskatningsloven bygger på en  

 betænkning fra 1966, betænkning nr. 419 om beskatningen af  

 pensionsordninger m.v.
Det er heri i forbindelse med omtalen af de  

 løbende ordninger nævnt, at det forhold, at ydelserne skal  

 være livsbetingede, ikke betyder, at der skal være tale om  

 livsvarige ydelser.
Bestemmelsen omfatter derfor også ophørende  

 livrenter.
Endvidere er særligt i forbindelse med omtalen af de  

 lovbaserede ordninger med løbende udbetalinger nævnt, at det  

 forhold, at der skal være tale om løbende ydelser, kræver,  

 at der skal være tale om mindst en livsbetinget udbetaling.
 Sidstnævnte bemærkning er gentaget i  

 bemærkningerne til pensionsbeskatningslovforslaget for 1971.
 Selv om pensionsbeskatningslovens § 2 ikke stiller direkte  

 krav om, at udbetalingen skal ske over en vis periode, er hermed dog ikke  

 sagt, at enhver ophørende livrente så er omfattet af  

 bestemmelsen, idet bestemmelsen indirekte kan siges at indeholde et  

 sådant krav i og med det i bestemmelsen indeholdte krav om, at  

 ordningen skal gå ud på at sikre pension.
 Ligningsrådet er derfor enig med  

 Assurandør-Societetets livsforsikringsudvalg i, at der må  

 opstilles et minimumskrav til udbetalingsperioden i en ophørende  

 livrente, for at det er rimeligt at tale om en pensionsordning, der går  

 ud på at sikre pension i form af løbende ydelser.
Ad spm. 1) Under disse omstændigheder finder  

 Ligningsrådet ikke, at en ophørende pensionsordning med  

 løbende udbetalinger, der fraviger de i branchen gældende  

 minimumskrav på 5 år for udbetalingsperiodens længde, er  

 omfattet af reglen i pensionsbeskatningslovens § 2.
 Ordningen er i stedet omfattet af den nye regel i  

 pensionsbeskatningslovens § 53 A, hvilket indebærer, at  

 præmieindbetalingen ikke er fradragsberettiget, at kapitalværdien  

 af ordningen skal medregnes til den skattepligtige formue, samt at  

 tilvæksten til ordningen skal medregnes i den skattepligtige indkomst  

 som kapitalindkomst.
Ad spm. 2) og spm. 3) Er der ved indkomstopgørelsen foretaget fradrag for  

 præmier eller bidrag til en pensionsordning med løbende  

 udbetalinger, og indbetalingerne nedsættes eller ophører  

 på et tidspunkt, hvor de foretagne fradrag overstiger de beløb,  

 der kunne være fradraget på grundlag af de faktiske  

 indbetalinger, omregnes fradragsretten i forhold til de faktisk betalte  

 præmier.
 Omregning skal dog ikke ske i tilfælde, hvor  

 indbetalingerne nedsættes eller ophører på grund af  

 ejerens død eller invaliditet, og dette efter policevilkårene  

 berettiger til præmiefritagelse, opsat udbetaling eller  

 påbegyndelse af udbetalingerne, jf. pensionsbeskatningslovens § 18  

 A.
