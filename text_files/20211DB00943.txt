Betænkning afgivet af Udlændinge- og Integrationsudvalget den 17. maj 2022 Betænkning over Forslag til folketingsbeslutning om at tiltrække kvalificeret international arbejdskraft til Danmark på rimelige arbejdsvilkår [af Troels Lund Poulsen (V), Rasmus Jarlov (KF), Lars Boje Mathiesen (NB), Ole Birk Olesen (LA) m.fl.]:
1. Indstillinger Et flertal i udvalget (S, DF, SF, RV, EL og FG) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, KF og NB) indstiller beslutningsforslaget til vedtagelse uændret.
 Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti Dansk Folkepartis medlemmer af udvalget bemærker, at forslagsstillerne med forslaget ønsker at implementere en række tiltag, som skal tiltrække international arbejdskraft, herunder at nedsætte beløbsordningen for udenlandsk arbejdskraft.
DF bemærker, at formålet med beløbsgrænsen er at sikre, at det kun er de absolut mest essentielle arbejdere uden for EU, der kan få lov at komme til Danmark og arbejde.
Beløbsgrænsen sikrer, at virksomhederne er nødt til at overveje, om det er nødvendigt at importere arbejdskraft fra fremmede lande i stedet for at betale en dansker for at udføre arbejdet.
En nedsættelse af beløbsgrænsen for udenlandsk arbejdskraft vil presse det danske lønniveau ned.
DF bemærker endvidere, at en nedsættelse vil have konsekvenser for andre end arbejdstagere med specialiseret arbejdskraft.
Det vil også få indflydelse på en række job, hvortil der ikke kræves særlige kompetencer.
DF bemærker desuden, at behovet for udenlandsk arbejdskraft fra lande uden for EU er overdrevet, og peger i den forbindelse på, at der er mange arbejdsløse, der ikke er registreret som arbejdsløse, bl.a. fordi de ikke modtager dagpenge eller kontanthjælp.
Derudover er der mange unge, der står uden læreplads og mange millioner ledige i EU, hvoraf langt over halvdelen har en gymnasial, faglært eller videregående uddannelse.
Disse personer er ikke omfattet af beløbsordningen og kan frit tage et job i Danmark.
 DF ser derfor med stor bekymring på en nedsættelse af beløbsgrænsen, der vil presse det danske lønniveau betragteligt og øge antallet af ikkevestlige indvandrere i Danmark, på trods af at vi i Danmark oplever store integrationsproblemer med denne gruppe.
 DF kan på den baggrund ikke støtte forslaget.
3. Udvalgsarbejdet Beslutningsforslaget blev fremsat den 8. februar 2022 og var til 1. behandling den 31. marts 2022. Beslutningsforslaget blev efter 1. behandling henvist til behandling i Udlændinge- og Integrationsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 1 bilag på beslutningsforslaget.
Bjørn Brandenborg (S) Birgitte Vind (S) Camilla Fabricius (S) fmd.
Thomas Jensen (S) Kasper Sand Kjær (S) Julie Skovsby (S) Lars Aslan Rasmussen (S) Rasmus Horn Langhoff (S) Rasmus Stoklund (S) Carl Valentin (SF) Halime Oguz (SF) Anne Sophie Callesen (RV) Kathrine Olldag (RV) Pernille Skipper (EL) Rosa Lund (EL) Sikandar Siddique (FG) Mads Fuglede (V) Anne Rasmussen (V) Heidi Bank (V) Erling Bonnesen (V) Marlene Ambo-Rasmussen (V) Morten Dahlin (V) Pia Kjærsgaard (DF) nfmd.
Morten Messerschmidt (DF) Peter Skaarup (DF) Marcus Knuth (KF) Rasmus Jarlov (KF) Pernille Vermund (NB) Carsten Kissmeyer (V) Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
