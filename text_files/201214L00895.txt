Betænkning afgivet af Klima-, Energi- og Bygningsudvalget den 16. maj 2013 Betænkning over Forslag til lov om ændring af byggeloven og lov om bygnings- og boligregistrering (Indførelse af mål for sagsbehandlingstiden for byggesager (servicemål), indførelse af en certificeringsordning for transportable konstruktioner, øget mulighed for indhentning af oplysninger i forhold til forebyggelse af ulykker i bygninger m.v. og udvidet registrering af varmeinstallationer m.v. i medfør af lov om bygnings- og boligregistrering) [af klima-, energi- og bygningsministeren (Martin Lidegaard)]:
1. Ændringsforslag Klima-, energi- og bygningsministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 20. februar 2013 og var til 1. behandling den 28. februar 2013. Lovforslaget blev efter 1. behandling henvist til behandling i Klima-, Energi- og Bygningsudvalget.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring, og klima-, energi- og bygningsministeren sendte den 28. november 2012 dette udkast til udvalget, jf.
KEB alm. del  bilag 69. Den 20. februar 2013 sendte klima-, energi- og bygningsministeren de indkomne høringssvar og et notat herom til udvalget.
Spørgsmål Udvalget har stillet 6 spørgsmål til klima-, energi- og bygningsministeren til skriftlig besvarelse, som denne har besvaret.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Dansk Byggeri, DI Byg, Kommunernes Landsforening og Landbrug & Fødevarer.
 Klima-, energi- og bygningsministeren har over for udvalget kommenteret de skriftlige henvendelser.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af klima-, energi- og bygningsministeren, tiltrådt af udvalget:
 1) Efter nr. 7 indsættes som nyt nummer:
 »01. § 28, stk. 1, affattes således:
»Gebyrer for kommunalbestyrelsens behandling af ansøgninger i henhold til loven skal opkræves efter tidsforbrug.
Undtaget fra dette krav er dog mindre bygninger, herunder carporte, garager, udhuse, drivhuse m.v. og tilbygninger hertil.
Klima-, energi- og bygningsministeren kan fastsætte nærmere regler om opkrævning af gebyrer for kommunalbestyrelsens behandling af ansøgninger i henhold til loven eller regler fastsat i medfør af loven.«« [Krav om, at byggesagsgebyrer skal opkræves efter tidsforbrug] 2) Efter nr. 10 indsættes som nyt nummer:
»02. I § 29, stk. 1, ændres »§ 28, stk. 1 og 3« til: »§ 28, stk. 1 og 4«.« [Konsekvensændring som følge af indsættelse af nyt stk. 3 i § 28] Til § 2 3) Nr. 1 udgår.
[Fortsat forbud mod at anvende Bygnings- og Boligregistrets energiforbrugsdata til kontrol med energiforbrug] Til § 3 4) Paragraffen affattes således:
»§ 3 Stk. 1. Loven træder i kraft den 1. juli 2013, jf. dog stk. 2.
Stk. 2. § 1, nr. 01, træder i kraft den 1. januar 2015.« [Ikrafttrædelsesbestemmelse til kravet om opkrævning af byggesagsgebyrer efter tidsforbrug] Bemærkninger Til nr. 1 Regeringens Vækstplan DK, som skal fremme vækst og beskæftigelse i den private sektor gennem bl.a. forbedrede rammevilkår for virksomhederne, indeholder et initiativ, der skal sikre en hurtigere og mere effektiv byggesagsbehandling og ensartethed i opkrævningen af byggesagsgebyrer.
Kommunerne har en uensartet praksis i opkrævningen af byggesagsgebyrer, hvorfor virksomheder og borgere oplever store forskelle i størrelserne af byggesagsgebyrerne.
Regeringen ønsker derfor at ændre byggelovens gebyrbestemmelse, således at der stilles krav om, at kommunerne fremover skal opkræve gebyrer for byggesagbehandlingen efter tidsforbrug med henblik på at fremme en mere gennemskuelig og ensartet gebyropkrævning.
Efter den gældende byggelovs § 28, stk. 1, fastsætter klima-, energi- og bygningsministeren nærmere regler om gebyrer for kommunalbestyrelsens behandling af ansøgninger i henhold til loven.
Efter de gældende regler kan kommunerne selv bestemme, om omkostningerne til byggesagsbehandlingen skal finansieres gennem opkrævningen af byggesagsgebyrer, eller om omkostningerne helt eller delvis skal dækkes via skatteindtægter.
 Ved ændringen af byggeloven ved lov nr. 514 af 17. juni 2008 blev det i bemærkningerne anført, at der for at sikre gennemsigtighed og øget ensartethed i kommunernes ressourceforbrug ville blive udarbejdet en bekendtgørelse, som skulle angive, hvordan byggesagerne skulle kategoriseres, så det blev muligt for kommunerne at fastlægge rammerne for udredningen af ressourceforbruget inden for de enkelte bygningstyper.
Med bemærkningerne til lov nr. 514 af 17. juni 2008 blev der således foretaget en ændring af den hidtidige praksis for kommunernes opkrævning af byggesagsgebyrer med den hensigt at hindre, at der ikke systematisk blev opkrævet et højere gebyr for enkelte typer af byggeri, end den enkelte kommunes omkostninger for sagsbehandlingen af den pågældende type byggeri.
Udmøntningen skete i bygningsreglementet 2008, kapitel 1.12, stk. 4, hvor der blev indført fem bebyggelseskategorier, som kommunerne efter ændringen skulle opdele opkrævningen af byggesagsgebyrer efter.
Efter indførelsen af de fem bebyggelseskategorier har det ikke været muligt for kommunerne at krydsfinansiere byggesagsbehandlingen på tværs af bebyggelseskategorierne.
Den foreslåede ændring af byggeloven i § 28, stk. 1, medfører, at der indføres regler, som i videre udstrækning skal sikre gennemsigtighed og større ensartethed i kommunernes måde at opgøre byggesagsgebyrerne på.
Dette opnås, ved at der fastsættes bestemmelse om, at gebyrer for kommunalbestyrelsens behandling af byggeansøgninger skal opkræves efter tidsforbrug.
Den foreslåede ændring indebærer, at klima-, energi- og bygningsministeren bemyndiges til at fastsætte regler om, at kommunalbestyrelsen skal opkræve gebyr for hver byggesag i forhold til den tid, kommunen har brugt på at behandle byggesagen, således at størrelsen af gebyret vil afspejle, hvor lang tid kommunen har brugt på at behandle ansøgerens byggesag.
Da den foreslåede ændring medfører, at byggesagsgebyrer skal opkræves efter tidsforbrug, vil det ikke blive muligt for kommunerne at opkræve et fast grundgebyr eller et »opstartsgebyr« ved siden af timebetalingen.
 Ved udmøntningen af bestemmelsen vil det være op til den enkelte kommune at bestemme, om omkostningerne til byggesagsbehandlingen skal finansieres gennem opkrævningen af byggesagsgebyrer, eller om omkostningerne helt eller delvis skal dækkes via skatteindtægter.
Den foreslåede ændring af byggelovens § 28, stk. 1, ændrer ikke i principperne for kommunernes opkrævning af gebyrer.
Kommunerne må således fortsat ikke opkræve gebyrer, der overstiger omkostningerne til byggesagsbehandlingen.
 Med henblik på at sikre gennemsigtighed i gebyropkrævningen kan klima-, energi- og bygningsministeren ved udmøntningen af reglerne fastsætte bestemmelser om, at kommunen ved opkrævningen af byggesagsgebyr skal udspecificere tidsforbruget i den enkelte byggesag, således at byggeansøgeren får kendskab til kommunens opgørelse af tidsforbruget i den enkelte byggesag.
Ved udmøntningen af den foreslåede ændring vil den enkelte kommune selv skulle fastsætte sin timepris under hensyntagen til de almindelige regler for gebyropkrævning, herunder at gebyrindtægterne ikke må overstige de omkostninger, som kommunen har haft i forbindelse med byggesagsbehandlingen.
Den enkelte kommune vil skulle opkræve samme timepris i alle byggesager.
 Den foreslåede ændring undtager mindre bygninger såsom carporte, garager, udhuse, drivhuse m.v. og tilbygninger hertil fra kravet om, at byggesagsgebyrer skal opkræves efter tidsforbrug. Årsagen til dette er, at et antal kommuner allerede efter de gældende regler opkræver byggesagsgebyrer efter tidsforbrug, og erfaringerne herfra viser, at opkrævning efter tidsforbrug ved disse nævnte mindre bygninger kan medføre gebyrer, der ikke står i forhold til ansøgerens investering i byggeprojektet.
 Ved udmøntningen af den foreslåede ændring vil den enkelte kommune derfor få mulighed for selv at vælge, om kommunen vil fastsætte et fast gebyr for byggesagsbehandlingen af mindre bygninger, eller om kommunen også for disse typer bygninger vil opkræve byggesagsgebyrer efter tidsforbrug.
 Vælger en kommune at fastsætte et fast gebyr for byggesagsbehandlingen af mindre bygninger, må indtægterne fra de faste gebyrer samlet set ikke overstige de omkostninger, som kommunen har i forbindelse med byggesagsbehandlingen af de mindre bygninger, for hvilke kommunen opkræver et fast byggesagsgebyr.
 Den foreslåede ændring vil blive udmøntet i bekendtgørelsesform.
Til nr. 2 Den foreslåede ændring er en konsekvens af lovforslagets § 1, nr. 9, hvor der foreslås et nyt stk. 3 indsat i § 28. Den gældende § 28, stk. 3, bliver med lovforslaget rykket til stk. 4, hvorfor henvisningen til stykket som konsekvens heraf foreslås ændret.
Til nr. 3 Med ændringsforslaget udgår adgangen for myndighederne til at anvende Bygnings- og Boligregistrets energiforbrugsdata til kontrol, der ligger inden for det oplysnings-, planlægnings- og energieffektiviseringsformål, som energiforbrugsoplysningerne er indsamlet til.
Bestemmelsen udgår, da der på nuværende tidspunkt ikke er politisk opbakning til at lade energiforbrugsdata i BBR udgøre grundlaget for at målrette oplysningsaktiviteter til forbrugere med et særlig højt energiforbrug.
Til nr. 4 Den foreslåede ændring af byggelovens § 28, stk. 1, hvorefter kommunerne skal opkræve byggesagsgebyrer efter tidsforbrug, skal træde i kraft den 1. januar 2015, således at kommunerne får rimelig tid til at indrette sig på de nye krav.
Julie Skovsby (S) Jens Joel (S) Karin Gaardsted (S) Jesper Petersen (S) Pernille Rosenkrantz-Theil (S) Jeppe Kofod (S) Flemming Møller Mortensen (S) Rasmus Helveg Petersen (RV) Lone Loklindt (RV) Lotte Rod (RV) Steen Gade (SF) fmd.
Jonas Dahl (SF) Per Clausen (EL) Frank Aaen (EL) Lars Dohn (EL) Thomas Danielsen (V) nfmd.
Henrik Høegh (V) Jacob Jensen (V) Lars Christian Lilleholt (V) Ellen Trane Nørby (V) Ulla Tørnæs (V) Eyvind Vesselbo (V) Mikkel Dencker (DF) Jens Henrik Thulesen Dahl (DF) René Christensen (DF) Kim Christiansen (DF) Villum Christensen (LA) Mike Legarth (KF) Vivi Kier (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 150 Bilagsnr.
