Bekendtgørelse om erhvervsuddannelsen til urmager I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Urmagernes Faglige Fællesudvalg fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til urmager har som overordnet formål, at eleven eller lærlingen gennem skoleundervisning og oplæring opnår viden og færdigheder inden for følgende overordnede kompetenceområder:
 1) Reparation og fremstilling af dele til mekaniske ure.
 2) Reparation og udskiftning af dele i elektroniske ure.
 3) Rådgivning og vejledning om reparation af ure.
 4) Rådgivning, vejledning og salg af ure og tilhørende produkter.
 5) Administration, ledelse og indkøb i en virksomhed, der sælger og reparerer ure.
 Stk. 2. Uddannelsen afsluttes med specialet urmager, niveau 4 i den danske kvalifikationsramme for livslang læring.
Varighed § 2. Uddannelsen varer 4 år og 6 måneder, jf. dog stk. 3. Uddannelsens varighed består af grundforløbets 1. del og 2. del, og hovedforløbet.
Grundforløbet kan ikke erstattes af grundlæggende praktisk oplæring i en virksomhed.
 Stk. 2. For lærlinge, der skal gennemføre uddannelsen som erhvervsuddannelse for unge, varer hovedforløbet på uddannelsen 3 år og 6 måneder, hvoraf skoleundervisningen i hovedforløbet udgør 60 uger fordelt på op til seks skoleperioder.
 Stk. 3. For elever og lærlinge, der skal gennemføre uddannelsen som erhvervsuddannelse for voksne (euv-forløb), varer hovedforløbet på uddannelsen 3 år og 4 måneder, hvoraf skoleundervisningen i hovedforløbet udgør 54 uger.
 Stk. 4. Den i stk. 3 nævnte skoleundervisning opdeles i op til seks skoleperioder for euv-forløb efter § 66 y, stk. 1, nr. 2, (euv2) i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen, medmindre andet  fremgår af stk. 4, opfylde betingelserne i stk. 2-3.
 Stk. 2. Eleven eller lærlingen skal have kompetencer på præstationsstandarden begynderniveau til at kunne:
 1) Redegøre for funktionerne i ure og de materialer de fremstilles af.
 2) Forklare og skelne mellem forskellige grundlæggende fagmetoder i konkrete sammenhænge.
 3) Forklare og vurdere forskellige grundlæggende fagmetoder i forhold til parametre som miljø, sikkerhed og kvalitet.
 4) Arbejde progressivt og innovativt, herunder foreslå ændringer eller andre arbejdsmetoder.
 5) Planlægge, koordinere og udføre en arbejdsproces.
 6) Samarbejde med andre om løsning af opgaver.
 7) Forklare og anvende eksisterende faglig dokumentation i en praktisk arbejdsproces.
 8) Udarbejde faglig dokumentation som arbejdssedler, egenkontrol o.lign.
 9) Dokumentere og formidle egne arbejdsprocesser, metoder og resultater.
 10) Evaluere egne og andre elevers eller lærlinges arbejdsprocesser, metoder og resultater.
 11) Anvende faglige udtryk og begreber.
 12) Analysere, beskrive og kommunikere faglige forhold, der er relevante i faget.
 13) Søge og anvende relevante informationer.
 14) Vælge kommunikationsformer og -metoder, der er afpasset modtageren.
 15) Korrigere for følgende fejl eller afvigelser fra en plan eller standard: Via kontrol af eget eller andres arbejde, identificere evt. fejl og sikre, at en reparation med mangler ikke udleveres til en kunde.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter: Naturfag på E-niveau, bestået.
 Stk. 4. Elever og lærlinge, der skal gennemføre uddannelsen som erhvervsuddannelse for voksne, jf. lovens § 66 y, stk. 1, nr. 2, er undtaget fra det i stk. 2, nr. 5, nævnte krav.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan vurdere, planlægge og udføre reparationer af alle almindelige former for mekaniske og elektroniske ure.
 2) Lærlingen kan inddrage viden om urenes udvikling, så uret efter konstruktion og stilart, kan placeres i historisk sammenhæng.
 3) Lærlingen kan anvende informationsteknologi til kommunikation og informationssøgning.
 4) Lærlingen kan fungere selvstændigt og kommunikere både internt i virksomheden, og eksternt med danske og udenlandske leverandører og kunder.
 5) Lærlingen kan udarbejde enkle redskabsmodeller til en detailforretning og vurdering af etableringsmuligheder.
 6) Lærlingen kan indgå i teamsamarbejde om løsning af driftsmæssige opgaver i virksomheden.
 7) Lærlingen kan udvælge og udarbejde relevant markedsføringsmodeller.
 8) Lærlingen kan kunne udføre kvalitetsarbejde "på komplicerede ure".
 9) Lærlingen kan kunne søge internationale informationer om produkter og arbejdsmetoder til specialiserede ure.
 10) Lærlingen kan varetage arbejdsopgaver inden for salg, handel og markedsføring, med hovedvægt på salgs- og serviceopgaver i en virksomhed, der sælger og reparerer ure.
 11) Lærlingen kan foretage systematisk servicearbejde, på alle urtyper efter producenternes retningslinjer.
 12) Lærlingen kan anvende urmagerfagets traditionelle maskiner, til fremstilling af dele til ure/urkasser.
 13) Lærlingen har indsigt i urmagerfagets teknologiske udvikling og fremstillingsmetoder.
 14) Lærlingen kan inddrage og formidle viden om ur mærkernes og de enkelte ur modellers historie og funktioner.
 15) Lærlingen kan anvende den læring, lærlingen opnår i skoleundervisningen til at løse praktiske opgaver i oplæringstiden, og eleven ligeledes udvælger praktiske opgaver fra oplæringen, som kan gøres til genstand for refleksion i skoleundervisningen.
 16) Lærlingen har kendskab til teknologien bag Smart ure/forbundne ure, og kan vejlede kunderne herom.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven stilles af skolen i samråd med det faglige udvalg.
Prøven udgør en svendeprøve.
Prøven er individuel.
Prøven bedømmes efter 7-trinsskalaen.
Stk. 2. Svendeprøven består af en praktisk prøve samt en teoretisk prøve.
Prøven har en samlet varighed på 26 klokketimer.
Heraf udgør varigheden af den teoretiske prøve 1 klokketime.
Skolen udarbejder opgaveoplægget til prøven med udgangspunkt i kompetencemålene i uddannelsen.
Prøven indeholder følgende:
 1) Den praktiske prøve består af fire praktiske opgaver inden for hovedområderne:
 a) Specialure.
 b) Mekaniske storure.
 c) Mekaniske småure.
 d) Elektroniske småure.
 2) Den teoretiske prøve er et afkrydsningsskema med opgaver inden for hovedområderne:
 a) Specialure.
 b) Mekaniske storure.
 c) Mekaniske småure.
 d) Elektroniske småure.
Stk. 3. Svendeprøven bedømmes af en eksaminator og 2 skuemestre.
Der afgives en samlet karakter for den praktiske prøve, beregnet som et gennemsnit af delkarakterer for hver af de fire praktiske opgaver, jf. stk. 2, nr. 1, samt en karakter for den teoretiske prøve, jf. stk. 2, nr. 2.
 Stk. 4. Prøvens grundelementer er følgende:
 1) Mål og krav til prøven er, at lærlingen ved prøven viser, at kompetencemålene for uddannelsens speciale er nået.
 2) Eksaminationsgrundlaget for prøven er de fire udførte opgaver ved den praktiske prøve samt den teoretiske prøve.
 3) Bedømmelsesgrundlaget for prøven er lærlingens løsning af de stillede opgaver i henholdsvis den praktiske prøve og den teoretiske prøve.
4) Bedømmelseskriterierne for prøven danner baggrund for en helhedsvurdering af målopfyldelsen.
De generelle bedømmelseskriterier er:
 a) Lærlingens planlægning af de stillede opgaver.
 b) Lærlingens evne til fejlfinding.
 c) Lærlingens reparation af defekte dele, herunder også fremstilling af nye dele.
 d) Lærlingens æstetiske håndtering af produkter, for at bevare produkternes værdi.
Stk. 5. For, at der kan udstedes skolebevis, skal lærlingen have opnået et gennemsnit på mindst 2,0 i grundfagene for hovedforløbet, jf. § 3, stk. 3. Lærlingen skal tillige mindst have opnået karakteren 02 i hvert af de uddannelsesspecifikke fag.
Lærlingen skal have opnået mindst 2,0 som gennemsnit af karaktererne i den afsluttende prøve.
På skolebeviset anføres karakteren for den afsluttende teoretiske prøve.
Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet anføres den samlede karakter for den afsluttende praktiske prøve.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2022.
 Stk. 2. Bekendtgørelse nr. 336 af 25. april 2018 om erhvervsuddannelsen til urmager ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 336 af 25. april 2018 om erhvervsuddannelsen til urmager anvendelse.
 Stk. 4. Elever, som er nævnt i stk. 3, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
