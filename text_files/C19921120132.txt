Forsøgsordningen med samfundstjeneste er ved lov nr. 6 af 3.1.1992 gjort  

 permanent.
Med ikrafttræden den 1.4.1992 fremgår denne sanktionsform af  

 straffelovens kapitel 8.
 Forarbejderne til lovændringen består navnlig af Straffelovrådets  

 betænkning nr. 1211/1990, det den 30.10.1991 fremsatte lovforslag med  

 bemærkninger og betænkningen over lovforslaget, afgivet den 12.12.1991 af  

 Folketingets Retsudvalg.
Sanktionen forudsætter ifølge straffelovens § 62, at retten finder  

 tiltalte egnet hertil, samt at betinget dom efter reglerne i §§ 56 og 57 ikke  

 findes tilstrækkelig.
Det kræves således ikke, at domstolene som under  

 forsøgsordningen indledningsvis skal fastslå, at ubetinget frihedsstraf er  

 forskyldt, og det fremgår af Justitsministeriets bemærkninger til  

 lovforslaget, at der kan være tilfælde, hvor betinget dom af traditionelt  

 indhold ikke er tilstrækkelig, og hvor ubetinget frihedsstraf ikke skønnes  

 påkrævet.
Samfundstjeneste bør dog fortsat anvendes med det formål at være et  

 alternativ til ubetinget frihedsstraf.
Det fremgår af betænkningen om lovforslaget, afgivet den 12.12.1991 af  

 Folketingets Retsudvalg, at udvalgets flertal anser det for vigtigt, at dom  

 til samfundstjeneste som i forsøgsperioden også fremover anvendes i de  

 tilfælde, hvor betinget dom efter reglerne i §§ 56 og 57 ikke findes  

 tilstrækkelig.
Med det forbehold, at der eksisterer et grænseområde mellem  

 betinget og ubetinget dom, hvor det i væsentlig grad beror på et skøn, om  

 dommen vil falde ud til en betinget eller ubetinget dom, ønsker flertallet at  

 understrege, at der ikke må ske skred i praksis, således at dom til  

 samfundstjeneste udvikler sig til at blive en skærpelse af andre betingede  

 domme.
 Lovens forarbejder indeholder desuden forudsætninger for anvendelse af  

 samfundstjeneste, der vedrører dels kriminalitetstypen, dels strafstørrelse  

 m.v.:
 1. Forudsætningerne vedrørende kriminalitetstyper:
 Det blev hverken af Straffelovrådet eller Justitsministeriet fundet  

 nødvendigt eller ønskeligt i lovteksten at angive nærmere om, hvilke  

 kriminalitetstyper samfundstjeneste skulle anvendes på, men ifølge  

 bemærkningerne til lovforslaget skal forsøgsordningens forudsætninger,  

 således som disse fremgår af den hidtidige fortolkning, navnlig ifølge  

 højesteretspraksis, også fremover være vejledende.
 1.1. Berigelseskriminalitet, bortset fra røveri.
 Det vil i det altovervejende antal tilfælde være berigelseskriminalitet,  

 herunder dokumentfalsk og brugstyveri, men ikke røveri, der muliggør dom til  

 samfundstjeneste.
 Det fremgår af Straffelovrådets betænkning, at afgrænsningstvivl hvad  

 angår tyveri næppe i det store flertal af tilfælde skyldes kriminalitetens  

 omfang, men typisk vil opstå som følge af forstraffe.
 Om underslæb anføres det i betænkningen, at det må anses for rigtigt, at  

 samfundstjeneste hidtil har været anvendt i sager om forholdsvis store  

 underslæb m.v., når oplysningerne om de tiltaltes - navnlig de hidtil  

 ustraffedes - personlige forhold har talt stærkt for at undgå afsoning af  

 relativt lange frihedsstraffe.
Vedrørende bedrageri foreligger der nyere højesteretsafgørelser på to  

 områder.
Det ene er forsikringssvig, hvor der i U 1991.670 og ved dom af  

 10.1.1992 under hensyn til forholdets karakter blev taget afstand fra  

 samfundstjeneste som alternativ til fængsel i 4 måneder for falsk anmeldelse  

 og bedrageri over for bilforsikringen.
Det andet område er bedrageri i  

 forbindelse med salg af 4 biler under urigtig oplysning om, at de var gældfri  

 med et formuetab eller risiko herfor på 375.000 kr.
Tiltalte handlede  

 erhvervsmæssigt med brugte biler, og Højesteret fandt i U 1990.621, at det  

 efter karakteren af de begåede forhold og størrelsen af det besvegne beløb  

 var påkrævet, at straffen på fængsel i 1 år kom til fuldbyrdelse.
 1.2. Vold, røveri, narkotikaforbrydelser og sædelighedsforbrydelser m.v.
Ifølge lovforslagets bemærkninger skal det ikke være udelukket at anvende  

 samfundstjeneste for andet end berigelseskriminalitet, dokumentfalsk og  

 brugstyveri efter en helt individuel bedømmelse.
Der tages imidlertid delvis  

 afstand fra landsretspraksis under forsøgsordningen om overfaldsvold under  

 fremhævelse af, at samfundstjeneste her bør have undtagelsens karakter.
I betænkningen fra Folketingets Retsudvalg fastslår flertallet, at den  

 praksis, der har dannet sig under den lange forsøgsperiode, hvorefter  

 samfundstjenestens absolutte kerneområde er berigelseskriminalitet, bør  

 fortsættes.
Det vil sige, at brug af samfundstjeneste ved de grovere  

 kriminalitetstyper, som f.eks. vold, røveri, narkotikasager og  

 sædelighedsforbrydelser, ifølge flertallet kun undtagelsesvis bør kunne finde  

 sted og kun efter en nøje individuel vurdering.
Hermed stemmer de i Straffelovrådets betænkning og i bemærkningerne  

 citerede højesteretsdomme, der i intet tilfælde har anvendt samfundstjeneste  

 på de nævnte områder.
For sædelighedsforbrydelsernes vedkommende har der  

 været tale om en sag om parvoldtægt, jf.
U 1990.372.
På voldsområdet har Højesteret senest i U 1991.896 under hensyn til  

 karakteren af volden afvist samfundstjeneste for »meningsløs«  

 gadevold i form af knytnæveslag med brækket næse til følge.
Straffen blev  

 fængsel i 60 dage.
 Højesteret har således taget afstand fra brug af samfundstjeneste (og  

 betinget straf i øvrigt) vedrørende den type vold, der betegnes som tilfældig  

 eller meningsløs gadevold.
Den seneste højesteretsdom om røveri i U 1991.833 afviste ligeledes  

 samfundstjeneste efter karakteren og omfanget af de 3 begåede forhold mod  

 tankstationer og et postkontor.
Tiltalte havde meldt sig selv, og der var nu  

 forløbet mere end 2 år fra gerningstidspunkterne.
Straffen blev 1 års  

 fængsel.
 I landsretspraksis findes mange tilfælde af samfundstjeneste og betinget  

 straf typisk i forbindelse med mindre alvorlige røverier.
Samfundstjeneste vil som hovedregel ikke kunne anvendes ved  

 narkotikaforbrydelser efter straffelovens § 191. Lovovertrædelsens karakter  

 og omfang må i almindelighed føre til anvendelse af ubetinget straf.
Det er  

 senest fastslået af Højesteret i U 1991.933 med ubetinget fængselsstraf på 1  

 år til en kvinde, der havde deltaget i ægtefællens handel med hash.
 Højesteret fandt ikke, at der forelå sådanne ganske særlige  

 omstændigheder, at det var forsvarligt at gøre straffen betinget, heller ikke  

 med vilkår om samfundstjeneste.
I en anden sag om en taxachaufførs transport af amfetamin gjorde  

 Højesteret i U 1991.937 straffen på fængsel i 1 år betinget under fremhævelse  

 af de gode personlige oplysninger, de kriminelle forholds karakter og den  

 omstændighed, at de ophørte, før de blev afsløret af politiet.
Der blev ikke  

 knyttet vilkår om samfundstjeneste til dommen.
En dissens på 2 stemmer ville  

 idømme fængsel i 9 måneder ubetinget.
 1.3. Andre straffelovsovertrædelser.
 Forarbejderne indeholder bemærkninger om yderligere to kriminalitetstyper  

 på straffelovsområdet.
Det ene er hærværk.
Straffelovrådets kommenterer domspraksis, herunder  

 højesteretsdommen i U 1988.372. Det beskedne antal domme til samfundstjeneste  

 for hærværk kan ifølge rådet måske have sammenhæng med bemærkningerne i  

 forarbejderne til forsøgsordningen om en vis varsomhed i disse sager.
Der kan  

 desuden have gjort sig den opfattelse gældende, at straffe af fængsel omkring  

 30 dage eller hæfte i 20-40 dage er atypiske eller mindre velegnede med  

 henblik på samfundstjeneste.
I enkelte sager kan det være fundet betænkeligt  

 af almenpræventive grunde helt at afstå fra ubetinget frihedsstraf.
Rådet  

 fremhæver, at det ikke i sig selv kan tale imod samfundstjeneste, at der er  

 forskyldt en kort straf, jf. voldsområdet.
Om falsk forklaring efter straffelovens § 158 henvises der i  

 bemærkningerne til højesteretsdommen i U 1991.155 om falske vidneforklaringer  

 i en spiritussag mod kammeraten.
Uanset oplysninger om gode personlige  

 forhold blev der efter forholdets karakter idømt ubetingede fængselsstraffe  

 på 40 og 60 dage.
 1.4. Særlovsovertrædelser.
 Ifølge Straffelovrådets betænkning giver særlovsovertrædelser meget  

 sjældent anledning til spørgsmål om samfundstjeneste, bl.a. fordi der  

 relativt sjældent er forskyldt ubetinget fængselsstraf, og det er mest  

 kortvarige straffe, navnlig hæftestraffe, der anvendes.
Vedrørende told- og afgiftsovertrædelser er der henvist til  

 højesteretsdommen om smugleri i U 1988.562, hvor der blev idømt ubetinget  

 fængselsstraffe på fængsel i 40 og 60 dage samt 6 måneder.
Rådet finder ikke,  

 at disse områder samt overtrædelse af dyreværnsloven generelt bør være  

 undtaget, men det vil være et ret lille antal sager, hvor spørgsmålet om  

 samfundstjeneste kan blive aktuelt.
Hvad angår nægtelse af at aftjene værnepligt tages der i lovforslagets  

 bemærkninger afstand fra Straffelovrådets anbefaling af at anvende  

 samfundstjeneste.
Hensynet til de personer, der af samvittighedsgrunde ikke  

 ønsker at aftjene værnepligt, kan efter Justitsministeriets opfattelse  

 varetages ved at henvise personkredsen til at opfylde værnepligten ved civilt  

 arbejde.
Herved varetages tillige et lighedshensyn i forhold til de  

 værnepligtige, der gør fuld almindelig værnepligtstjeneste.
Der er henvist  

 til højesteretsdommene i U 1987.834, 1988.320, 1989.735 og 1991.950.
Under debatten i Folketinget den 5.11.1991 var flere af ordførerne inde på  

 spørgsmålet om samfundstjeneste for nægtelse af at aftjene værnepligt,  

 specielt hvad angår medlemmer af Jehovas Vidner.
Der blev bl.a. givet udtryk  

 for, at spørgsmålet burde drøftes i Retsudvalget, men udvalgets betænkning  

 indeholder intet herom, og der er således ikke taget afstand fra  

 bemærkningerne til lovforslaget.
 Endelig var det Straffelovrådets konklusion, at der ikke burde stilles  

 forslag om gennem bemærkninger til et lovforslag at lægge op til  

 praksisændring i retning af samfundstjeneste for spiritus- og promillekørsel.  

 Justitsministeriet tilsluttede sig dette, idet både praktiske og principielle  

 sanktionsbetragtninger taler i retning af, at samfundstjeneste ikke er  

 velegnet ved spiritus- og promillekørsel.
 2. Forudsætningerne vedrørende strafstørrelse m.v.
I forsøgsordningens forarbejder var det forudsat, at der blev opereret med  

 en øvre grænse for samfundstjeneste på fængsel i 6-8 måneder.  

 Anklagemyndigheden har overfor Højesteret oplyst, at afgørelser om  

 samfundstjeneste i forsøgsperioden ikke af anklagemyndigheden vil blive anket  

 alene på grund af straflængden, når denne ikke oversteg 1 års fængsel, jf.
U  

 1991.621.
Straffelovrådet fastslår, at samfundstjeneste i stedet for en ubetinget  

 fængselsstraf på mere end 1 år under alle omstændigheder bør være en relativt  

 sjælden foreteelse.
Vurderingen kan imidlertid ikke blive den samme ved alle  

 kriminalitetstyper, der ligger på samme strafniveau.
Domstolene har altid den  

 mulighed at afsige betinget dom uden fastsættelse af straf, og endelig vil  

 udmålingen i en del tilfælde indbefatte en tidligere betinget dom eller en  

 reststraf i henhold til tidligere prøveløsladelse.
Domstolene vil formentlig  

 særlig lægge vægt på, med hvilken styrke de personlige oplysninger taler for  

 at undgå straffuldbyrdelse.
 Rådet konkluderer, at anvendelsen af personundersøgelser med henblik på  

 samfundstjeneste i almindelighed ikke bør begrænses ud fra en forudsætning  

 om, at en sådan undersøgelse oftest er formålsløs i sager, hvor en  

 forholdsvis høj straf kan ventes at være forskyldt.
 Justitsministeriet har i lovforslagets bemærkninger tiltrådt rådets  

 synspunkter og lægger vægt på, at domstolene foretager en nøje individuel  

 vurdering af især de sager, hvor den forskyldte straf vil ligge på et år  

 eller mere.
 Hertil kan føjes, at det efter den endelige formulering af straffelovens §  

 64 i den vedtagne lovændring er en forudsætning for kombination af betinget  

 dom med vilkår om samfundstjeneste og ubetinget frihedsstraf, at der  

 foreligger flere uligeartede lovovertrædelser til samtidig pådømmelse.
Det fremgår af lovteksten, at der alene kan anvendes en »kort«  

 frihedsstraf som den ubetingede del af en kombinationsdom.
Ifølge  

 Retsudvalgets betænkning er det hermed hensigten, at der kun i sjældnere  

 tilfælde bør kunne blive tale om ubetingede straffe, der overstiger 60 dage.
3. Afgørelser om idømmelse af samfundstjeneste træffes  

 typisk på grundlag af en helt konkret vurdering af gerningsmandens person  

 sammenholdt med de særlige omstændigheder i forbindelse med den kriminelle  

 handling.
På den baggrund skal der udvises tilbageholdenhed med hensyn til  

 anke af sådanne afgørelser.
 Asbjørn Jensen.
