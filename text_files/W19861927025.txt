Ved udmåling af supplerende kontanthjælp til arbejdsindtægt, herunder  

 hjælp til terminsudgifter, skulle alene en forholdsmæssig andel af  

 terminsudgifterne - beregnet i forhold til den udbetalte hjælp - hensættes  

 til senere udbetaling ved terminens forfald.
Denne del svarede til den  

 tilbagebetalingspligtige del af terminsydelsen.
 REDEGØRELSE FOR SAGEN:
 En gift ansøger modtog kontanthjælp efter bistandsloven som supplement til  

 hustruens arbejdsindtægt.
I oktober 1984 udmålte det sociale udvalg familiens behov efter  

 bistandslovens § 37, stk. 2, til 8.435 kr. pr. måned, hvoraf  

 terminsudgifterne udgjorde 1.471 kr.
Udvalget besluttede samtidig at hensætte  

 et beløb svarende til den fulde terminsudgift indtil forfaldstidspunktet.
 Over for amtsankenævnet anførte ansøgeren, at socialudvalget tidtil kun  

 havde hensat det beløb til terminsudgifter, der skulle tinglyses.
 AFGØRELSEN, DER KLAGES OVER:
Amtsankenævnet fandt det korrekt, at socialudvalget ikke månedsvis  

 udbetalte den del af hjælpen, der vedrørte terminsudgifter, samt at disse  

 først udbetaltes ved forfald.
Nævnet fandt dog, at kun den forholdsmæssige  

 andel af terminsudgiften - beregnet i forhold til den udbetalte hjælp -  

 skulle hensættes til senere udbetaling.
Denne andel svarede til den  

 tilbagebetalingspligtige del af terminsydelsen.
Nævnet bemærkede samtidig, at  

 nævnet ikke havde vurderet om bistandslovens § 49 kunne finde anvendelse  

 vedrørende den resterende del af terminsudgiften.
 KLAGEN TIL ANKESTYRELSEN:
 Det sociale udvalg anførte, at nævnet ved sin afgørelse ikke havde taget  

 hensyn til behovskriteriet i bistandsloven, og at familien, såfremt  

 amtsankenævnets afgørelse skulle følges, ville få en opsparing af  

 kontanthjælpen på 577 kr. månedlig, hvilket ikke var i overensstemmelse med  

 bistandslovens bestemmelser.
 LOVGRUNDLAG:
 Lov om social bistand, § 37, stk. 2.
 ANKESTYRELSENS AFGØRELSE:
Ankestyrelsen finder, at kun den forholdsmæssige andel af  

 terminsudgifterne - beregnet i forhold til den udbetalte hjælp - skal  

 hensættes til senere udbetaling ved terminens forfald.
Denne del svarer til  

 den tilbagebetalingspligtige del af terminsydelsen.
 Ankestyrelsen tiltræder således amtsankenævnets afgørelse.
