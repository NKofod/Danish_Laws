Ligebehandlingsnævnets afgørelse om køn - ej medhold - kompetence - reklamer - retlig interesse J. nr. 2016-6811-12000 En kvinde fandt en reklame for en byggerimesse diskriminerende, da der var et billede af en letpåklædt kvinde med håndværkerbælte.
Et krav om retlig interesse blev indsat i Lov om Ligebehandlingsnævnet med virkning fra 1. januar 2016, og kvinden havde indgivet klagen efter dette tidspunkt.
Ligebehandlingsnævnet vurderede, at kvinden ikke havde været direkte berørt af den påståede forskelsbehandling på en sådan måde, at hun havde en individuel og aktuel interesse i sagen.
 Ligebehandlingsnævnet kunne derfor ikke behandle klagen.
 Klagen drejer sig om påstået forskelsbehandling på grund af køn i forbindelse med en billedreklame for en byggerimesse.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling En kvinde klagede den 24. februar 2016 over en billedreklame for en byggerimesse.
Parternes bemærkninger Klager gør gældende, at reklamen er kønsdiskriminerende.
Reklamen promoverer byggebranchens fagmesse under overskriften Øl, fliser og fagmekanik med et billede af en letpåklædt kvindekrop med et håndværkerbælte.
Det er ikke muligt at se kvindens hoved.
Alene mave og bryster er i fokus, og reklamen hentyder til håndværkersex.
Kvinden er produktet.
Kvindens krop har intet at gøre med det, der markedsføres, som er en fagmesse.
Reklamen er sexistisk og diskriminerende over for kvindekroppen.
Den udstiller kvinder og taler ned til mænd.
Det klæder ikke en moderne virksomhed at være så gammeldags.
 Klager ønsker, at indklagede tager situationen alvorligt og kommer med en offentlig undskyldning for den sexistiske reklame.
Ligebehandlingsnævnets bemærkninger og konklusion Ligebehandlingsnævnet kan behandle klager over forskelsbehandling på grund af køn efter lov om ligestilling af kvinder og mænd. ¬¬En klage kan indbringes for Ligebehandlingsnævnet af den, der har retlig interesse i sagen. ¬¬Kravet om, at en klager skal have retlig interesse, blev indsat i lov om Ligebehandlingsnævnet med virkning fra 1. januar 2016. ¬¬Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
Klageren skal således være direkte berørt af den påståede forskelsbehandling ved selv at have været udsat for en handling eller en undladelse, som efter den pågældendes opfattelse udgør ulovlig forskelsbehandling.
En klager, der tilhører en gruppe af personer, som kan være blevet udsat for forskelsbehandling, har som udgangspunkt ikke alene af den grund en sådan individuel interesse i den konkrete sag, at kravet om retlig interesse er opfyldt. ¬¬Klager har ikke i forbindelse med reklamen for en fagmesse været direkte berørt af den påståede forskelsbehandling på en sådan måde, at klager har en individuel og aktuel interesse i sagen. ¬¬Ligebehandlingsnævnet afviser derfor klagen.
