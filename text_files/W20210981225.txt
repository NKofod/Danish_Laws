Ligebehandlingsnævnets afgørelse om køn - afskedigelse - fertilitetsbehandling - parts- og vidneforklaringer J.nr. 19-59922 En kvinde blev afskediget som led i en afskedigelsesrunde.
Kvinden havde forinden afskedigelsen meddelt sin arbejdsgiver, at hun var i fertilitetsbehandling.
Kvinden gjorde derved gældende, at afskedigelsen var i strid med Ligebehandlingslovens § 9. Derudover gjorde kvinden gældende, at arbejdsgiveren havde handlet i strid med § 4 i ligebehandlingsloven, da hun oplyste, at størstedelen af de afskedigede var kvinder.
Kvinden havde fremlagt dokumentation for, at hun skulle påbegynde fertilitetsbehandling, men det var for nævnet uklart, om kvinden havde været i fertilitetsbehandling på afskedigelsestidspunktet.
Derudover var parterne uenige om en række væsentlige punkter i sagen, herunder om medarbejdersammensætningen og kønsfordelingen ved afskedigelsesrunden.
På baggrund af parternes uenighed om sagens faktum, fandt nævnet, at sagen måtte afklares ved bevisførelse i form af mundtlige parts- og vidneforklaringer.
Nævnet afviste derfor at behandle klagen.
 Klagen angår påstået forskelsbehandling på grund af køn i forbindelse med at klager blev afskediget fra sin stilling som advokat i den indklagede virksomhed.
Ligebehandlingsnævnets afgørelse Ligebehandlingsnævnet afviser at behandle klagen, da en afgørelse af, om klager er blevet forskelsbehandlet på grund af køn, kræver bevisførelse i form af mundtlige parts- og vidneforklaringer.
Sagsfremstilling Klager blev ansat den 15. august 2018 som advokat hos indklagede.
 Klager arbejdede i afdeling [A1], som var én af fire underafdelinger til afdeling [A].
Ifølge klager, orienterede hun den 7. oktober 2019 lederen i afdeling [A1] om, at hun var i fertilitetsbehandling.
Derefter blev, ifølge klager, chefen for afdeling [A] orienteret herom.
Klager har desuden oplyst, at hun fortalte mindst fire øvrige kolleger om fertilitetsbehandlingen.
 Klager har fremlagt udskrift fra fertilitetsklinik [F], hvoraf det fremgår, at der mellem klager og fertilitetsklinikken den 3. oktober 2019 blev indgået aftale om fertilitetsbehandling.
 Indklagede har fremlagt en skrivelse af 5. november 2019 til repræsentanterne for medarbejderne i virksomheden, hvoraf det blandt andet fremgår:
Orientering [Indklagede] er som bekendt i gang med en revitaliseringsproces.
Som led i denne proces ønsker vi et paradigmeskifte med en mere agil og fokuseret organisation.
Vi vil øge den indre effektivitet og skærpe vores processer og ikke mindst styrke vores konkurrencekraft.
Det betyder bl.a., at vi skal have medarbejdere, der indtil nu har siddet i stabene, rykket tættere på projekterne.
Herudover agter vi at tilpasse antallet af medarbejdere, særligt i stabs- og støttefunktionerne men også i linjefunktionerne.
 Ifølge 'Lov om varsling mv. i forbindelse med afskedigelser af større omfang' skal [indklagede] i en situation, hvor vi påtænker at opsige mere end 30 medarbejdere, give repræsentanterne for medarbejderne skriftlig meddelelse om en række forhold, forud for at opsigelserne finder sted.
I forlængelse af ovenstående kan vi oplyse, at vi påtænker at nedlægge 120-150 stillinger ved opsigelser og ved ikke at genbesætte ledige stillinger.
Opsigelserne planlægges primært at finde sted medio november 2019.
 [Indklagede] i Danmark beskæftiger per d.d. 1.403 medarbejdere, fordelt på 797 funktionærer og 606 timelønnede.
Ved vurderingen af hvilke medarbejdere, som skal opsiges, ses særligt på hvorledes den enkelte medarbejder fagligt matcher virksomhedens fremtidige opgaver - det være sig via uddannelsesmæssige, erfaringsmæssige eller andre kvalifikationer.
Desuden indgår performancevurderingen ved de seneste lønreguleringer mv., om medarbejderen har nogen form for personalesag fx advarsel, mundtlig påtale eller andet, om medarbejderen ikke lever op til [indklagedes] værdier om samarbejde, professionalisme og respekt, samt om medarbejderen har udvist lav fleksibilitet fx i forhold til at påtage sig nye opgaver eller geografisk.
Herudover skal virksomheden oplyse, at der ikke individuelt er aftalt ansættelsesvilkår for de medarbejdere, der påtænkes opsagt, der indebærer ret til afskedigelsesgodtgørelse.
Det følger af Lederaftalen samt Formandsoverenskomsten, som [indklagede] er kollektivt bundet af, at [indklagede] kan være forpligtet til at udbetale fratrædelsesgodtgørelse på 3 måneders løn for ledere og formænd omfattet af disse overenskomster, hvis betingelserne herfor er opfyldt.
 Klager blev ved brev af 14. november 2019 afskediget med tre måneders varsel til fratræden den 29. februar 2020. Af brevet fremgår blandt andet:
Under henvisning til samtale i dag skal vi skriftligt bekræfte, at vi desværre er nødt til at opsige dig pga. virksomhedens forhold.
Du opsiges med 3 måneders varsel til fratrædelse den 29. februar 2020.  Afskedigelsen skete som led i en afskedigelsesrunde.
 Inden afskedigelsesrunden var der i afdeling [A], i alt 24 medarbejdere inklusiv chefen for afdeling [A], hvilket svarede til 22 fuldtidsstillinger.
Indklagede har fremlagt et organisationsdiagram over medarbejderne i afdeling [A] før og efter afskedigelsesrunden.
Det fremgår heraf, at der forud for afskedigelsesrunden var 13 kvindelige ansatte, inklusiv chefen for afdeling [A], i afdelingen, mens der var 9 mandlige ansatte.
Derudover var der to mandlige studentermedarbejdere.
I forbindelse med afskedigelsesrunden blev der afskediget 8 ansatte, herunder chefen for afdeling [A].
Af de afskedigede var der 6 kvinder og 2 mænd.
Derudover blev 3 medarbejdere tilbudt omplacering, herunder 2 kvinder og 1 mand.
Tilbage i afdelingen, efter afskedigelsesrunden, var der således i alt 11 ansatte foruden de to studentermedhjælpere.
Heraf var 8 mænd, og 5 kvinder.
Lederen af den afdeling [A1], hvor klager arbejdede, blev også afskediget i forbindelse med afskedigelsesrunden.
 Indklagedes oplysninger om fordelingen af mænd og kvinder før og efter afskedigelsesrunden bestrides af klager, som har oplyst, at der før afskedigelsesrunden var ansat 50 % kvinder og 50 % mænd, og at det alene var kvinder, der blev afskediget i forbindelse med afskedigelsesrunden.
Klager modtog den 22. november 2019 en e-mail fra indklagede med yderligere begrundelse for afskedigelsen.
Heraf fremgår blandt andet:
 Som [chef for afdeling A] også har nævnt nedenfor, så har vi i sidste uge nedlagt mere end 130 stillinger, primært i stabs- og støttefunktionerne.
I [afdeling A] er der nedlagt 11 stillinger ud af 24, og voldgiftssagerne vil fremover primært blive lagt eksternt.
Vi kan i øvrigt oplyse, at der har været tale om en 'bunden' opgave i forhold til antallet af stillinger, som skulle nedlægges.
Til brug herfor er aftalt følgende kriterier for udvælgelsen af, hvem som skulle opsiges:
Ved vurderingen af hvilke medarbejdere, som skal opsiges, ses særligt på hvorledes den enkelte medarbejder fagligt matcher virksomhedens fremtidige opgaver - det være sig via uddannelsesmæssige, erfaringsmæssige eller andre kvalifikationer.
Desuden indgår performancevurderingen ved de seneste lønreguleringer mv., om medarbejderen har nogen form for personalesag fx advarsel, mundtlig påtale eller andet, om medarbejderen ikke lever op til [indklagedes] værdier om samarbejde, professionalisme og respekt, samt om medarbejderen har udvist lav fleksibilitet fx i forhold til at påtage sig nye opgaver eller geografisk . . . .  Klager har i forbindelse med sagen forberedelse for Ligebehandlingsnævnet fremlagt skriftlige udsagn fra den daværende leder af afdeling [A1] til brug for sagen.
 Klagen blev modtaget i Ligebehandlingsnævnet den 5. december 2019.
 Klager fremsatte i klagen en påstand om betaling af en godtgørelse svarende til 12 måneders løn.
Parternes bemærkninger Klager gør gældende, at klager er blevet udsat for forskelsbehandling på grund af køn i forbindelse med, at hun blev afskediget fra sin stilling.
Klager arbejdede i afdeling [A] i den indklagede virksomhed.
Begge køn var før afskedigelsesrunden repræsenteret i afdelingen med halvdelen til hver.
I forbindelse med afskedigelsesrunden i november 2019 blev en mandlig leder af en underafdeling udnævnt til chef for afdeling [A].
 Baseret på hans indstillinger blev der truffet beslutning om at opsige seks kvinder, herunder klager.
En af dem, der ikke blev opsagt, tiltrådte i den indklagede virksomhed så sent som 1. august 2019. Den pågældende nytiltrådte havde tidligere været kollega til den nye chef.
Det er desuden blevet fortalt, at en langtidssygemeldt mandlig medarbejder uden for afdelingen skulle omplaceres og starte i en af underafdelingerne i afdeling [A], men at han i stedet blev opsagt.
Han har imidlertid aldrig, hvis fortællingen er rigtig, tiltrådt nogen stilling i afdeling [A] og kan derfor ikke regnes med som en "opsagt mandlig medarbejder" der.
Endelig var der en mandlig medarbejder, der alligevel skulle på pension ved årsskiftet.
 Ingen mandlig medarbejder blev således berørt af afskedigelsesrunden i afdeling [A].
 Ud fra objektive saglige kriterier giver opsigelserne ingen mening.
 Der er i afdeling [A] gennemført en afskedigelsesrunde, hvor kønnet har været udslagsgivende for, hvem der bedst kunne undværes.
 Herved er der sket en krænkelse af § 4 i ligebehandlingsloven.
Klager var på afskedigelsestidspunktet i fertilitetsbehandling, hvilket hun den 7. oktober 2019 orienterede lederen i underafdelingen [A1] om.
Herefter blev chefen for afdeling [A] ligeledes orienteret.
Endvidere har klager orienteret mindst fire øvrige kolleger om fertilitetsbehandlingen.
 Der har ikke været meddelt klager nogen advarsel.
 Klager har mere uddannelse og erfaring end de kolleger, som efter opsigelserne er tilbage i afdeling [A1], og hun har møderet for Højesteret.
Der har forud for afskedigelsesrunde været rettet kritik af andre afdelingers tidsmæssige indsats.
Dette har imidlertid ikke indgået ved udvælgelsen af dem, der bedst kunne undværes.
Endelig har klager modtaget anerkendelse i relation til arbejdsopgaver fra sin afdelingschef som fra andre i indklagede virksomhed.
Dette vil kunne dokumenteres ved fremlæggelse af e-mails og SMS, hvis det bestrides.
 For så vidt angår de af indklagede oplyste kriterier for udvælgelse, bemærkes:
Indklagede har i e-mailen af 22. november 2019 oplyst, at voldgiftssager nu primært vil blive varetaget eksternt.
Dette blev imidlertid ikke meldt ud i afdelingen i forbindelse med opsigelserne.
Indklagede har beholdt to af klagers kolleger i [A1], der laver det samme som klager.
Den ene er mindre erfaren end klager og har ikke møderet for Højesteret eller for landsret.
Disse to kolleger har fået at vide, at de skal fortsætte som hidtil.
De to tilbageværende skal således fortsætte med voldgiftssager og/eller at servicere eksterne advokater.
Klager er efter opsigelsen blevet bedt om at lave klageskrift i en voldgiftssag.
Indklagede har oplyst, at opsigelsen af klager ikke har med performance at gøre.
Under medarbejdersamtalen for perioden 15. august - 31. december 2019 har lederen for [A1] også vurderet, at klager performer som forventet og har tilmed anført som kommentar, at hun "leverer".
Klager har ikke udvist lav fleksibilitet og har påtaget sig en kollegas opgaver et par gange.
Klager har endvidere aldrig sagt nej til en opgave, uanset om den var sagsrelateret eller fx var afdelingsrelateret.
Blandt andet har hun for nyligt været på Færøerne i arbejdsmæssig relation.
Der er ikke driftsøkonomiske grunde til, at klager skulle opsiges.
Klagers lønniveau er ikke væsentligt højere i sammenligning med mindre erfarne advokater i indklagede virksomhed, der ikke er opsagt.
Lønforskellen mellem klager og mere uerfarne advokater skal ses i forhold til indklagedes samlede budget.
I denne sammenhæng skal det vurderes, om en lønforskel kan understøtte et argument om, at besparelsen ved at opsige klager frem for en mindre erfaren advokat er driftsmæssigt nødvendig.
Det er den ikke.
Tværtimod er det med en fremadrettet reduceret bemanding i afdeling [A1] for øje, helt centralt, at der fastholdes kvalificeret arbejdskraft.
Den udvælgelse, der er foretaget, er udtryk for det modsatte.
 Afskedigelsen af klager er således sket i strid med såvel § 4 som § 9 i ligebehandlingsloven.
 Sagens konkrete omstændigheder, herunder særligt, at det kun er kvinder, som er opsagt i afdeling [A], levner ikke nogen tvivl om opsigelsernes usaglighed, og det forhold at klager er blevet opsagt kort tid efter, at hun havde oplyst om sin fertilitetsbehandling, gør, at der er skabt en klar formodning for forskelsbehandling.
Hvad angår godtgørelsens størrelse bemærkes, at der i nærværende sag er tale om to selvstændige krænkelser af ligebehandlingsloven.
Det betyder, at godtgørelsen bør fastsættes i den øvre ende.
Det er for sagens behandling ved nævnet ikke afgørende, om der afgives vidneforklaringer.
Der er ikke påvist konkret bevistvist, som ikke kan afgøres af nævnet på skriftligt grundlag.
Sagen egner sig derfor til nævnsbehandling.
Til indklagedes bemærkninger om, at klager var den advokat i [A1], der havde færrest retssager, bemærkes det, at den nye chef for [A] ikke havde nogen anelse om størrelsen af klagers sagsportefølje på afskedigelsestidspunktet.
Dernæst er det en forkert observation.
Klager havde mindst 10 sager, hvor der var ekstern advokat på to.
Antallet af sager siger desuden intet, idet det drejer sig om sagernes kompleksitet.
Advokaterne fra afdeling [A2], den nye chefs gamle afdeling, blev ikke berørt af afskedigelsesrunden.
Det forekommer uden noget grundlag, når indklagede oplyser, at disse medarbejdere især besad faglige kvalifikationer, som var uundværlige for indklagede i forhold til den fremtidige drift.
 Det er desuden uden betydning, at indklagede generelt har mange kvinder ansat, og at indklagede er vant til at kvinder bliver gravide og skal på barsel.
Endelig passer det ikke, at en stor del af klagers kapacitet var ledig på afskedigelsestidspunktet.
Det står klager helt uklart, på hvilket grundlag indklagede kan komme til en sådan konklusion.
Klager havde på afskedigelsestidspunktet meget travlt.
 Indklagede påstår afvisning, subsidiært at indklagede ikke har handlet i strid med ligebehandlingsloven i forbindelse med afskedigelsen.
 For så vidt angår en eventuel godtgørelse bør denne henset til sagens omstændigheder og klagers anciennitet fastsættes til et mindre beløb end påstået af klager.
 Til støtte for den principale påstand om afvisning gøres det gældende, at det er afgørende for sagens vurdering, at der afgives vidneforklaringer, og at sagen derfor skal afvises fra Ligebehandlingsnævnet.
 Til støtte for den subsidiære påstand gøres det gældende, at klager ikke har påvist faktiske omstændigheder, som giver anledning til at formode, at der er udøvet direkte eller indirekte forskelsbehandling.
 For det tilfælde at Ligebehandlingsnævnet måtte finde, at klager har løftet sin del af den delte bevisbyrde og derfor har påvist faktiske omstændigheder, som giver anledning til at formode, at der er udøvet direkte eller indirekte forskelsbehandling, jf. ligebehandlingslovens § 16 a, gøres det gældende, at indklagede traf beslutning i slutningen af oktober måned 2019 om, at medarbejderantallet skulle reduceres i stabs- og støttefunktionerne som følge af indklagedes paradigmeskifte.
 I slutningen af oktober 2019 traf indklagedes direktion således beslutning om at gennemføre et paradigmeskifte i organisationen, fordi der var stor utilfredshed med, at der var sket en centralisering og "djøficering" af stabs- og støttefunktionerne, hvor det var stabs- og støttefunktionerne, der definerede indklagedes prioriteringer og opgaveløsning - og ikke produktionen hos indklagede.
Paradigmeskiftet betød, at stabs- og støttefunktionerne fremover skulle minimeres og i langt højere grad fungere som rådgivere for indklagedes kerneforretning.
De rådgivende funktioner skulle i endnu højere grad tillnyttes indklagedes projekter i produktionen.
Dette paradigmeskifte betød også, at direktionen hos indklagede fandt det nødvendigt at reducere antallet af medarbejdere i stabs- og støttefunktionerne med ca. 120-150. Indklagede udfærdigede en række saglige og objektive kriterier for udvælgelsen af de medarbejdere, der skulle afskediges.
På den baggrund udsendte administrerende direktør den 5. november 2019 en skriftlig orientering til indklagedes tre medarbejderrepræsentanter.
Ingen af medarbejderrepræsentanterne gjorde indsigelser i forhold til det påtænkte paradigmeskifte, det påtænkte antal afskedigelser eller direktionens kriterier for udvælgelsen af de medarbejdere, der skulle afskediges.
Indklagedes direktion havde besluttet, at juridisk direktør for afdeling [A] pga. paradigmeskiftet ikke skulle fortsætte sin ansættelse, og at der fremover alene var behov for en juridisk chef.
Fremover skulle der være 12 fuldtidsansættelser i afdeling [A].
De to studentermedhjælpere talte ikke med i denne beregning af fuldtidsstillinger, og den ny chef for afdeling [A] skulle udvælge, hvilke medarbejdere der bedst kunne undværes i forhold til paradigmeskiftet og den fremtidige drift.
I afdeling [A1], hvor klager arbejdede, havde indklagede truffet beslutning om, at indklagede fremover alene skulle føre retssager med en sagsgenstand på op til 20 mio. kr., sager med begrænset kompleksitet samt sager, der skulle forliges.
Klager var den advokat i afdelingen, der havde færrest retssager.
Hun havde i alt ni sager, hvoraf hovedparten af hendes retssager (syv retssager) var af en sådan størrelse/kompleksitet/status, at der allerede var tilknyttet en ekstern advokat, hvorfor disse sager fremover udelukkende skulle varetages af et eksternt advokatfirma.
Der var således kun to af klagers ni igangværende sager, der skulle varetages af en advokat i afdelingen.
 Efter en samlet analyse af afdelingens advokaters antal retssager, retssagernes karakter og retssagernes status i sagsforberedelsen sammenholdt med indklagedes fremtidige driftsbehov vurderede indklagede, at klager og afdelingsleder af afdeling [A1] var de advokater i afdelingen, der bedst kunne undværes.
Indklagede bestrider, at klagers fertilitetsbehandling blev tillagt vægt i forbindelse med udvælgelsen.
Indklagede har alene gennemført afskedigelsesrunden ud fra saglige og objektive kriterier, og der foreligger dokumentation for, at indklagede ikke har tillagt køn eller fertilitetsbehandling vægt ved udvælgelsen af, hvilke medarbejder der bedst kunne undværes i forhold til den fremtidige opgaver.
I efteråret 2019 fortalte klager sin leder, at hun fik fertilitetsbehandling.
Den ny chef for afdeling [A] havde derfor intet kendskab til klagers fertilitetsbehandling, da han traf beslutningen om, at klager var en af de medarbejdere, der skulle afskediges.
 Indklagede opfordrer klager til at fremlægge skriftlig dokumentation for, at hun på afskedigelsestidspunktet fik fertilitetsbehandling.
 Indklagede bestrider klagers bemærkninger om, at ingen mandlig medarbejder blev afskediget i afdeling [A].
Der blev afskediget en mandlig teknisk direktør, og indgået en fratrædelsesaftale med en mandlig forsikringskonsulent.
Indklagede skal i den forbindelse præcisere, at medarbejdernes køn på ingen måde har haft betydning for udvælgelsen af, hvem der bedst kunne undværes i forhold til den fremtidige drift, hvorfor indklagede ikke har handlet i strid med ligebehandlingslovens §§ 4 og 9. Dette bekræftes også, når kønsfordelingen hos indklagede før og efter afskedigelsesrunden opgøres:
 Kønsfordelingen blandt 175 funktionærer i indklagedes stabs- og støttefunktioner før afskedigelsesrunden (14. november 2019):
Køn 	Antal 	Procent Mænd 	93	53% Kvinder 	82	47% Kønsfordelingen blandt 113 funktionærer i indklagedes stabs- og støttefunktioner efter afskedigelsesrunden (14. november 2019):
Køn	Antal	Procent Mænd 	58 	51 % Kvinder 	55	49% Det var således 2 % flere kvindelige medarbejdere i indklagedes stabs- og støttefunktioner efter afskedigelsesrunden.
 Indklagede bestrider ligeledes klagers bemærkninger om, at den ny chef for afdeling [A] ikke havde nogen speciel viden om arbejdsopgaverne- og mængden i afdeling [A1].
 Det var indklagedes vurdering, at klager havde den største ledige kapacitet, og at en stor del af hendes sager havde nået til en naturlig milepæl, idet sagerne afventede intern afklaring, syn- og skønserklæring eller processkrifter fra modparter.
Klager er procedureadvokat og specialiseret i entrepriseretlige tvister, hvorimod andre af de ansatte advokater havde faglige kompetencer, der er bredere og mere kommercielle.
Kompetencer, som var nødvendige for indklagedes fremtidige drift, idet advokaterne fremover primært skulle yde generel juridisk bistand og sparring, udenretlig konfliktløsning, hjælp til kontrakter samt ad hoc assistance på nødlidende sager.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligebehandling af mænd og kvinder med hensyn til beskæftigelse mv. (ligebehandlingsloven).
 Det fremgår af ligebehandlingslovens § 9, at en arbejdsgiver ikke må afskedige en lønmodtager på grund af graviditet.
 Højesteret fastslog i dom af 12. december 2002 i sag 72/2001 (UfR. 2003.603H), at ligebehandlingslovens § 9 efter sit formål må forstås således, at den tillige omfatter afskedigelser, som er begrundet i, at den afskedigede forsøger at blive gravid ved kunstig befrugtning.
 Ligebehandlingslovens § 9 omfatter således også forbud mod afskedigelser, som er begrundet i fertilitetsbehandling.
 Klager og indklagede er uenige om en række væsentlige punkter vedrørende de faktuelle oplysninger i sagen.
 Indklagede har således bestridt, at klager var i fertilitetsbehandling på afskedigelsestidspunktet den 14. november 2019.
 Det fremgår af Højesterets dom af 29. marts 2012 i sag 259/2010 (UfR. 2012.2133H), at beskyttelsen mod afskedigelse i ligebehandlingslovens § 9 ikke omfatter den udredningsfase, hvor der foretages undersøgelser med henblik på at afklare, hvilken graviditetsfremmende behandling der eventuelt skal tilbydes den ufrivilligt barnløse kvinde.
Klager har fremlagt udskrift fra en fertilitetsklinik, hvoraf det fremgår, at klager den 3. oktober 2019 havde indgået aftale om fertilitetsbehandling.
Det henstår for nævnet som uklart, om klager var i fertilitetsbehandling på tidspunktet for afskedigelsen den 14. november 2019.
 Dertil kommer, at der i øvrigt er uenighed mellem parterne om en række andre væsentlige punkter i sagen.
Indklagede har oplyst, at udvælgelsen af medarbejdere til afskedigelse skete ud fra en vurdering af, hvorledes den enkelte medarbejder fagligt matchede virksomhedens fremtidige opgaver via uddannelsesmæssige, erfaringsmæssige eller andre kvalifikationer.
Derudover indgik performancevurdering ved de seneste lønreguleringer mv., om medarbejderen havde nogen form for personalesag fx advarsel, mundtlig påtale eller andet, om medarbejderen ikke levede op til indklagedes værdier om samarbejde, professionalisme og respekt, samt om medarbejderen havde udvist lav fleksibilitet, fx i forhold til at påtage sig nye opgaver eller geografisk.
 Indklagede har oplyst, at det ud fra en samlet vurdering af medarbejdernes opgaver, blev vurderet, at klager var blandt de medarbejdere, der bedst kunne undværes.
 Klager bestrider indklagedes oplysninger om hendes arbejdsopgaver og omfanget af hendes arbejde.
 Der er desuden ikke mellem parterne enighed om antallet af afskedigede i den afdeling, som klager arbejdede i, ligesom der er uenighed om kønsfordelingen mellem de ansatte og afskedigede.
Parternes uenighed om sagens faktum for så vidt angår klagers arbejdsopgaver, medarbejdersammensætningen og kønsfordelingen ved afskedigelsesrunden ses kun at kunne afklares ved bevisførelse i form af mundtlige parts- og vidneforklaringer.
En sådan bevisførelse kan ikke ske for Ligebehandlingsnævnet.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
