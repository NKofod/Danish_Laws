Nr BTL 218 Betænkning over Forslag til lov om forbrugerbeskyttelse ved erhvervelse af  

 fast ejendom m.v.   

 Nr L 218 1994-95, 1. samling Afgivet af Retsudvalget Afgivet: 19950518 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Nogle af spørgsmålene og svarene er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Advokatfirmaet Bro-Nielsen, Assurandør-Societetet, Forbrugerrådet, Foreningen af Registrerede Revisorer og Trælasthandlerunionen.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med det af  

 justitsministeren stillede ændringsforslag.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling, men kan stemme for de stillede  

 ændringsforslag.
 Mindretallet kan støtte bestemmelserne om udarbejdelsen af  

 tilstandsrapport forud for ejendomshandler og er tilfreds med, at de  

 beskikkede bygningssagkyndige skal være fuldt forsikrede, ligesom  

 mindretallet er tilfreds med, at kombinationen af tilstandsrapporter og  

 forsikringer, som fritager sælgeren for mangelansvar, er frivillig.
 Derimod er mindretallet imod bestemmelserne om indførelsen af en  

 fortrydelsesret ved køb af fast ejendom eller aftaler om køb eller opførelse  

 af hele bygninger.
 Selv om det kommer til at koste fortrydende købere et beløb uden  

 begrundelse at annullere et køb, vil alene tilstedeværelsen af  

 fortrydelsesmuligheden skabe usikkerhed i handelen med fast ejendom.
 En sælger, der på sidstedagen for købers fortrydelse modtager besked om,  

 at handelen alligevel ikke bliver til noget, kan måske ikke nu få solgt til  

 andre køberemner, eksempelvis fordi disse nu har købt til anden side.
 Generelt finder mindretallet, at der ikke er behov for en sådan ugrundet  

 fortrydelsesret, al den stund enhver ikkeprofessionel køber (uden udgift) i  

 slutsedlen kan tage forbehold om godkendelse fra en professionel rådgiver.
 Mindretallet har foreslået, at reklamationsreglen i § 25 helt udgår, idet  

 mindretallet finder, at man ikke bør ændre købelovens reklamationsregler på  

 et enkelt punkt, og idet mindretallet efter henvendelsen fra  

 Trælasthandlerunionen er af den opfattelse, at forlængelsen af  

 reklamationsfristen fra 1 til 5-6 år vil være vanskelig at praktisere og  

 formentlig give anledning til mange retssager.
 Selv om ikrafttrædelsesdatoen for lovforslagets § 25 måtte blive udsat til  

 1. januar 1996, hvor loven i øvrigt træder i kraft, vil dette ikke kunne  

 bevirke, at mindretallet kan stemme for lovforslaget som helhed.
Ændringsforslag Af justitsministeren, tiltrådt af udvalget:
Til § 23 1) 2. pkt. udgår.
 Af et mindretal (V, KF og FP):
Til § 25 2) Paragraffen udgår.
Bemærkninger Til nr. 1 Ændringsforslaget indebærer, at ikrafttrædelsen af § 25 udsættes til den  

 1. januar 1996, således at materialeleverandørerne får bedre tid til at  

 forberede sig på lovændringen.
Til nr. 2 Forslagsstillerne foreslår, at bestemmelsen udgår, idet man efter  

 forslagsstillernes opfattelse ikke bør ændre købelovens reklamationsregler på  

 et enkelt punkt, og fordi forslagsstillerne efter henvendelsen fra  

 Trælasthandlerunionen er af den opfattelse, at forlængelsen af  

 reklamationsfristen fra 1 til 5-6 år vil være vanskelig at praktisere og  

 formentlig give anledning til mange retssager.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Pia Kjærsgaard  

 (FP) Bilag Nogle af udvalgets spørgsmål til justitsministeren og dennes svar herpå Spørgsmål 14:
»Hvorfor har Justitsministeriet ikke svaret på Trælasthandlerunionens henvendelser af 20. februar og 11. april 1995?» Spørgsmål 15:
»Vil ministeren være indstillet på at lade § 25 udgå af lovforslaget,  

 også under hensyn til den foreslåede ikrafttrædelse allerede den 1. juli  

 1995?» Spørgsmål 16:
»Hvad er årsagen til, at man - som med dette lovforslag - stykvis og  

 med manglende overskuelighed til følge foretager ændringer af købelovens  

 reklamationsregler på enkelte områder og ikke afventer en senere samlet  

 ændring, jf. at der så vidt vides er planer om en senere generel  

 ændring?» Svar:
1. Trælasthandlerunionen har i en henvendelse af 20. februar 1995 til  

 Justitsministeriet udtalt sig om et udkast til lovforslaget.
Henvendelsen er  

 ligesom de øvrige høringssvar m.v., som Justitsministeriet har modtaget,  

 indgået i ministeriets overvejelser i forbindelse med den endelige udformning  

 af lovforslaget, men Justitsministeriet har i overensstemmelse med sædvanlig  

 fremgangsmåde ikke særskilt besvaret hverken denne eller andre  

 høringsudtalelser fra myndigheder, organisationer m.v.
Justitsministeriet har  

 til alle myndigheder m.v., som har udtalt sig om udkastet til lovforslag,  

 sendt et eksemplar af det fremsatte lovforslag til orientering.
 Henvendelsen fra Trælasthandlerunionen er ligesom de øvrige  

 høringsudtalelser m.v. sendt til Retsudvalget til brug ved behandlingen af  

 lovforslaget, og henvendelsen er også omtalt i den høringsoversigt, som er  

 sendt til Retsudvalget.
 I Trælasthandlerunionens henvendelse af 11. april 1995 til  

 Justitsministeriet har man kommenteret det fremsatte lovforslag.  

 Justitsministeriet har telefonisk henvist Trælasthandlerunionen til at rette  

 henvendelse til Retsudvalget, hvor lovforslaget behandles.
 2. Som anført i besvarelsen af spørgsmål nr. 9 er bestemmelsen i  

 lovforslagets § 25 om ændring af købelovens reklamationsregler for så vidt  

 angår byggematerialer udformet i overensstemmelse med det såkaldte  

 Brydensholt-udvalgs lovudkast i betænkning nr. 1276/1994.
Som anført i lovforslagets bemærkninger er baggrunden for denne del af  

 lovforslaget, at det på grundlag af Boligministeriets erfaringer med den  

 kvalitetssikringsordning, som blev gennemført i midten af 1980'erne, må  

 antages, at en betydelig del af de mangler ved byggematerialer, som  

 forekommer i praksis, først giver sig udslag efter mere end 1 års forløb,  

 dvs. først efter udløbet af den reklamationsfrist, der gælder efter  

 købeloven.
Derimod giver sådanne materialefejl sig normalt udslag, der i  

 hvert fald kan konstateres af en fagmand inden 5 år fra afleveringen af  

 byggeriet.
Standardbestemmelserne på byggeområdet (AB 92 og ABT 93) indeholder en  

 såkaldt byggeleveranceklausul, hvorefter entreprenøren skal sørge for, at  

 materialeleverandørerne påtager sig at hæfte for mangler ved  

 byggematerialerne i normalt 5 år.
Efter det for Justitsministeriet oplyste  

 accepterer leverandører af byggematerialer som regel et vilkår om  

 5-års-hæftelse ved større entreprenørfirmaers køb af byggematerialer.
Derimod  

 er det i praksis vanskeligt for mindre håndværkere og for forbrugere, der  

 selv indkøber byggematerialer, at opnå en sådan accept.
 Ved udformningen af lovforslaget har Justitsministeriet ligesom  

 Brydensholt-udvalget lagt vægt på, at den lovbestemte reklamationsfrist så  

 vidt muligt bør svare til den, der gælder i medfør af standardbestemmelserne  

 i AB 92 og ABT 93. Herved kan det efter Justitsministeriets opfattelse  

 sikres, at der gælder en længere reklamationsfrist med hensyn til  

 byggematerialer, uanset af hvem materialerne købes.
Efter Justitsministeriets opfattelse er der således et særligt behov for  

 en længere reklamationsfrist ved køb af byggematerialer.
Justitsministeriet  

 har derimod ikke aktuelle planer om at tage initiativ til en generel ændring  

 af købelovens reklamationsregler, jf. herved også besvarelserne af spørgsmål  

 nr. 1 og 8.
 Som nævnt i besvarelsen af spørgsmål nr. 9 finder Justitsministeriet ikke,  

 at afgrænsningen af begrebet »byggematerialer« vil give anledning  

 til en sådan fortolkningstvivl som anført af Trælasthandlerunionen.
På den anførte baggrund er jeg ikke indstillet på at lade § 25 udgå af  

 lovforslaget.
Jeg har derimod ikke indvendinger imod, at ikrafttrædelsen af  

 denne bestemmelse udsættes til den 1. januar 1996, således at  

 materialeleverandørerne får bedre tid til at forberede sig på lovændringen.
 Et ændringsforslag herom kan i givet fald formuleres således:
 1) I § 23 udgår 2. pkt.
 Spørgsmål 17:
»Udvalget udbeder sig ministerens kommentarer til henvendelsen af 11.  

 maj 1995 fra Trælasthandlerunionen, jf. bilag 25.« Svar:
 Trælasthandlerunionen advarer i henvendelsen af 11. maj 1995 til  

 Retsudvalget imod at gennemføre den pågældende bestemmelse, navnlig fordi den  

 efter Trælasthandlerunionens opfattelse ikke vil kunne praktiseres og  

 administreres i dagligdagen.
 Trælasthandlerunionen har givet udtryk for lignende synspunkter i de  

 ovenfor omtalte tidligere henvendelser til Justitsministeriet og  

 Retsudvalget, og Justitsministeriet kan derfor henholde sig til besvarelsen  

 af spørgsmål nr. 14-16.
Tillægsbetænkning Efter afgivelse af betænkning over og 2. behandling af lovforslaget har udvalget på ny behandlet dette i to møder og har herunder stillet spørgsmål til justitsministeren, som denne har besvaret skriftligt.
Et af spørgsmålene er sammen med besvarelsen heraf optrykt som bilag til tillægsbetænkningen.
 Endvidere har udvalget modtaget skriftlige og/eller mundtlige henvendelser  

 fra:
Andelsboligforeningernes Fællesrepræsentation, Dansk Ejendomsmæglerforening, Dansk Industri og EDC-mæglerne.
Tre af henvendelserne er sammen med tidligere modtagne henvendelser fra  

 Assurandør-Societetet, Advokatfirmaet Bro-Nielsen og Trælasthandlerunionen  

 optrykt som bilag til tillægsbetænkningen.
Endvidere er optrykt en artikel af  

 advokat Allan Ohms fra bladet Ejendomsmægleren.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse i den affattelse,  

 hvori det foreligger efter 2. behandling.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Pia Kjærsgaard  

 (FP) Bilag 1 Assurandør-Societetet Den 25. april 1995 Assurandørernes Hus Amaliegade 10 1256 København K Folketingets Retsudvalg Christiansborg 1240 København K Vedr.
L 218: Forslag til lov om forbrugerbeskyttelse ved erhvervelse af  

 fast ejendom m.v.
 Vedlagt til orientering 60 eksemplarer af brev af dags dato til  

 skatteminister Carsten Koch.
Med venlig hilsen Jane Emke Underbilag Assurandør-Societetet Assurandørernes Hus Den 25. april 1995 Amaliegade 10 1256 København K Skatteminister Carsten Koch Skatteministeriet Slotsholmsgade 12 1216 København K Kære Carsten Koch Vedr.
L 218: Forslag til lov om forbrugerbeskyttelse ved erhvervelse af  

 fast ejendom m.v.
 Ovennævnte lovforslag indeholder bl.a. forslag om ændring af stempellovens  

 § 29 ved et nyt 2. pkt. i stk. 1, således at erlagt stempel kan godtgøres,  

 dersom forbrugeren benytter sig af sin fortrydelsesadgang i forbindelse med  

 ejendomskøb.
 Fra 1. juli 1994 har forbrugerne haft en generel fortrydelsesret ved  

 forsikringsaftaler, jf. kap. 4 a i lov om visse forbrugeraftaler  

 (dørsalgsloven), ligesom der fra samme tidspunkt ved ændring af  

 forsikringsaftaleloven (§§ 97 a og 119 a) blev indført fortrydelsesret for de  

 livsforsikringer, der ikke måtte være omfattet af dørsalgsloven.
 Da det vil være naturligt at skabe ensartede forhold med hensyn til  

 godtgørelse af erlagt stempel, uanset om der er tale om en lovbestemt  

 fortrydelsesret i det ene eller det andet tilfælde, skal societetet foreslå,  

 at der i forbindelse med den foreslåede ændring af stempelloven tillige  

 foretages følgende ændring af loven:
 I § 29, stk. 1, indsættes som 3. pkt.:
»Stempelmyndigheden godtgør desuden på begæring stempel af  

 dokumenter vedrørende en forsikringsaftale, der bortfalder som følge af  

 tilbagetrædelse efter reglerne i lov om visse forbrugeraftaler eller efter  

 reglerne i lov om forsikringsaftaler.« Assurandør-Societetet forventer ikke, at det vil volde særlige problemer  

 at skabe denne symmetri i lovgivningen, men står naturligvis til rådighed,  

 dersom sagen skulle give anledning til spørgsmål.
 Kopi af dette brev er sendt til justitsministeren og til Folketingets  

 Retsudvalg.
Med venlig hilsen Steen Leth Jeppesen / Jane Emke Bilag 2 Advokatfirmaet Bro-Nielsen Den 25. april 1995 Mageløs 1 Postboks 1185 5100 Odense C Folketingets Boligudvalg Christiansborg 1240 København K Re: Lovforslag L 218 Lov om forbrugerbeskyttelse ved erhvervelse af fast ejendom At skabe forbrugerbeskyttelse ved at overvælte en risiko på en anden  

 forbruger er ikke et sundt princip.
Det bedste man kan sige om den foreslåede fortrydelsesret er, at den måske  

 er og var en »smuk tanke«.
Den er blot helt ude af trit med dagens  

 billede af mæglerarbejdet og af repræsentationen af køber og sælger baseret  

 på to forskellige rådgivere.
Tanken har reelt overlevet sig selv.
 Således som såvel praksis som det formelle grundlag i lovgivningen  

 vedrørende mæglerarbejdet i dag ser ud, er der reelt tale om en delbetænkning  

 og nu et lovforslag, der bygger på præmisser, der ikke længere består.
 Man kunne derfor have forventet, at Justitsministeriet ville undlade at  

 fremkomme med et lovforslag baseret på det forudgående udvalgsarbejdes  

 delbetænkning i relation til spørgsmålet om  

 tilbagetrædelsesret/fortrydelsesret.
 Forslaget bør under alle omstændigheder i dag begrænses til alene at  

 omfatte handel med ejendomme, der omsættes direkte fra professionelle sælgere  

 til private.
 Da jeg som formand for Parcelhusejernes Landsforening søgte at få  

 repræsentation i Justitsministeriets udvalg om forbrugerbeskyttelse ved  

 erhvervelse af fast ejendom, var ønsket i meget høj grad baseret på, at vi  

 som forbrugerorganisation måtte kritisere det siddende udvalgs delbetænkning  

 om tilbagetrædelsesret ved aftale om køb af fast ejendom og opførelse af  

 bygning.
Forbrugerbeskyttelse er traditionelt en beskyttelse, hvor den  

 »svage« beskyttes som forbruger mod den forventede  

 »stærkere« erhvervsdrivende.
I delbetænkningens regi var den  

 erhvervsdrivende ikke sælgeren, men mægleren, der efter datidens gældende  

 mæglerbekendtgørelse skulle forsøge at varetage begge handelsparters  

 interesser.
 Efter den nugældende lovgivning, der bl.a. har sin baggrund i Børge  

 Dahl-udvalgets betænkning, er mægleren nu alene den ene parts repræsentant.
 Forbrugeren i relation til den almindelige private handel med fast ejendom  

 er såvel en køber som en sælger, og sælgeren har normalt disponeret videre  

 ved køb af ny ejendom, således at der ved en etableret og anvendt  

 fortrydelsesret vil opstå en korthuseffekt, der vil få uoverskuelige følger  

 for måske 3 eller 4 handler, der »vælter«, såfremt første køber  

 ikke vedstår den handel, han har indgået.
 Det eneste, en etableret fortrydelsesret reelt idag kan have af betydning,  

 er, at den vil blive misbrugt til at presse prisen i den første handel, når  

 man ved, at efterfølgende handler »vælter«, når første køber løber  

 fra sin handel.
 Den nye lovgivning om mæglerarbejdet betyder, at den praksis, der  

 tidligere var undervejs, nu er blevet en kendsgerning, nemlig at køber, inden  

 han underskriver et dokument, går til sine økonomiske og juridiske rådgivere  

 for at vurdere, om han skal indgå en aftale, som et foreliggende udkast til  

 en købsaftale tilsiger.
 Det vil fra et forbrugersynspunkt være en meget betænkelig sag at indføre  

 en fortrydelsesret med den dertil hørende korthuseffekt, der får  

 efterfølgende led i kæden til uden skyld at blive gjort til sorteper.
Således som mæglerarbejdet og rådgivningen vedrørende køb og salg af fast  

 ejendom i dag udføres, er det, om der overhovedet er nogen, kun den helt  

 ubetænksomme, der kan tænkes at indgå en købsaftale uden at have drøftet  

 betingelserne med sin bank og sin advokat.
Lovgivningen bør ikke  

 tilrettelægges for en uhyre beskeden promille af køberne, når henses til de  

 meget uhensigtsmæssige virkninger, fortrydelsesretten vil have for  

 efterrettelige borgere, der følger spillets regler.
 Antallet af fortrudte handler i 1994 og årsagen til, at køberen måtte have  

 fortrudt handelen, bør nøje undersøges, inden den foreslåede lovændring  

 gennemføres.
 Uanset om tanken om en fortrydelsesret kunne være aktuel for nogle år  

 siden, er situationen ganske ændret i dag.
Det er ikke mit indtryk, at man selv med en »fortrydelsesret«  

 vil opnå, at »alle« handler vil være »ønskehandler«.
Der  

 vil altid være et antal købere, der efterfølgende fortryder den indgåede  

 aftale. Årsagerne hertil er ikke et relevant grundlag for den nye lovgivning.  

 Fortrydelsen er typisk en sag, der dukker op langt efter udløbet af en  

 8-dages-frist.
 At tilvænne befolkningen til at kunne »løbe fra sin underskrift«  

 er ej heller en indsats, der er i overensstemmelse med befolkningens ønsker.
 At lovforslaget lægger op til en instituering af det, jeg i sin tid kaldte  

 en »varedeklaration« på brugte huse med dertil knyttet forsikring  

 og nedsættelse af forældelsesfristen for indsigelser, hilses med tilfredshed.
Med venlig hilsen H.
Bro-Nielsen cc: Justitsministeren Boligministeren Industriministeren Bilag 3 TUN Trælasthandlerunionen Den 9. maj 1995 Egebækgård, Egebækvej 98 2850 Nærum Folketingets Retsudvalg Christiansborg 1240 København K Vedr.: Lovforslag nr.
L 218 Forslag til lov om forbrugerbeskyttelse ved erhvervelse af fast ejendom  

 m.v.
 TRÆLASTHANDLERUNIONEN, der er brancheorganisation for Danmarks 362 største  

 trælast- og byggematerialeforretninger samt byggemarkeder, repræsenterende en  

 samlet årlig omsætning på ca. 20 mia. kr., tillader sig herved at gøre  

 Retsudvalget opmærksomt på, at ovennævnte lovforslags § 25, der udvider  

 købelovens §§ 54 og 83 fra maksimalt 1 år til højst 6 år, for så vidt angår  

 byggematerialer, ikke kan administreres.
 TRÆLASTHANDLERUNIONEN har fremført sine synspunkter over for  

 Justitsministeriets Lovafdeling i skrivelse af 20. februar 1995. -  

Skrivelsen er ikke besvaret.
 TRÆLASTHANDLERUNIONEN har tilskrevet samtlige Retsudvalgets medlemmer den  

 28. marts 1995, vedlagt kopi af ovennævnte skrivelse. - Ingen af  

 Retsudvalgets medlemmer har besvaret henvendelsen.
 TRÆLASTHANDLERUNIONEN har tilskrevet justitsminister Bjørn Westh den 11.  

 april 1995, vedlagt kopi af skrivelsen til Justitsministeriets Lovafdeling af  

 20. februar 1995. - Justitsministeren har i skrivende stund endnu ikke  

 besvaret henvendelsen.
 Det er TRÆLASTHANDLERUNIONEN's opfattelse, at en vedtagelse af lovens § 25  

 i den fremlagte form vil betyde stribevis af tvistigheder og retssager,  

 hvilket næppe kan være lovens hensigt.
 Vi hører gerne Retsudvalgets kommentarer og ønsker gerne omgående  

 foretræde for udvalget.
Med venlig hilsen TRÆLASTHANDLERUNIONEN Jørgen Houman adm. direktør Bilag 4 TUN Trælasthandlerunionen Den 11. maj 1995 Egebækgård, Egebækvej 98 2850 Nærum Til Folketingets Retsudvalg Nærværende er fremlagt i forbindelse med:
 Foretræde for Folketingets Retsudvalg 11. maj 1995 kl. 15.45.
Vedr.: Lovforslag nr.
L 218, »Forslag til lov om forbrugerbeskyttelse  

 ved erhvervelse af fast ejendom m.v.« Følgende kommentarer/indsigelser vedrører alene § 25.
 TUN's medlemsgrundlag repræsenterer ca. 85 pct.-90 pct. af landets  

 trælast- og byggematerialeforhandlere samt byggemarkeder.
 Vor branches årlige omsætning på det danske marked andrager ca. 20 mia.  

 kr.
Ca. 40 pct. af vore medlemsforretningers omsætning hidrører fra salg til  

 den private forbruger.
For byggemarkedernes vedkommende er procentsatsen  

 betydelig højere.
 Trods vor organisations direkte repræsentation i udvalgsarbejder omkring  

 byggeleveranceklausul og leverandøransvar i Bygge- og Boligstyrelsen, er vi  

ikke hørt i forbindelse med den gennemførte høringsrunde, hvilket vi  

 finder ganske betænkeligt - specielt taget i betragtning, at netop vore  

 medlemsforretninger udgør det faktiske grundlag, som i dagligdagen forventes  

 at administrere den under lovforslagets § 25 foreslåede ændring af købeloven.
 Vi har ønsket foretræde for Folketingets Retsudvalg, idet vi føler, at  

 det er vor pligt i tide at meddele Retsudvalget, at den påtænkte ændring af  

 købelovens § 54 og § 83 ikke kan administreres.
 I bemærkninger til lovforslaget side 31, omkring § 25, giver formulering  

 og definition af byggematerialer ingen brugbar mening.
Vor branche opererer med ca. 250.000 varenumre.
Mange af disse varer  

kan anvendes i byggeri, men finder også anvendelse ved andre formål. -  

 Hvordan kan man ekspedere en og samme vare med to forskellige  

 indeståelsesperioder? Såfremt »arkitekterne« bag lovforslaget har fået den opfattelse,  

 at byggeleveranceklausulens udvidede indeståelsesperiode finder bred  

 anvendelse i samtlige byggesektorens led, må dette bero på en  

 misinformation og/eller misforståelse, idet dette ingenlunde er tilfældet.
Vi  

 er klart af den opfattelse, at byggeleveranceklausulen ikke virker efter sin  

 hensigt, selv nu, ca. 9 år efter at den blev indført.
 Som det turde være bekendt, er byggesektoren en importtung branche, for så  

 vidt angår vitale byggematerialer.
Udenlandske producenter af byggevarer er tydeligvis ikke indstillet på at  

 indtræde i en udvidelse af mangelansvarsperioden med årsag i dansk  

 »lokallovgivning«.
Flere udenlandske producenter har udtrykt en  

 opfattelse af en protektionerende lovgivning, som ikke findes værende i god  

 harmoni med EU's intentioner.
 At en dansk importør af udenlandsk producerede byggevarer for egen  

 part tvinges til at tiltræde en så betydelig udvidelse af  

 mangelansvarsperioden uden at være dækket tilsvarende ind hos den oprindelige  

 producent, er ganske urimeligt og bestemt ikke acceptabelt.
 Vi finder det meget betænkeligt, at man med udgangspunkt i en påtænkt  

 lovgivning omkring forbrugerbeskyttelse ved erhvervelse af fast ejendom m.v.  

 under dette »m.v.« skal opleve forsøg på ændring af købeloven  

gældende for en branche og en produktgruppe. - Måtte dette forsøg  

 indikere en ny trend i dansk lovgivning, vil vi meget hurtigt opleve en  

 gennemhulning af f.eks. - og som aktuelt - købeloven, som i så tilfælde - og  

 fremover - vil foreligge i mange udgaver og versioner.
 Vi har som branche stor forståelse for, at byggematerialer naturligvis  

 skal kunne holde mere end 5-6 år, og vi er således indstillet på at bistå  

 mest muligt til en fornuftig styringsmodel omkring højnelsen af kvaliteten af  

 byggevarer og byggeri. - Denne styringsmodel bør baseres på en nøgtern og  

 seriøs behandling de implicerede parter imellem, hvor også  

konsekvensberegningen af en eventuel nødvendig lovgivning bør iagttages  

 undervejs i arbejdet.
Ingen har interesse i en lovgivning, som ikke kan praktiseres og  

 administreres i dagligdagen. - Måtte Folketinget beslutte at gennemføre  

 lovforslag nr.
L 218 i den foreliggende form og således inkluderende § 25,  

hvilket vi meget må advare imod, må samfundet imødese en stribe  

 tvister og retssager, hvilket næppe kan være hensigten.
Underbilag TUN Trælasthandlerunionen Egebækgaard Den 1. maj 1995 Egebækvej 98 2850 Nærum Til TUN's medlemsforretninger TUN - Nyhedsbrev 65 C Trælasthandlerunionen - Nøglen til en branche Til ledelse og medarbejdere samt branchens leverandører »Lovgivningens« uransagelige veje! I TUN's Nyhedsbrev nr. 64 C, udsendt den 8. marts 1995, kunne TUN under  

 overskriften »Muligvis særlovgivning for byggematerialer?» bringe  

 en hastig og foreløbig orientering om en mulig ændring af købeloven, for så  

 vidt angår salg af byggematerialer.
 TUN kan nu supplere og uddybe denne information og beder om forståelse  

 for, at der i nærværende Nyhedsbrev kan og vil være gentagelser i dele af  

 teksten, sammenholdt med den oprindelige information.
Nærmest ved et tilfælde fik TUN i februar måned kendskab til, at der netop  

 var gennemført, og således afsluttet, en høringsrunde omkring et af  

 Justitsministeriets Lovafdeling udvirket udkast til forslag om: »Lov om  

 forbrugerbeskyttelse ved erhvervelse af fast ejendom m.v.« TUN var, grundet en påstået forglemmelse i Lovafdelingen, ikke blandt de  

 adspurgte organisationer, foreninger og institutioner og havde således ikke i  

 tide haft mulighed for at kommentere og/eller gøre indsigelse imod udkastet  

 til lovforslaget.
 Umiddelbart kunne måske vurderes, at titlen på lovforslaget: »Lov om  

 forbrugerbeskyttelse ved erhvervelse af fast ejendom m.v.«, ikke lige  

 præcis var TUN's »interesseområde«, men! Det lille »m.v.«  

 i lovforslagstitlen vil være fatalt for TUN's medlemmer.
Bag dette »m.v.« »skjuler« der sig en ændring af  

 købeloven Det færdige lovforslag blev fremsat i Folketinget af justitsminister Bjørn  

 Westh den 6. april 1995, og TUN har efterfølgende modtaget et eksemplar.
 Lovforslaget indeholder 26 paragraffer, hvor hovedparten behandler emner  

 som »tilstandsrapporter og oplysninger ved ejerskifteforsikring«,  

 »fortrydelsesret ved køb af fast ejendom«, »fortrydelsesret  

 ved aftaler om køb eller opførelse af hele bygninger« osv.
Men så sker det! I § 25, altså i andensidste af de 26 paragraffer (§ 26 behandler Færøerne  

 og Grønland), anføres:
 § 25. I lov om køb, jf. lovbekendtgørelse nr. 28 af 21. januar 1980,  

 som senest ændret ved lov nr. 1098 af 21. december 1994, foretages følgende  

 ændringer:
 1. I § 54 indsættes som stk. 2:
»Stk. 2. Ved køb af byggematerialer er den i stk. 1 nævnte frist 5 år  

 fra byggeriets aflevering, dog højst 6 år fra overgivelsen af materialerne  

 til køber.« 2. I § 83 indsættes som stk. 2:
»Stk. 2. § 54, stk. 2, finder tilsvarende anvendelse.« Så få er ordene, som ved forslagets vedtagelse med et slag vil ændre  

 købelovens § 54 (handelskøb) og § 83 (forbrugerkøb), gældende for en branche,  

 nemlig vor, og for en produktgruppe, nemlig byggematerialer.
TUN's medlemsforretninger skal administrere loven Allerede den 20. februar 1995 - samme dag som TUN fik sit første  

 kendskab til den gennemførte høringsrunde - tilskrev TUN Justitsministeriets  

 Lovafdeling med protest over ikke at have været hørt.
 TUN skrev desuden:
 Erfaringer viser, hvilket aktuelt er kommet til udtryk omkring de mange  

 reklamationer på eternitplader, at hovedparten af befolkningen, og det gælder  

 både professionelle og private købere, ja sågar Forbrugerrådets jurister,  

 opfatter en udvidelse af mangelansvarsperioden for byggematerialer - i grove  

 træk analogt med indholdet i »byggeleveranceklausulens«  

 bestemmelser - som en »garantiordning«, hvilket som bekendt  

bestemt ikke er tilfældet.
 Man kan med rette befrygte, at den påtænkte ændring af købelovens §§ 54 og  

 83 som udgangspunkt vil give køberen samme fejlagtige opfattelse af, at  

»alt, hvad der fremover købes hos en tømmerhandler, en  

 byggematerialeforhandler eller i et byggemarked, vil være købt med en fem til  

 seks års gældende garantiperiode«.
Af »Bemærkninger til lovforslaget«, stk. 3, afsnit 5 fremgår:  

 »Det foreslås, at den 5-årige reklamationsfrist skal gælde ved køb af  

 byggematerialer, uanset hvad materialerne konkret skal bruges til.« Der anføres ligeså i »Bemærkninger til lovforslagets enkelte  

 bestemmelser«, nr. 1, 2. afsnit: »Den foreslåede regel omfatter  

 almindelige byggematerialer som mursten, lægter, spær, betonelementer,  

 tagsten og lign.« - »Selvstændige« produkter som f.eks.  

 gulvtæpper, udendørslamper og fodriste er ikke omfattet.
Hvordan forestiller Justitsministeriets Lovafdeling - og for den sags  

 skyld også politikerne - sig, at disse regler kan styres og håndhæves? Har  

 Lovafdelingen i tanke, at der skal udarbejdes en art »positivliste«  

 omhandlende samtlige byggematerialer, som efter Lovafdelingens vurdering og  

 beslutning vil være underkastet den ændrede lovgivning? Har Lovafdelingen  

 eller dennes rådgivere påtænkt, at mange af de produkter, som forefindes i en  

 velassorteret tømmerhandel eller byggematerialeforretning, og som umiddelbart  

 - og ikke mindst af forbrugerne - vurderes som værende byggematerialer, ikke  

 nødvendigvis anvendes til byggeri, men til alle mulige andre formål?? Mange typer og dimensioner i f.eks. importeret trælast og krydsfiner kan  

 direkte eller indirekte anvendes i eller til byggeri, men kan også, som mange  

 af vor branches forretninger kan fremvise, anvendes i den del af industrien,  

 som intet har med byggeri at gøre, f.eks. møbelindustrien,  

 emballageindustrien m.fl.
Forestiller Lovafdelingen sig, at tømmerhandlerens medarbejdere i den  

 daglige ekspedition, måske på basis af den førnævnte  

 »positivliste«, skal selektere de enkelte ordrer således, at den  

 aktuelle køber får en klar fornemmelse af, hvorvidt der er tale om egentlige  

 byggevarer, der i så tilfælde, hvis loven gennemføres, er underkastet det  

 udvidede ansvar? TUN har ikke fået svar I skrivende stund har TUN ikke modtaget svar på sin skrivelse af  

20. februar 1995 til Justitsministeriets Lovafdeling, som blot har  

 fremsendt det den 6. april fremsatte lovforslag.
 Den 28. marts 1995 tilskrev TUN samtlige medlemmer af Folketingets  

 Retsudvalg med kopi af den oprindelige skrivelse til Lovafdelingen. -  

Ingen har svaret.
Den 11. april 1995 skrev TUN til justitsminister Bjørn Westh med kopier af  

 førnævnte skrivelser.
TUN har indtil nu ikke hørt fra  

 justitsministeren.
»Leverandørklemmen« er måske snart en realitet Der skal og må ikke herske tvivl om, at TUN som brancheorganisation er  

 tilhænger af konstruktive tiltag, som kan bidrage til en højnelse af  

 kvaliteten på byggematerialer og dermed på standarden af det færdige byggeri.  

 Byggematerialer skal være sunde og fornuftige for mennesker og miljø, og  

 byggematerialer skal naturligvis kunne holde mere end et år - herom ingen  

 diskussion.
I sin tid, nærmere betegnet i 1986, da byggeleveranceklausulen  

 blev indført som et vitalt led i byggeansvarsreformen, stod det klart for  

 enhver, at den hidtidige og såkaldte »entreprenørklemme«  

ikke måtte blive afløst af en »leverandørklemme«. - Denne  

 »leverandørklemme« er måske snart en realitet.
 Udgangspunktet for byggeleveranceklausulen var og er, at der inden udløbet  

 af 5-året, regnet fra byggeriets første aflevering, altså et konstaterbart og  

 eksakt tidspunkt, skulle gennemføres en ekstraordinær afleveringsforretning  

 for således at kontrollere byggeriets tilstand, inden Byggeskadefonden  

 overtog ansvaret. - Denne kontrol udføres af højt kvalificerede fagfolk.
 Kravet om en tilsvarende »ekstraordinær afleveringsforretning«  

 eksisterer ikke inden for det private byggeri, og i mange tilfælde -  

 ikke mindst gældende for en stærkt stigende købergruppe, nemlig  

 »selvbygger-, medbygger- og gørdetselv-folket«, hvor aktiviteten  

 ofte foregår over flere år - gennemføres afleveringsforretninger af naturlige  

 årsager slet ikke.
Lovforslagets udvidede indeståelsesperiode, »højst 6 år fra  

 overgivelsen af materialerne til køber«, må her tage beregningsmæssigt  

 udgangspunkt i faktura- og/eller kvitteringsdato.
Forestiller man sig, at  

 byggematerialeforhandleren har haft varerne på lager i en ikke nærmere  

 specificeret periode inden leverancen fandt sted, og at kunden reklamerer  

 lige inden udløbet af 6-året, at regne fra fakturadatoen, må forhandleren  

 vedstå sit ansvar i forhold til sin kunde uden at kunne videregive kravet til  

 producent eller importør, idet disse må forventes at afvise med årsag i  

 forældelse, netop på grund af forhandlerens lagerperiode.
 Byggematerialeforhandleren er således i denne situation sidste led i  

 kæden, og »leverandørklemmen« er i så tilfælde tydeligvis en  

 realitet for TUN's medlemmer, hvilket ikke bør accepteres.
Hvor står Handelskammeret og Dansk Industri? Det fremgår af lovmaterialet, at et udkast til lovforslaget har været til  

 høring hos Det Danske Handelskammer (repræsenterende importører og agenter)  

 samt hos Dansk Industri (repræsenterende danske byggevareproducenter). Ingen  

 af disse to organisationer har åbenbart fundet anledning til at orientere  

 og/eller adspørge Trælasthandlerunionen, som dog repræsenterer en ikke  

 ubetydelig del af nævnte organisationers medlemmers omsætningsgrundlag. - TUN  

 har således ikke kendskab til, hvor Handelskammeret og Dansk Industri står i  

 den aktuelle situation.
Salgs- og leveringsbetingelser skal tilrettes Som bekendt kan man ved salg til professionelle, dvs. i handelskøb,  

 »aftale sig til og fra næsten alt«, forudsat at parterne ved  

 aftalens indgåelse er enige herom.
 Tilsvarende »aftalefrihed« gælder ikke ved forbrugerkøb,  

 hvor køberen aftalemæssigt ingenlunde må stilles ringere end købelovens  

 gældende bestemmelser.
 Vedtages ændringerne af købeloven i den fremlagte form, er det aldeles  

 nødvendigt, at der omgående gennemføres en tilretning af salgs- og  

 leveringsbetingelserne gældende i forholdet mellem TUN's medlemsforretninger  

 og deres leverandører, hvad enten der er tale om danske byggevareproducenter  

 eller importører.
- Og tilretning haster meget! I lovforslagets kapitel 8, »Ikrafttræden m.v.«, siger § 23:
»Loven træder i kraft den 1. januar 1996 og har virkning for  

 aftaler, der indgås efter ikrafttrædelsen. § 25 træder dog i kraft den 1.  

 juli 1995 og har virkning for aftaler om køb, der indgås efter  

 ikrafttrædelsen.« Tilretningen haster således meget, og TUN's medlemsforretninger må ikke se  

 sig i den situation, hvor de grundet den meget vitale lagerfunktion måtte  

 blive sidste led i regreskæden.
 Nærværende Nyhedsbrev 65 C tilgår også direktionen for samtlige  

 leverandørvirksomheder, som er tilsluttet TUN-databasen.
UFEMAT-konferencen 1995 i Danmark Navnet UFEMAT er en forkortelse af: »Union Europeenne des Federations  

 Nationales des Negociants en Materiaux de Construction«, og er således  

 en europæisk organisation for byggematerialeforhandlerorganisationer.
 UFEMAT repræsenterer følgende medlemsnationer: Belgien (200), Danmark  

 (362), Tyskland (1.850), Finland (128), Frankrig (1.150), Grækenland (450),  

 Italien (9.300), Luxembourg (9), Holland (404), Norge (270), Østrig (220),  

 Portugal (625), Schweiz (63), Sverige (530) samt England = UK (2.074).
 De i parentes anførte tal refererer til medlemstallet i de enkelte lande,  

 og samlet repræsenterer de 15 nationer i alt 17.635  

 medlemsforretninger, og udgør hermed et af Europas største internationale  

 branchesamarbejder på organisationsplan.
 I 1995 er Danmark for første gang værtsnation for den årlige  

 UFEMAT-konference, der finder sted i København i dagene 14.-16. juni  

 1995 med TUN som arrangør og indbyder.
 Hvert medlemsland kan lade sig repræsentere med 3-4 delegater, og  

 delegationerne tæller normalt formanden for den pågældende  

 medlemsorganisation og eventuelt 1 til 2 bestyrelsesmedlemmer samt  

 organisationens direktør.
 TUN forventer således 50-60 delegater plus foredragsholdere/indledere og  

 gæster til konferencen i København, der afholdes på Hotel d'Angleterre.
 Selve konferencen finder sted torsdag den 15. juni 1995, hvor  

 UFEMAT's ordinære generalforsamling gennemføres om formiddagen.
 På konferencen aflægger de deltagende lande deres respektive  

 markedsrapporter, der også indeholder vurderinger af og forventninger til  

 byggesektorens og hermed vor fælles branches fremtidige udvikling.
 Under UFEMAT arbejder forskellige grupper - internationalt sammensatte -  

 med emner som uddannelse, EDI, EDB, returemballage, miljø m.m., emner, som  

 også vil indgå i konferencen.
Fremtidens distributionskanaler - på både nationalt og intereuropæisk plan  

 - vil være et af eftermiddagsmødets hovedpunkter.
En kendt personlighed,  

 repræsenterende en af vore største danske byggevareproducenter, vil holde et  

 indlæg om: »Producenternes krav og forventninger til  

 byggematerialeforhandlerne på europæisk plan - frem mod år 2000«.
Der vil være mulighed for, at TUN's medlemmer - i et begrænset antal - kan  

 deltage i UFEMAT-konferencen.
Nærmere oplysninger ved snarlig henvendelse til  

 TUN's kontor.
Med venlig hilsen TRÆLASTHANDLERUNIONEN Jørgen S.
Hansen / Jørgen Houman Bilag 5 Dansk Industri Den 10. april 1995 Venstre, Danmarks Liberale Parti Att.: Folketingsmedlem Erling Oxdam Folketinget Christiansborg 1218 København K Lovforslag nr.
L 218 - lov om forbrugerbeskyttelse ved erhvervelse af fast  

 ejendom - ændring af købeloven Da det er blevet oplyst, at De under førstebehandlingen den 18. ds. af det  

 fremsatte forslag til lov om forbrugerbeskyttelse ved erhvervelse af fast  

 ejendom vil være ordfører for Venstre, retter jeg herved henvendelse til Dem,  

 idet jeg på vegne af Dansk Industri ønsker at henlede Deres opmærksomhed på  

 nogle uhensigtsmæssige virkninger af det forslag om ændring af købelovens  

 reklamationsfrist, som er indeholdt i lovforslaget.
 Vedlagt fremsender jeg således kopi af DI's brev af 18. oktober 1994 til  

 Justitsministeriet, hvori er redegjort for DI's kommentarer til forslaget om  

 en ændring af reklamationsfristen ved køb af byggematerialer, som var  

 indeholdt i betænkningen »Forbrugerbeskyttelse ved erhvervelse af fast  

 ejendom« fra august 1994.
 Ligelydende skrivelse er d.d. fremsendt til Det Konservative Folkepartis  

 folketingsgruppe.
Med venlig hilsen Ole Grunnet-Jepsen Underbilag DI Justitsministeriet Den 18. oktober 1994 Slotsholmsgade 10 1216 København K Justitsministeriet har ved skrivelse af 9. august d.å. under j.nr.  

 1988/0131-11 anmodet om Dansk Industris bemærkninger til betænkning nr. 1276,  

 »Forbrugerbeskyttelse ved erhvervelse af fast ejendom«.
 Betænkningen, som er afgivet af et udvalg under ministeriet, indeholder ud  

 over et udkast til lov om forbrugerbeskyttelse ved erhvervelse af fast  

 ejendom også et udkast til lov om ændring af købelovens reklamationsregler  

 ved køb af byggematerialer.
 Dansk Industri skal:
- henstille, at forslaget om forlængelse af reklamationsfristen i  

 købeloven ved køb af byggematerialer ikke gennemføres, - ikke udtale sig imod udkastet til lov om forbrugerbeskyttelse ved  

 erhvervelse af fast ejendom.
 Dansk Industri hæfter sig indledningsvis ved, at  

 byggematerialeproducenterne ikke har været repræsenteret i udvalgsarbejdet og  

 derfor ikke har kunnet bidrage til betænkningen og de heri indeholdte  

 lovudkast.
Klare reklamationsfrister Dansk Industri lægger afgørende vægt på, at den til enhver tid gældende  

 lovgivning indeholder klare tidsgrænser for reklamationer over mangler.
 Det er afgørende for producentens og omsætningens sikkerhed på et givet  

 tidspunkt at kunne betragte en handel som økonomisk afsluttet uden senere at  

 skulle kunne mødes med økonomiske krav.
Længden af reklamationsfristen er en afvejning af krydsende hensyn mellem  

 på den ene side sælgerens og omsætningens sikkerhed og på den anden side  

 køberens behov for at kunne gøre mangler gældende som med rette ikke blev  

 opdaget ved leveringen.
Hertil kommer, at jo længere tid der går mellem købet  

 og reklamationen, desto større bliver bevisusikkerheden og dermed  

 procesrisikoen.
 Balancen i lovgivers afvejning har ligget fast siden dette århundredes  

 begyndelse uanset senere ændringer i købeloven, herunder indførelsen af et  

 særligt kapitel om forbrugerkøb i 1970'erne.
Ens reklamationsfrist Der er i dag ens frister på et år for alle typer køb ifølge købeloven,  

 uanset hvem der er køber, og uanset hvilke varetyper købet vedrører - et  

 forhold, som væsentligt bidrager til at lette handelen.
I 1988 blev FN-konventionen om internationale løsørekøb, »CISG«,  

 gjort til en bestanddel af dansk ret.
Konventionen, som dog ikke finder  

 anvendelse i forbrugerkøb, har også kun en reklamationsfrist uafhængig af  

 varetyper.
Betænkningens brud herpå Betænkningens lovudkast lægger op til et brud med den produktuafhængige  

 reklamationsfrist ved at introducere en særlig reklamationsfrist for  

 byggematerialer.
 Ifølge betænkningens udkast foreslås reklamationsfristen ved køb af  

 byggematerialer forlænget fra 1 år til 5 år fra byggeriets aflevering, dog  

 højst 6 år fra overgivelsen af materialerne til køber.
 Som begrundelse anfører betænkningen bl.a., at fristen i dag er urimelig  

 kort, da der er tale om materialer bestemt til at indgå i produkter med en  

 normalt meget lang levetid, og at materialefejlene i mange tilfælde først  

 giver sig udslag efter mere end et års forløb.
 Disse betragtninger kan imidlertid også fremføres for mange andre  

 produkter end byggematerialer - eksempelvis biler, hårde hvidevarer, maskiner  

 m.v.
Fristen opnået ad frivillighedens vej Det er Dansk Industris opfattelse, at det næppe vil være muligt  

 lovgivningsmæssigt at lave en differentieret reklamationsfrist, som vil kunne  

 opleves som rimelig og retfærdig.
 Der er derfor grund til at pege på, at den retsstilling, som ønskes opnået  

 gennem betænkningens lovudkast, nemlig en 5-6-årig reklamationsfrist for  

 byggematerialer, allerede ad frivillighedens vej i meget vidt omfang er  

 opnået gennem »byggeleveranceklausulen« og AB92.
Dansk Industri og byggeleveranceklausulen/AB92 Dansk Industri har aktivt medvirket ved tilblivelsen og udbredelsen af  

 byggeleveranceklausulen og senest »Almindelige betingelser for arbejder  

 og leverancer i bygge- og anlægsvirksomhed« (AB92), hvori  

 byggeleveranceklausulen indgår.
Dansk Industri har bl.a. gennem en årrække ført en fortegnelse over  

 virksomheder, som over for Dansk Industri (oprindelig Industrirådet)  

 skriftligt har erklæret, at de tiltræder nedennævnte byggeleveranceklausul  

 for de af virksomhedens leverancer, som anvendes i byggeri i Danmark, både  

 statsligt, statsstøttet, kommunalt og privat byggeri.
Klausulen har  

 bl.a. følgende ordlyd:
 »For så vidt - og kun i det omfang - leverede varer anvendes i  

 byggeri i Danmark, sker leveringen med følgende byggeleveranceklausul, der er  

 formuleret af Boligministeriets Byggestyrelse: . . .«.
Tilvalg - ikke fravalg Afgørende for Dansk Industris positive stillingtagen til  

 byggeleveranceklausulen og AB92 har været, at anvendelsen af regelsættene  

 bygger på frivillighed.
 Dansk Industri har stedse lagt vægt på, at det skulle være et tilvalg for  

 sælger at yde 5 (6) års reklamationsret, ikke et eventuelt fravalg.
 Herved har virksomhederne klart været opmærksomme på, ved hvilke  

 aftaler/salg den forlængede reklamationsfrist er gældende.
 Den nu foreslåede regel, som vil bevirke, at alle salg af byggematerialer  

 som udgangspunkt er omfattet af den forlængede reklamationsfrist, vil  

 vanskeliggøre virksomhedens aftaleindgåelse.
 I lyset af den nedenfor beskrevne upræcise afgrænsning af udkastets  

 anvendelsesområde vil virksomhederne nu ved hvert enkelt salg til  

 erhvervsdrivende nøje skulle tage stilling til, om reklamationsfristen gennem  

 aftale skal søges begrænset til eksempelvis 1 år.
Væsentlige afgrænsningsproblemer Afgrænsning af forslagets begreb byggematerialer giver anledning til  

 væsentlige problemer.
 Det gælder bl.a. afgrænsningen mellem byggematerialer og det, der i  

 bemærkningerne til forslaget kaldes »selvstændige produkter«  

 (gulvtæpper, udendørslamper m.v.).
Tilsvarende gælder i forbindelse med afgrænsningen af, hvornår der  

 foreligger en underleverance til et byggemateriale og ikke et byggemateriale  

 som sådant.
Sten og grus, som både kan være selvstændige byggematerialer og  

 underleverancer til et byggemateriale, er eksempler herpå.
Byggematerialer anvendes til meget andet end byggeri Materialer, som anvendes til byggeri, har i mange tilfælde også en bred  

 anvendelse uden for dette område, eksempelvis inden for maskinproduktion.
 Selv om den foreslåede forlængelse af reklamationsfristen sigter mod  

 byggeriet, vil den med den nuværende formulering automatisk også få virkning  

 udenfor.
 Dette vil være egnet til at skabe en særdeles uklar retsstilling på et  

 område, som må skønnes at være af stor økonomisk betydning for  

 virksomhederne.
Også byggeri uden for Danmark omfattes Forslaget omfatter også automatisk en forlænget frist for byggematerialer  

 anvendt til byggeri uden for Danmark.
Tilsvarende gælder ved salg af  

 byggematerialer til skibsbyggeri,.
 Fristen vil således gælde, uanset om byggematerialerne anvendes i Danmark  

 - blot aftalen om købet reguleres af købeloven.
 En dansk byggematerialeproducent, som f.eks. har solgt til en dansk  

 entreprenør, som efterfølgende benytter materialerne til byggeri i udlandet,  

 vil være undergivet den forlængede frist.
 Tilsvarende gælder som nævnt ved leverancer af byggematerialer til  

 skibsbyggeri.
 Også i dette tilfælde vil fristen gælde, uanset om byggematerialerne  

 anvendes på et værft i Danmark eller om det nybyggede skib efterfølgende går  

 i fast rutefart mellem San Francisco og Sydney, blot salget af  

 byggematerialerne oprindelig sker efter dansk ret.
 I begge tilfælde vil sælgers eventuelle rettigheder nemt blive gjort  

 illusoriske.
Svækket dansk konkurrenceevne Danske virksomheder, som sælger i Norden, vil skulle leve med at være  

 undergivet en reklamationsfrist, som er op til 3 gange så lang som den frist,  

 konkurrenterne er undergivet.
 Den internationale købelov finder ikke anvendelse, hvis både sælger og  

 køber har deres forretningssteder i et af de nordiske lande  

 (nabolandsforbeholdet).
 Hvor en eventuel tvist om salg af byggematerialer mellem erhvervsdrivende  

 skal afgøres efter dansk ret, vil den danske sælger således være undergivet  

 en reklamationsfrist på 5 respektive 6 år.
 En tilsvarende sag afgjort for eksempel efter norsk købelov vil kun  

 pålægge den norske sælger en reklamationsfrist på 2 år - et forhold, som er  

 klart konkurrenceforvridende for danske virksomheder.
Brud på købelovens indre sammenhæng Der er en nøje sammenhæng mellem længden af købelovens reklamationsregler  

 og lovens misligholdelsesbeføjelser, herunder sælgers rettigheder og pligter.
 En ensidig forlængelse af købelovens reklamationsfrist til 5-6 år uden  

 eksempelvis at se på sælgers adgang til afhjælpning og omlevering vil bryde  

 denne sammenhæng og skabe ubalance mellem parterne.
 Der bør efter Dansk Industris opfattelse derfor ikke tages enkeltelementer  

 ud af helheden og lovgives herom.
 Eventuelle ændringer af købeloven bør ske efter en samlet vurdering,  

 hvortil alle relevante parter i så fald bør inviteres til at bidrage.
Afslutning Som nævnt ovenfor er den retsstilling, som ønskes opnået gennem  

 betænkningsudkastet - nemlig en 5-6-årig reklamationsfrist inden for  

 byggeriet - efter Dansk Industris opfattelse i væsentligt omfang allerede  

 opnået gennem virksomhedernes frivillige anvendelse af  

 byggeleveranceklausulen og AB92.
 Vi mener derfor ikke, at der er et sådant tungtvejende behov for en  

 lovændring, at det kan begrunde en tilsidesættelse af de hidtidige  

 retsprincipper, herunder at der skabes ubalance mellem købsaftalens parter.
 Sammenfattende skal Dansk Industri henstille, at forslaget ikke fremmes.
 Afslutningsvis skal nævnes, at Dansk Industri ikke vil udtale sig imod  

 betænkningens andet forslag - en lov om forbrugerbeskyttelse ved erhvervelse  

 af fast ejendom.
Med venlig hilsen Jørgen Hansen / Jens Hennild Bilag 6 EDC-MÆGLERNE Den 29. maj 1995 Erling Oxdam Folketinget Christiansborg 1240 København K Forslag til lov om forbrugerbeskyttelse ved erhvervelse af fast ejendom  

 m.v.
 Vedlagt fremsendes til orientering pressemeddelelse udsendt d.d.
 Det er vort håb, at Retsudvalgets medlemmer vil vise sig lydhøre over for  

 de gode argumenter, der fremføres i vedlagte.
 De er i øvrigt velkommen til at kontakte os, såfremt De ønsker vore  

 synspunkter uddybet.
Med venlig hilsen EDC-gruppen a/s Jan Nordmann Informationschef UNDERBILAG EDC-MÆGLERNE EDC-gruppen Mynstersvej 5 Den 29. maj 1995 1827 Frederiksberg C PRESSEMEDDELELSE Fortrydelsesret - en håndsrækning til bankerne Justitsminister Bjørn Westh har på baggrund af et netop afsluttet  

 udvalgsarbejde fremsat forslag om gennemførelse af fortrydelsesret for  

 boligkøbere.
Efter forslaget skal boligkøbere have mulighed for at fortryde  

 boligkøbet op til 6 hverdage efter, at vedkommende har underskrevet en  

 købsaftale, uden i øvrigt at begrunde ophævelsen af den indgåede aftale.
Dog  

 skal køber betale sælger en kompensation på 1 pct. af købesummen, det vil  

 eksempelvis sige 6.000 kr. for en ejendom, der koster 600.000 kr. kontant.
Det fremsatte forslag har ikke overraskende fundet støtte hos Finansrådet,  

 som skal varetage pengeinstitutternes interesser.
Her ser man  

 fortrydelsesretten som en chance for at skaffe sig yderligere indflydelse på  

 ejendomsomsætningen og de ydelser, der i den forbindelse efterspørges.
Man  

 ønsker med andre ord en central placering for at kunne sælge bankens egne  

 produkter som eksempelvis finansiering og forsikringer til boligkøbere.
Når  

 dertil kommer, at eksempelvis Unibank er ejer af Danbolig-mæglerkæden, vil en  

 annullering af et boligkøb samtidig give en fristende mulighed for at starte  

 en ny salgsrunde - men denne gang vel at mærke i bankens egen  

 mæglerforretning! Når det pr. 31. 12. 96 bliver muligt for bankerne at skrive  

 skøder, bliver indflydelsen næsten total.
 Finansrådets støtte til forslaget er helt legitim - her skal man jo  

 varetage pengeinstitutternes interesser.
Danmarks største ejendomsmæglerkæde, EDCMæglerne, stiller sig mere  

 skeptisk over for forslaget: Spørgsmålet er, om forslaget er i samfundets og  

 forbrugernes interesse.
Indføres fortrydelsesretten, vil det uden tvivl føre  

 til, at flere boligejere mister yderligere handlefrihed og indflydelse på  

 deres egen privatøkonomi.
Med andre ord overføres der yderligere magt til den  

 finanssektor, der i forvejen koncentrerer større og større indflydelse på  

 færre hænder, siger statsautoriseret ejendomsmægler Poul Erik Bech, som er  

 formand for EDCMæglerne.
Ulempe for sælger Ifølge Poul Erik Bech er ulemperne ved en fortrydelsesret umiddelbare for  

 en boligsælger:
- Han kan ikke kurssikre lån, der skal indfries i forbindelse med  

 handelen, før fristen for fortrydelse er overskredet.
Sker der i disse 6  

 hverdage væsentlige kursskred, har sælger ingen fortrydelsesret og må derfor  

 acceptere et tab.
 - Er han presset, bliver han et let offer for en spekulativ køber, der  

 udnytter sin fortrydelsesret til at trykke prisen.
- Sælger kan ikke selv bindende købe ny bolig, men må også her være klar  

 til at benyttte fortrydelsesretten, såfremt salget af hans egen ejendom  

 annulleres.
Dermed kan han heller ikke kurssikre lån i den bolig, han agter  

 at købe.
Der findes ingen fordele for sælger.
I en handel, hvor en advokat,  

 revisor, bankmand eller for den sags skyld en ejendomsmægler vil købe bolig  

 af en person, der ikke har sin egen ejendomsmægler til at varetage sine  

 interesser, forekommer det urimeligt og forbrugerfjendsk at gennemføre en  

 lovgivning, der giver handelens stærke part yderligere trumfer på hånden.  

 Ligeledes forekommer det ulogisk og unødvendigt omstændeligt, at parterne i  

 en bolighandel ikke engang får mulighed for at aftale, at handelen afsluttes  

 her og nu, eksempelvis når begge parter er repræsenteret ved egen rådgiver,  

 fortsætter Poul Erik Bech.
 Ville det i øvrigt ikke være et rimeligt forlangende, at et lovforslag af  

 denne art blev bilagt en undersøgelse, der som et minimum viste, hvor mange  

 af dem, der inden for de seneste år har købt bolig, der ville have benyttet  

 sig af en 6-dages-fortrydelsesret? Jeg tror, det er ganske få, og det virker  

 helt urimeligt, at der skal lovgives på en sådan måde, at de få uforsigtige,  

 der ikke inddrager en rådgiver i tide, skal afskære alle andre bolighandlende  

 fra at kunne afslutte en handel på underskrifttidspunktet og dermed være i  

 stand til at sikre sig imod kursudsving og andre usikkerheder.
De utvivlsomt gode intentioner, der næres af Forbrugerrådet, visse  

 politikere og Konkurrencerådet, har det af og til med at føre til et helt  

 andet resultat end det ønskede.
Fortrydelsesretten er en brik i kampen mellem  

 banker, kreditforeninger, advokater og ejendomsmæglere om ejendomsmarkedet og  

 har intet at gøre med reel beskyttelse af hverken sælger eller køber i en  

 ejendomshandel.
Vi har før set sådanne eksempler på fejlslagen lovgivning: Seneste  

 eksempel er den del af den nye lov om omsætning af fast ejendom, hvor man  

 tillader, at banker, forsikringsselskaber og kreditforeninger kan sætte deres  

 milliardformuer ind i konkurrencen imod ejendomsmæglerne.
Forslagstillerne  

 til denne bestemmelse anførte, at de mæglere, der ikke blev købt af  

 finanssektoren, i stedet kunne skilte med, at de var uafhængige.  

 Forslagsstillerne mente, at mange forbrugere ville vælge den uafhængige  

 ejendomsmægler.
I dag udgør de uafhængige ejendomsmægleres markedsandel næppe  

 over 15 pct.! Jeg har i øvrigt ikke svært ved at forestille mig, hvordan det  

 vil gå, når den samme finanssektor kan begynde at konkurrere med advokaterne  

 om skødeskrivningen.
Samfundets interesse Ud over de her nævnte forhold indebærer forslaget en væsentlig ulempe for  

 boligmarkedet som helhed:
Den fleksibilitet, der typisk findes på boligmarkedet, forringes, eftersom  

 der nu indbygges en forsinkelse i alle bolighandler.
I dag ser vi ofte 3, 4  

 eller 5 sammenhængende handler.
Indføres fortrydelsesretten, bliver disse  

 vanskelige at gennemføre.
Har været foreslået før Bjørn Wesths forslag er ikke en nyhed på tinge.
Et lignende forslag blev  

 fremsat i 1987, men blev nedstemt med overvældende flertal.
Efterfølgende har  

 vi med virkning fra 1. januar 1994 fået den ny lov om omsætning af fast  

 ejendom.
Denne lovs hovedsigte er bl.a. at øge gennemsigtigheden og trygheden  

 for forbrugeren.
Og det ser da glædeligvis ud, som om formålet med denne del  

 af loven er opfyldt, idet vi har set et faldende antal retssager om fast  

 ejendom.
Behovet for en fortrydelsesret er derfor endnu mindre i dag, end det var i  

 1987. Den ny lov om omsætning af fast ejendom har kun været i kraft i 17  

 måneder.
Det synes derfor halsløst allerede på nuværende tidspunkt at ændre  

 på vilkårene for ejendomshandel.
Lad nu den allerede vedtagne lov få  

 lejlighed til at virke, ønsker Poul Erik Bech.
EDC Mæglernes formand mener, at Forbrugerrådet, politikerne og  

 Konkurrencerådet har skyklapper på over for finanskoncernernes stadig  

 stigende magt: Den finansielle sektors indflydelse skal afgrænses til kun at  

 gælde kerneområdet.
Den opgave kræver dog mere mod og konsekvens, end der  

 hidtil er udvist.
Er modstanderen virkelig så stor, at vore lovgivere,  

 Forbrugerrådet og Konkurrencerådet virkelig ikke tør tage kampen op? Yderligere oplysninger hos Poul Erik Bech på tlf. 33 13 13 30.
Bilag 7 Dansk Ejendomsmæglerforening Ejendomsmæglernes Hus Stormgade 16 1470 København K Til Folketingets Retsudvalg Vedr.: Lovforslag L 218, fremsat den 6. april 1995 af justitsministeren Lovforslag L 218 handler om forbrugerbeskyttelse vedrørende erhvervelse af  

 fast ejendom.
En lov om samme emne blev vedtaget i Folketinget d. 30. 6. 1993  

 til ikrafttræden d. 1. 1. 1994. Det er lov nr. 453: »Lov om omsætning af  

 fast ejendom«. (Herefter benævnt LOOAFE). Det er således kun ca. 16  

 måneder siden denne lov trådte i kraft.
 Der er derfor en række spørgsmål, der naturligt kan rejses i denne  

 sammenhæng:
Spørgsmål 1: Hvorfor ønsker Folketinget at lovgive 2 gange om  

 samme emne med blot 16 måneders interval? Se bilag 1.
Spørgsmål 2: Har lov nr. 453, LOOAFE, vist sig ikke at virke efter  

 hensigten, siden Folketinget allerede nu agter at gennemføre ny lovgivning  

 inden for det samme område? Se bilag 2.
Spørgsmål 3: Når der nu lægges op til »dobbeltlovgivning« om  

 forbrugerbeskyttelse vedrørende erhvervelse af fast ejendom, hvorfor er der  

 så væsentlige områder af forbrugermæssig karakter, som har været erkendt  

 længe som et problem, men som ikke blev løst med vedtagelsen af lov 453,  

 LOOAFE, og som heller ikke løses - ja end ikke nævnes - i forbindelse med  

 lovforslag L 218? Se bilag 3.
Spørgsmål 4: Vil der ved en eventuel vedtagelse af lovforslag L 218  

 indtræde retsvirkninger, som er væsentligt forskellige fra retsvirkningerne  

 af eksisterende lov 453, LOOAFE? Underspørgsmål A:
I bekræftende fald hvilke, og er de i givet fald rimelige? Underspørgsmål B:
Såfremt underspørgsmål A besvares bekræftende, spørges: »Kunne den  

 samme effekt eventuelt opnås lettere på anden måde?» Se bilag 4.
Spørgsmål 5: Er køber forbruger og har han/hun derfor et særligt behov for  

 beskyttelse over for sælger? Se bilag 5.
Spørgsmål 6: Er indførelse af fortrydelsesret krævet iflg. et EF-direktiv? Se bilag 6.
Spørgsmål 7: Kan de i spørgsmål 3 rejste problemer om manglende  

 forbrugerbeskyttelse ved erhvervelse af fast ejendom løses på en enkel og  

 hensigtsmæssig måde? Se bilag 7.
 Spørgsmål 8: Når man lægger til grund, at det oprindelige motiv for  

 lovmæssig opstramning af forbrugerbeskyttelsen ved omsætning af fast ejendom  

 var en nedbringelse af antallet af retssager om skjulte fejl og mangler  

 ved fast ejendom, spørges:
Hvorledes har antallet af retssager da udviklet sig? Se bilag 8.
 Bilag 1:
Spørgsmål 1: Hvorfor ønsker Folketinget at lovgive 2 gange om samme  

 emne med blot 16 måneders interval? Så vidt vi kan vurdere, skyldes dette forslag om dobbeltlovgivning alene  

 det forhold, at 2 forskellige ministerier har arbejdet med det samme problem  

 på en og samme tid, men har færdiggjort deres arbejde på forskellig tid.
 Dansk Ejendomsmæglerforening har været repræsenteret såvel i det udvalg  

 under Justitsministeriet, som i næsten 15 år arbejdede med det, der nu er  

 lovforslag L 218, som i det udvalg under det daværende Industriministerium,  

 som i løbet af blot et år (1992) udarbejdede grundlaget for den netop  

 vedtagne lov nr. 453, LOOAFE.
På et tidspunkt i efteråret 1992 var der nærmest en slags konkurrence  

 mellem de 2 udvalg om at blive først færdig med hhv. betænkning nr. 1241  

 (Industriministeriet) og betænkning nr. 1276 (Justitsministeriet), begge  

 omhandlende forbrugerbeskyttelse ved erhvervelse af fast ejendom! Industriministeriets udvalg viste sig at være det mest effektive og  

 færdiggjorde betænkning nr. 1241 i dec. 1992 og skabte derved grundlaget for  

 vedtagelse af lov nr. 453, LOOAFE, d. 30. juni 1993 til ikrafttræden d. 1.  

 jan. 1994.
Efter Dansk Ejendomsmæglerforenings opfattelse burde udvalget under  

 Justitsministeriet have haft betænkning nr. 1241 og forslaget til lov nr. 453  

 forelagt til eventuel kommentering, hvorefter dette udvalg kunne have været  

 nedlagt! Dette skete imidlertid ikke, idet de 2 udvalg ikke arbejdede sammen,  

 formentlig fordi de arbejdede under 2 forskellige ministerier.
 Der skete tværtimod det, at udvalget under Justitsministeriet - på trods  

 af vedtagelsen af lov nr. 453, LOOAFE - arbejdede videre i næsten 2 år,  

 nærmest som »en march på stedet«, hvorefter betænkning nr. 1276 så  

 dagens lys, inkl. en genfremsættelse af det forslag om fortrydelsesret (jf.  

 betænkning nr. 1110 fra 1987), som Folketinget har afvist en gang.
I sidste ende vil det derfor alene blive et prestigespørgsmål mellem de 2  

 ministerier, om der nu skal være 2 love om det samme emne, eller om man  

 eventuelt kunne overveje at indarbejde de dele fra lovforslag nr.
L 218, som  

 man kan enes om er ønskværdige at fremme, i den eksisterende lov nr. 453,  

 LOOAFE, og derved undgå helt overflødig ny lovgivning på området.
 Dansk Ejendomsmæglerforening skal både af ovenanførte grund og på grund  

 af, at der trods dobbeltarbejde med forbrugerbeskyttelse inden for dette  

 område er forhold af væsentlig forbrugermæssig karakter, som endnu er uløste  

 (se bilag 3 og 7), foreslå, at viderebehandling og eventuel vedtagelse af  

 lovforslag L 218 udsættes indtil videre, så en drøftelse af en  

 forenkling og effektivisering kan finde sted.
 Bilag 2:
Spørgsmål 2: Har lov 453, LOOAFE, ikke virket efter hensigten, siden  

 man allerede nu agter at gennemføre ny lovgivning inden for samme område? Dansk Ejendomsmæglerforening bekendt har der ikke været foretaget nogen  

 form for evaluering af virkningerne af lov nr. 453, LOOAFE.
 Om det eventuelt kan skyldes det i bilag 1 anførte: at det er 2  

 forskellige ministerier, der arbejder med den samme sag, skal vi ikke kunne  

 sige med bestemthed, men det kan dog tænkes.
 Vi skal derfor foreslå, at Folketinget - før Tinget vedtager ny  

 lovgivning om forbrugerbeskyttelse ved erhvervelse af fast ejendom - lader  

 undersøge, om den lov (nr. 453), som Folketinget netop har vedtaget  

 enstemmigt om samme emne, virker efter hensigten, eller om den eventuelt ikke  

 har haft den ønskede og forventede effekt.
Dansk Ejendomsmæglerforening skal derfor foreslå, at viderebehandling og  

 eventuel vedtagelse af lovforslag L 218 udsættes, indtil evaluering af  

 virkningerne af lov nr. 453, »Lov om omsætning af fast ejendom«,  

 har fundet sted! Bilag 3:
Spørgsmål 3: Når der nu lægges op til »dobbeltlovgivning« om  

 forbrugerbeskyttelse vedrørende erhvervelse af fast ejendom, hvorfor er der  

 så væsentlige områder af forbrugermæssig karakter, som længe har været  

 erkendt som et problem, men som ikke blev løst med vedtagelse af lov nr. 453  

 LOOAFE, og som heller ikke løses - ja end ikke nævnes - i forbindelse med  

 lovforslag L 218? Når man taler om forbrugerbeskyttelse i forbindelse med fast ejendom, må  

 formålet være at beskytte ikke blot købere, men også de til enhver tid  

 værende sælgere/ejere af fast ejendom mod uventede og uforudsigelige udgifter  

 af væsentlig karakter.
Den slags udgifter, der kommer »som en tyv om natten«, har vi  

 senest stiftet bekendtskab med i forbindelse med en sag om et fundament af en  

 særlig »slaggekonstruktion«, som - ad åre - viste sig at være/blive  

 vandsugende, hvorved det forvitrede og fundamentets bæreevne forsvandt - med  

 det resultat, at huset ville styrte sammen, medmindre der blev grebet  

 effektivt ind.
Regning til den ældre, tidligere ejer: ca. 400.000 kr.
 Den slags er velfærdstruende for de fleste familier.
 Presseomtalen af denne sag vil med garanti føre til mange nye  

 »tilfælde« med slaggefundamenter, hvor de pågældende husejere vil  

 forsøge at få »sorteper« placeret hos den tidligere ejer, som enten  

 kan være en anden privat ejer eller en bygmester.
 Præcis således gik det i hvert fald for nylig, da en omtrent tilsvarende  

 sag vedrørende smuldrende asbestfrie eternittage kom op i pressen, og advokat  

 Poul Gudberg, Silkeborg, arbejder nu for flere hundrede husejere for at få  

 erstatning for deres tab.
Det lykkeligste ville naturligvis være, hvis man blot altid kunne gå  

 tilbage til producenten og få erstatning for sit tab.
Det vil muligvis blive  

 tilfældet i sagerne vedrørende eternittagene fra eternitfabrikken i Aalborg,  

 men fabrikken har foretaget dispositioner, som muligvis kan bevirke, at ikke  

 alle kan få fuld erstatning for de lidte tab.
Hvis sagerne imidlertid ender  

 med, at alle får fuld - eller næsten fuld - erstatning, er det snarere  

 undtagelsen end reglen i sådanne sager.
Et andet - enkeltstående - eksempel kan nævnes, hvor et ældre, nu  

 fraskilt, ægtepar (manden er over 80 år og senil, fruen er over 70) dømmes  

 til betaling af 120.000 kr. for fejl i en tagkonstruktion på et hus, de har  

 afstået for ca. 12 år siden.
De havde intet kendskab til fejlen, og  

 bygmesteren, som de købte huset af, eksisterer ganske vist i bedste  

 velgående, men det ApS, som han lod opføre huset i, gør desværre ikke.
Derfor  

 havner »sorteper« hos de 2 tidligere ægtefæller, som hver hæfter  

 for halvdelen af de 120.000 kr.
Fruen imødeser nu med en vis frygt, at hendes  

 godt 80-årige eksmand, som ikke føler at have nogen som helst  

 »skyld« i denne sag, ønsker at appellere dommen.
En ny sag kan tage  

 lang tid, og - hvis ægtemanden eventuelt dør, før appelsagen er slut - vil  

 fruen formentlig »hænge« på hele gælden selv, i hvert fald i første  

 omgang.
Og hun har ikke pengene.
 Ingen kan vist være i tvivl om, at sager af den karakter kan være med til  

 at forpeste tilværelsen for mange mennesker.
 Den miljøbevidste holdning, der heldigvis i vore dage er ved at vinde  

 fodfæste, kan bevirke, at mange sager om forurenede grunde a la sagen fra  

 Mundelstrup ved Århus for få år siden dukker op.
 Problemet i disse sager er som oftest, at den, der har skylden,  

 enten ikke kan findes, ikke eksisterer mere eller har disponeret økonomisk på  

 en sådan måde, at han kan smyge ansvaret af sig.
 Der vil derimod altid - ad rettens vej - kunne findes en, der har  

ansvaret, nemlig den ejer, der ejede ejendommen på det tidspunkt, hvor  

 skaden opstod eller, som i tilfældet med »det forsvundne  

 bygge-ApS«, umiddelbart efter.
 Den slags sager, hvor skyld og ansvar skilles ad, forekommer uforståelige  

 for de fleste forbrugere.
 Den øgede tilstedeværelse af tilstandsrapporter ved handel med fast  

 ejendom, som blev et resultat af lov nr. 453, LOOAFE, og som også er  

 hensigten i lovforslag L 218, vil naturligvis mindske denne slags problemer  

fremover.
Men netop udarbejdelsen af tilstandsrapporter vil til gengæld også  

 »afsløre« mange sådanne byggefejl, og netop fordi de  

opdages, er de jo ikke omfattet af den påtænkte ejerskifteforsikring! Der er derfor ingen tvivl om, at der i de kommende år vil opstå en lang  

 række sager - ikke mindst i 60'ernes og 70'ernes masseproducerede typehuse -  

 hvor »sorteper« blot bliver opdaget, og hvor kampen mellem den  

 nuværende ejer og de tidligere ejere om, hvem der skal bære tabet, så går i  

 gang.
 Hvis ikke andre vil sørge for at fremme en sådan udvikling, så skal  

 forsikringsselskaberne, der tegner ejerskifteforsikringer, nok gøre det.  

 Ellers kommer de jo selv til at betale skaderne senere.
 Det problem - og det er væsentligt - er der hverken taget højde for i lov  

 453, LOOAFE, eller i lovforslag L 218.
 Dansk Ejendomsmæglerforening finder, at vil man  

 forbrugerbeskyttelse vedr. omsætning af fast ejendom, så må dette  

 problem løses nu.
 Vi skal derfor foreslå, at viderebehandling og eventuel vedtagelse af L  

 218 udsættes, indtil det har været muligt at overveje den løsning, som  

 foreslås i bilag 7.
 Bilag 4:
Spørgsmål 4: Vil der ved en eventuel vedtagelse af lovforslag L 218  

 indtræde retsvirkninger, som er væsentligt forskellige fra retsvirkningerne  

 af lov 453, LOOAFE? Underspørgsmål A:
I bekræftende fald hvilke, og er de i givet fald rimelige? Underspørgsmål B:
Såfremt underspørgsmål A besvares bekræftende, spørges: »Kunne samme  

 effekt opnås lettere på anden måde?» Spørgsmål 4 kan besvares bekræftende, idet lovforslag L 218 indeholder  

 væsentligt ændrede retsvirkninger af tilstedeværelse af tilbud om  

 ejerskifteforsikring (inkl. tilstandsrapport), end det er tilfældet,  

 når/hvis forsikring m.v. etableres i dag under gældende lovgivning! Også vedtagelse af 2. del af L 218 om fortrydelsesret for køber vil  

 vende op og ned på den nuværende retstilstand! Svar på underspørgsmål A:
 Efter nugældende lov hæfter en sælger af en ejendom i 20 år for skjulte  

 fejl og mangler.
Såfremt lovforslag L 218 vedtages i den foreliggende form, vil en sælger  

 blot ved at fremlægge et tilbud på en 5-årig ejerskifteforsikring (inkl.  

 tilstandsrapport) slippe af med hele sin hæftelse.
Forsikringen skal ganske  

 vist kunne gentegnes for en ny 5-årig periode, men hvad enten den på det  

 tidspunkt værende ejer vælger at gøre dette eller ej, er den nuværende sælger  

 helt ude af sit ansvar (bortset fra svig).
Om det er helt rimeligt, kan vel diskuteres! Man må vel næsten sige, at man bevæger sig fra den ene grøft og lige over  

 i den anden! Fra at have en 20-årig »garanti« fra tidligere ejer(e) får en  

 køber nu en 5-årig garanti (eventuelt 10-årig) fra et forsikringsselskab,  

 hvis han ønsker det og er i stand til at betale for den.
 Men 15 år af købers nuværende garantiperiode (i bedste fald 10 år af  

 perioden) forsvinder op i den blå luft, afhængigt af forsikringstegningen.
En køber vil næppe være fritaget for at føre retssager om eventuelle fejl  

 og mangler fremover.
Vi skulle kende forsikringsselskaber dårligt, om de blot  

 sendte en check på anfordring fra en husejer.
Husejere må tværtimod påregne  

 at skulle føre retssager mod professionelle forsikringsselskaber fremover i  

 stedet for - som i dag - mod tidligere ejere af ejendommen.
 Efter Dansk Ejendomsmæglerforenings opfattelse kan der i hvert fald rejses  

 berettiget tvivl om, hvorvidt man ikke strækker retsvirkningerne for  

 langt ved denne bestemmelse.
 Det mener vi nærmest er tilfældet, når man ser på, hvad prisen for  

 ejerskifteforsikringen påregnes at blive.
En 5-årig forsikrings præmie skønnes - med en selvrisiko på 30.000 kr. -  

 at ville andrage ca. 15.000 kr.
En eventuel 5-årig forlængelse vil næppe  

 kunne gøres for mindre end 15.000-25.000 kr.
 Det betyder, at en køber - inkl. selvrisiko - let kan komme af med op imod  

 måske 100.000 kr. i løbet af en forsikringsperiode.
 Når vi lægger til grund, at forsikringsselskaberne i årevis - efter eget  

 udsagn - har forsøgt at markedsføre ejerskifteforsikringer til omkring 1/3 af  

 den pris, som nu bliver gældende, uden at det er lykkedes at sælge ret mange,  

 så kan man frygte, at ganske mange købere vil vælge forsikringstegning  

fra, og dermed er sælger sluppet af med sit nuværende 20-årige ansvar  

helt gratis, nemlig blot ved at fremlægge et tilbud på  

 forsikring for køber.
Det gavner ikke billedet, at sælgeren ingen særlig motivation har til at  

 finde bedste og billigste forsikringstilbud, idet han jo slipper af  

 med ansvaret, uanset om køber tegner forsikringen eller ej.
Selv i  

 situationen, hvor forsikringsselskabet måtte vælge at sige, at det slet ikke  

 vil tegne forsikring, slipper sælger af med det ansvar, som han - efter  

 gældende ret - har i 20 år.
Vi er i tvivl, om det er en rimelig ændring! Svar på underspørgsmål B:
 Såfremt man lægger til grund, at der i Folketinget måtte være et ønske om  

 at opnå den retsvirkning, som vil være konsekvensen af den ovenfor under A  

 nævnte ændring, vil en ændring af lov nr. 453's, LOOAFE's, §§ 3 og 13 om  

 »byggeteknisk gennemgang« være en betydelig enklere og mere  

 hensigtmæssig måde at opnå denne effekt på, frem for at vedtage et helt nyt  

 lovkompleks af den grund.
 Også dette taler for at udsætte viderebehandling og eventuel  

 vedtagelse af lovforslag L 218, indtil dette spørgsmål bliver bedre belyst.
 Bilag 5:
Spørgsmål 5: Er køber forbruger, og har han/hun derfor et særligt behov  

 for beskyttelse over for sælger? Ovennævnte spørgsmål vil som hovedregel kunne besvares bekræftende.
 Det forekommer også at være Forbrugerrådets indstilling i al  

 almindelighed.
 Det normale forhold mellem en køber og en sælger er jo, at køberen er  

 »amatør« og sælgeren »professionel«.
 Det gælder i hvert fald ved de fleste forbrugerkøb, hvor køberen f.eks.  

 skal:
- købe dagligvarer hos sin købmand/supermarked/brugs, - købe ny el. brugt bil hos en autohandler, - købe cykel hos en cykelsmed/-handler, - købe »lån« hos en bank/sparekasse, - osv.
Men lige præcis i en hushandel er det ikke sådan! Ved handel med fast ejendom er sælger og køber som regel lige bekendte -  

 eller ubekendte - med regler om omsætning af fast ejendom.
 Det forhold, at sælgeren f.eks. for en længere årrække siden har erhvervet  

 ejendommen, gør ham på ingen måde »professionel«.
 I en hushandel er både køber og sælger i lovens bedste forstand  

 forbrugere og skal og bør derfor være ligestillede for loven.
Det er ganske enkelt ikke muligt ad lovgivningens vej at fastlægge,  

 hvilken af de 2 parter - sælger eller køber - der har mest behov for  

 beskyttelse.
I nogle handler er det naturligvis køberen, men lige så  

 ofte er det sælgeren, der ved mindst om handel med fast ejendom.
 Der foreligger ikke, Dansk Ejendomsmæglerforening bekendt, nogen  

 undersøgelse, der viser, at købere af fast ejendom skulle være mere ubekendte  

 med dette område end sælgere.
Hvad skulle begrundelsen i øvrigt være for at give f.eks. en håndværker  

 eller en dommer fortrydelsesret i en uge i en handel, hvor sælgeren f.eks. er  

 en ældre, svagelig person, som til gengæld så skulle være bundet af sin  

 underskrift? Det lyder ikke rimeligt! At give køber en fortrydelsesret har derfor ikke noget med  

 forbrugerbeskyttelse at gøre.
 Det vil være en urimelig forskelsbehandling af 2 lige beskyttelsesværdige  

 parter i en ejendomshandel.
En fortrydelsesret som foreslået i lovforslag L 218 vil derfor skabe en  

 kunstig ubalance mellem handelens 2 parter og forsyne den ene part med et  

 decideret pressionsmiddel imod den anden, hvilket forekommer direkte uetisk! Købere har i dag præcis samme adgang til at søge rådgivning hos advokat,  

 ejendomsmægler og/eller pengeinstitut/realkreditinstitut, som sælgere har.
 Såfremt der måtte være sympati i Folketinget for bestemmelserne i  

 lovforslag L 218 om retsvirkningerne af fremlæggelse af ejerskifteforsikring,  

 som anført ovenfor, så vil denne del af lovforslaget let kunne  

 gennemføres, selv om man undlader at gennemføre forslaget om  

 fortrydelsesret for køber.
 Bilag 6:
Spørgsmål 6: Er indførelse af fortrydelsesret krævet iflg. et  

 EF-direktiv? EU kan ikke bruges som argument for at indføre en fortrydelsesret for  

 købere af fast ejendom i Danmark.
 Det erkendes da også i bemærkningerne til lovforslag L 218, men alligevel  

 fremhæves et EF-direktiv om visse timeshares som argument for at  

 indføre en sådan fortrydelsesret.
 Dette EF-direktiv, som Dansk Ejendomsmæglerforening stiftede bekendtskab  

 med for snart 5 år siden i EPAG-regi (European Property Agents Group) i  

 Bruxelles, kan imidlertid ikke bruges som argument for at indføre  

 fortrydelsesret i Danmark, hvilket der, som anført nedenfor, er mange gode  

 grunde til.
Dansk Ejendomsmæglerforening er i øvrigt tilhænger af, at man ved køb af  

 timeshares har en fortrydelsesret, og begrundelsen herfor er den måde, hvorpå  

 handel med timeshares adskiller sig fra handel med fast ejendom i  

 Danmark! De særlige karakteristika for handel med timeshares, hvor de især  

 adskiller sig fra den daglige omsætning af helårsboliger her i landet, er  

 bl.a.:
 - Køber af en timeshare er amatør, og sælger er professionel.
- Sælgere af timeshares opsøger køberne uopfordret, og køberne er således  

 ganske uforberedt på at skulle foretage en sådan disposition.
Salget sker  

 ofte på populære feriesteder såsom Tenerife, Lanzarote (La Santa Sport),  

 Madeira og lign., hvor tilfældige turister antastes af - ofte - meget  

 pågående sælgertyper.
 - Turister, som eventuelt i et øjebliks begejstring føler lyst til at  

 erhverve en sådan time-shareanpart, måske fordi den hævdes at ville  

 »fordoble sin værdi mange gange i løbet af næsten ingen tid«, og  

 måske fordi de er slået af stedets skønhed, får ingen mulighed for  

først at kontakte den rådgiver - pengeinstitut/advokat/ejendomsmægler  

 - de normalt ville kontakte, inden de ville foretage en sådan disposition.
 - Sælgere af timeshares kan normalt »sælge sand i Sahara«,  

 hvilket bevirker, at de får folk til at skrive under på en købekontrakt, uden  

 at folk rigtig ved, hvad de har bundet sig til.
 - Som regel skal der ikke betales noget særligt ved kontraktens  

 underskrift, og skulle en køber stille spørgsmål af »uddybende  

 karakter«, f.eks. vedrørende projektets underliggende driftsmæssige  

 rentabilitet, vil der enten opstå »uoverstigelige sprogbarrierer«,  

 eller der viges uden om spørgsmålet på anden måde, fordi sådanne tal ofte  

 slet ikke foreligger.
 - Købekontrakter er som regel udfærdiget på engelsk, fransk, spansk eller  

 portugisisk, som kun de allerfærreste danske turister behersker, i hvert fald  

 på det niveau.
 - De lovmæssige forhold, som timeshareprojekterne er omfattet af, er  

 normalt reglerne i det land, hvor projektet er beliggende, og de regler kan  

 ofte være vidt forskellige fra danske regler.
- Der findes naturligvis pæne og redelige udbydere af timeshares, men  

 denne ejendomskategori har alligevel i visse perioder i særlig grad kunnet  

 tiltrække aldeles useriøse spekulanter, som ikke afstod fra at love  

 »guld og grønne skove« og bagefter løbe fra det hele.
Den juridisk  

 bindende kontrakt »hænger« køberen på, selv om kanonsælgeren fra  

 mødet på gaden er over alle bjerge.
 - Flere argumenter for fortrydelsesret for timeshares kunne vel  

 nævnes, men ovenstående må vist tjene til fuldt bevis for, at køb af  

 timeshares på næsten alle områder adskiller sig fuldkommen fra køb af fast  

 ejendom i almindelighed her i landet.
Af andre argumenter imod indførelse af en fortrydelsesret på 6-10 dage for  

 en køber af fast ejendom kan - ud over de i bilag 5 anførte - nævnes, at en  

 fortrydelsesret vil øge den usikkerhedsperiode, der er i forbindelse med  

 handelen i kursmæssig henseende, og som alle gode kræfter forsøger at gøre så  

 kort som muligt, bl.a. af hensyn til at kunne kurssikre.
For sælgers  

 vedkommende er det vigtigt at kunne fastlåse kurserne på lån, der skal  

 indfries, og for køber kan det være lige så vitalt at få fastlåst kurserne på  

 ejerskiftelånet, således at køber kan få vished for en bestemt maksimal  

 ydelse (husleje) i de kommende år.
Det er ikke muligt at kurssikre i en fortrydelsesperiode, idet man jo ikke  

 ved, om der bliver handlet eller ej.
Der er mange eksempler på, at kurserne  

 har foretaget store udsving inden for ganske få dage, med de ubehagelige  

 konsekvenser, det nu engang kan få for begge parter i en handel eller for den  

 ene af dem.
 Det har været antydet, at begrundelsen for, at Dansk  

 Ejendomsmæglerforening skulle være imod fortrydelsesret, er, at det medfører  

 dobbelt arbejde eller mere, f.eks. i forbindelse med, at en køber fortryder  

 og hele salgsarbejdet så kan starte forfra, indtil en ny køber findes, som så  

 måske også fortryder, osv.
 Vi tror for det første ikke, at der i forbindelse med »normale«  

 handler vil blive gjort ret meget brug af fortrydelsesretten, idet købere (og  

 sælgere) i dag normalt forbereder sig bedre end tidligere og også - som loven  

 nu kræver det - får betydelig mere information end før.
 En anden grund til, at vi er modstandere af fortrydelsesretten, er, at vi  

 - uanset bestemmelserne i § 20 i L 218 - jo har fri salærdannelse, og skulle  

 det - over tid - vise sig, at fortrydelsesretten - mod forventning - bliver  

 økonomisk belastende for vort fag, så vil vore honorarer jo næsten automatisk  

 komme til at afspejle en sådan udvikling.
 Vi må desværre frygte, at mulighederne for fortrydelsesret primært vil  

 blive anvendt til mere spekulative formål, primært af ejendomsmæglere,  

 advokater og pengeinstitutter, der etisk er mindre velfunderede, hvor deres  

 klient - køberen - står overfor en økonomisk svagere funderet sælger.
 I sådanne forhold vil en ensidig fortrydelsesret for den ene part -  

 køberen - kunne misbruges, medens den anden part - sælgeren - er bundet,  

 fordi det eneste, sælgere i den situation ikke har nok af - udover  

 penge, naturligvis - er tid.
Netop tidsfaktoren kan være afgørende i situationer, hvor den bagved  

 liggende kreditor enten har tabt tålmodigheden med sælgeren eller er på  

 nippet til det, og noget sådant kan ikke holdes skjult for en køber.
Sådanne  

 sælgeres situation, som i forvejen kan være uhyre vanskelig, kan - og vil -  

 blive udnyttet hensynsløst, hvis en ensidig fortrydelsesret, som foreslået i  

 lovforslag L 218, indføres.
Vi finder det meget uheldigt - for ikke at sige  

 direkte usmageligt - at give spekulanter et sådant pressionsmiddel i hænde  

 over for en sælger, som - måske endog uden egen skyld, f.eks. på grund af  

 arbejdsløshed, sygdom el. lign. - er i økonomiske vanskeligheder.
 Sælgere er lige så meget forbrugere som købere og har krav på lige ret for  

 loven.
 Bilag 7:
Spørgsmål 7: Kan de i spørgsmål 3 rejste problemer om manglende  

 forbrugerbeskyttelse ved erhvervelse af fast ejendom løses på en enkel og  

 hensigtsmæssig måde? De nævnte problemer ikke bare kan, men bør også løses  

nu .
 Problemet er nemlig, at de i forbindelse med den øgede brug af  

 tilstandsrapport vil dukke op nu og i de kommende år.
 Da hverken bestemmelserne i lov 453, LOOAFE, eller lovforslag L 218 løser  

 disse problemer, bør der forhandles en løsning af disse problemer på plads,  

inden en eventuel vedtagelse af L 218 - eller dele af dette lovforslag  

 - finder sted, idet man svært kan forestille sig, at Folketinget for tredje  

 gang i løbet af kort tid ønsker at afsætte tid til behandling af  

 forbrugerbeskyttelse vedrørende fast ejendom.
Forslag til løsning Dansk Ejendomsmæglerforening skal herved foreslå, at der efter samme  

 principper, som er gældende for Stormflodsfonden, oprettes en  

 »byggeskadefond«.
 Midlerne til denne fond kunne f.eks. fremskaffes ved en ganske beskeden  

 præmie på brandforsikringerne på alle landets ejendomme.
 Fonden skal kunne træde til i de situationer, hvor den bedste løsning,  

 nemlig den, hvor skadevolderen betaler, ikke er mulig.
 I situationer, hvor forbrugere, der tilfældigvis har ejet en bestemt  

 ejendom i en bestemt periode, trækker »sorteper« i en retssag om  

 fejl og mangler, selv om de er helt uden skyld, er der et latent behov for at  

 løfte ansvaret herfor over på en kollektiv ordning.
 En fond af denne karakter vil kunne være til betydelig gavn for  

 forbrugerne i mange år fremover, men vil i løbet af et årti eller måske lidt  

 mere aftage lidt i værdi, fordi virkningen af den øgede brug af  

 tilstandsrapporter herefter omsider vil kunne slå igennem.
 Bilag 8:
 Spørgsmål 8: Når det lægges til grund, at det oprindelige motiv for en  

 lovmæssig opstramning af forbrugerbeskyttelsen ved omsætning af fast ejendom  

 var en nedbringelse af antallet af retssager om skjulte fejl og mangler ved  

 fast ejendom, spørges:
Hvorledes har antallet af retssager da udviklet sig? I betænkning nr. 1276 anføres der på side 62 lidt om dette tema.
Men  

 tilsyneladende hviler bedømmelsen på et noget usikkert grundlag.
 Det anføres dog, at der på grundlag af undersøgelser ved landets domstole  

 først i 1987 og siden i 1990 tilsyneladende er sket et markant fald på 40  

 pct. i antallet af sager i løbet af disse 3 år.
 Selv om tallet skal tages med et gran salt, fastslår udvalget dog, at  

 antallet af retssager om skjulte fejl og mangler ved fast ejendom er  

 faldet væsentligt i den pågældende periode, men at sagerne fortsat udgør  

 en væsentlig del af retternes arbejdsbyrde.
 De seneste 5 år er der tilsyneladende ikke foretaget en tilsvarende  

 undersøgelse af udviklingen i antallet af retssager.
Der er, også iflg. retspræsident H.P.
Rosenmeier, sket en reduktion af  

 antallet af retssager vedr. skjulte fejl og mangler, bl.a. fordi domstolene  

 over en periode har ændret på mindstegrænsen for afslag. (H.P.
Rosenmeier:  

 »Mangler ved fast ejendom«, Gad/Jura, København, 1994). Iflg.
H.P.  

 Rosenmeier bevæger grænsen sig p.t. op imod 10 pct., hvilket retspræsidenten  

 skønner er rimeligt.
 Af virkelig væsentlige tiltag - siden 1990 - kan nævnes lov nr. 453,  

 »Lov om omsætning af fast ejendom«, som er en decideret  

 forbrugerbeskyttelseslov.
 Dens §§ 3 og 13 omhandler pligten til at informere parterne om behov og  

 muligheder for en »byggeteknisk gennemgang«, dvs. tilstandsrapport,  

 og bl.a. undersøgelser i Dansk Ejendomsmæglerforening viser, at antallet af  

 tilstandsrapporter ved handler siden lovens gennemførelse pr. 1. jan. 1994 er  

 steget voldsomt.
 Hertil kommer, at lovens skærpede bestemmelser om oplysningspligt, om  

 væsentligt skærpet rådgiveransvar (§ 24, stk. 2), om garantistillelse på 1  

 mio. kr. pr. ejendomsmægler, om adskillelse af købers og sælgers rådgiver, så  

 ingen formidler længere kan repræsentere begge parter i samme  

 handel, om tvungen ansvarsforsikring, om øgede uddannelseskrav m.m. gør, at  

 man - i det mindste - burde undersøge, om ikke antallet af retssager er nået  

 ned på et acceptabelt niveau, før man eventuelt gennemfører ny  

 lovgivning med så skærpede retsvirkninger, som fremgår ovenfor af bilag 4  

 (A).
 Dansk Ejendomsmæglerforening skal derfor foreslå, at viderebehandling og  

 eventuel vedtagelse af lovforslag L 218 - også af disse grunde -  

udsættes, indtil et rimeligt grundlag for eventuel vedtagelse af loven  

 eller dele af den er tilvejebragt.
 Summa Summarum:
 Hovedbegrundelserne for al lovgivning om forbrugerbeskyttelse bør være, at  

 de, der skal disponere, sikres gennemsigtighed, information og rådgivning,  

 inden en så vigtig disposition som f.eks. køb af fast ejendom foretages, samt  

 at undgå retslige efterspil i videst muligt omfang.
 Dansk Ejendomsmæglerforenings begrundelser for at begære behandling og  

 evt. vedtagelse - helt eller devis - af lovforslag L 218 udsat er følgende:
 - Der mangler fortsat at blive taget stilling til væsentlige  

 forbrugerproblemer, hvor forbrugere - uden skyld - kommer i ulykke enten ved  

 serieskader eller i enkeltstående situationer.
 - Der mangler evaluering af virkningerne af den lov om  

 forbrugerbeskyttelse ved erhvervelse af fast ejendom, som Folketinget lige  

har vedtaget (lov nr. 453).
- Der mangler en undersøgelse af, om antallet af retstvister vedr. skjulte  

 fejl og mangler inden for omsætning af fast ejendom i løbet af de seneste 5  

 år har taget en tilfredsstillende vending.
Alene vedtagelsen af lov 453 pr.  

 1. jan. 1994 burde tilsikre en sådan udvikling.
 - En fortrydelsesret for den ene part i en handel er ikke  

 forbrugerbeskyttelse, men ensidig køberammunition imod sagesløse sælgere, der  

 har samme krav på beskyttelse som købere.
 - Der er ingen EU-krav på området fortrydelsesret - tværtimod.
 - De tiltænkte retsvirkninger af tilbud om ejerskifteforsikring er  

 formentlig for vidtgående og tjener nok så meget forsikringsselskabernes  

 interesser som forbrugernes.
 Med disse mange usikkerhedsmomenter og direkte mangler i relation til  

 lovforslag L 218 er der ingen grund til at haste denne lov igennem  

 Folketinget.
Der er tværtimod al mulig god grund til at overveje, om ikke de dele af L  

 218, som der måske er enighed om at fremme, kunne indpasses i den netop  

 vedtagne lov nr. 453, således at man havde alle bestemmelser på dette område  

 samlet i en lov frem for at sprede dem på 2 love - under hver sit  

 ministerium.
Det forekommer ikke at være hensigtsmæssigt.
Bilag 8 Et af udvalgets spørgsmål til justitsministeren og dennes svar herpå:
 Spørgsmål 20:
 Udvalget udbeder sig ministerens grundige og fyldestgørende kommentar til  

 materialet omdelt under Dansk Ejendomsmæglerforenings foretræde den 30. maj  

 1995, jf. bilag 40.
 Svar:
 I den henvendelse til Retsudvalget, som der henvises til i spørgsmålet,  

 kritiserer Dansk Ejendomsmæglerforening såvel den del af lovforslaget, der  

 drejer sig om fortrydelsesret, som den del, der drejer sig om  

 tilstandsrapporter og ejerskifteforsikringer.
 Det bemærkes indledningsvis, at Dansk Ejendomsmæglerforenings formand  

 deltog som medlem i det såkaldte Brydensholt-udvalgs mangeårige arbejde og  

 var med til at udarbejde udvalgets lovudkast om tilstandsrapporter og  

 ejerskifteforsikringer uden at anføre et eneste af foreningens kritikpunkter  

 herimod i udvalgets betænkning.
 Dansk Ejendomsmæglerforening har i henvendelsen formuleret 8 spørgsmål,  

 som lovforslaget efter foreningens opfattelse rejser.
- Ad spørgsmål 1: »Hvorfor ønsker Folketinget at lovgive 2 gange om  

 samme emne med blot 16 måneders interval?» Dansk Ejendomsmæglerforening anfører, at der vil være tale om  

 »dobbeltlovgivning«, hvis lovforslaget gennemføres, idet lov om  

 omsætning af fast ejendom efter foreningens opfattelse drejer sig om samme  

 emne.
Justitsministeriet skal hertil bemærke, at den foreslåede lov om  

 forbrugerbeskyttelse ved erhvervelse af fast ejendom i første række regulerer  

 det civilretlige forhold mellem køber og sælger.
Lov om omsætning af fast  

 ejendom regulerer ejendomsmægleres og andre professionelle  

 ejendomsformidleres virksomhed.
Der vil således ikke være tale om »dobbeltlovgivning«.
De to  

 love vil tværtimod supplere hinanden.
- Ad spørgsmål 2: »Har lov 453, LOOAFE, ikke virket efter hensigten,  

 siden man allerede nu agter at gennenføre en ny lovgivning inden for samme  

 område?» Som ovenfor nævnt vil den foreslåede lov om forbrugerbeskyttelse ved  

 erhvervelse af fast ejendom ikke regulere samme forhold som lov om omsætning  

 af fast ejendom (»LOOAFE«).
 Spørgsmålet om, hvordan lov om omsætning af fast ejendom virker i praksis,  

 er derfor efter Justitsministeriets opfattelse ikke afgørende for vurderingen  

 af lovforslaget.
- Ad spørgsmål 3: »Når der nu lægges op til  

 »dobbeltlovgivning« om forbrugerbeskyttelse vedrørende erhvervelse  

 af fast ejendom, hvorfor er der så væsentlige områder af forbrugermæssig  

 karakter, som længe har været erkendt som et problem, men som ikke blev løst  

 med vedtagelse af lov nr. 453, LOOAFE, og som heller ikke løses - ja end ikke  

 nævnes - i forbindelse med lovforslag L 218?» Dansk Ejendomsmæglerforening finder, at det vil være et problem, at  

 tilstandsrapporterne afslører mangler.
Justitsministeriet skal hertil for det første bemærke, at sælgeren efter  

 lovforslaget jo ikke er tvunget til at indhente en tilstandsrapport.
Det er  

 frivilligt.
 Dernæst er det efter Justitsministeriets opfattelse i øvrigt en af de  

 væsentligste forbrugerbeskyttelsesmæssige fordele ved lovforslaget, at  

 sælgerne tilskyndes til at indhente tilstandsrapporter af høj faglig  

 standard, således at parterne i højere grad end i dag kender kvaliteten af  

 det hus, der handles.
 Dansk Ejendomsmæglerforening foreslår, at spørgsmålet om, hvem der skal  

 betale for udbedringen af mangler, løses ved en fondslignende ordning, jf.  

 nedenfor vedrørende foreningens spørgsmål 7.
- Ad spørgsmål 4: »Vil der ved en eventuel vedtagelse af lovforslag L  

 218 indtræde retsvirkninger, som er væsentligt forskellige fra  

 retsvirkningerne af lov nr. 453, LOOAFE?» Dansk Ejendomsmæglerforening anfører, at dette spørgsmål kan besvares  

 bekræftende.
Foreningen rejser imidlertid spørgsmål om rimeligheden af den  

 retsvirkning, at sælgeren som udgangspunkt kan undgå at hæfte for fysiske  

 mangler ved huset, såfremt han fremlægger en tilstandsrapport og et tilbud på  

 en ejerskifteforsikring.
Det anføres i den forbindelse bl.a., at det på grund af de anslåede  

 præmiestørrelser er tvivlsomt, om køberne vil tegne de tilbudte forsikringer  

 mod skjulte fejl.
Foreningen anfører, at køberen »let kan komme af med  

 op imod måske 100.000 kr. i løbet af en forsikringsperiode.« Justitsministeriet skal bemærke, at Assurandør-Societetet over for det  

 såkaldte Brydensholt-udvalg har anslået, at præmien for en 5-årig  

 ejerskifteforsikring mod fejl, som ikke er omtalt i tilstandsrapporten, med  

 en nærmere angivet selvrisiko vil være 10.000-15.000 kr.
Societetet har  

 endvidere oplyst over for Justitsministeriet, at forlængelse af forsikringen  

 med yderligere 5 år normalt vil kunne ske for en meget beskeden  

 tillægspræmie.
Den anslåede præmie er en engangspræmie for hele  

 forsikringsperioden, ikke en årlig præmie.
Justitsministeriet er på denne  

 baggrund uforstående over for Dansk Ejendomsmæglerforenings bemærkning om, at  

 køberens forsikringsudgifter vil kunne blive på op til 100.000 kr.
Som anført i besvarelsen af bl.a.
Retsudvalgets spørgsmål nr. 1 vil  

 forsikringspræmier af den ovenfor nævnte størrelse næppe generelt få køberne  

 til at undlade at tegne ejerskifteforsikring.
Præmien for den tilbudte  

 ejerskifteforsikring vil også kunne indgå i parternes drøftelser om prisen  

 for ejendommen.
Det kan endvidere nævnes, at ejendomsformidlerne vil have pligt til at  

 gøre køberen opmærksom på den risiko, som den pågældende vil løbe ved ikke at  

 tegne en sådan forsikring.
Køberen kan vælge at spare udgiften til  

 forsikringspræmien, men har så også - som i andre tilfælde, hvor forsikring  

 spares - accepteret selv at bære risikoen.
Efter Justitsministeriets  

 opfattelse må det antages, at langt de fleste købere vil se det fornuftige i  

 at tegne en ejerskifteforsikring.
 Dansk Ejendomsmæglerforening anfører endvidere, at de købere, som tegner  

 ejerskifteforsikringer, må påregne jævntligt at skulle gennemføre retssager  

 mod forsikringsselskaberne for at få dem til at betale for fejl og mangler,  

 der konstateres efter køberens overtagelse af ejendommen.
Justitsministeriet skal hertil anføre, at de ejerskifteforsikringer, der  

 skal tilbydes køberne, efter lovforslaget skal være kaskolignende  

 forsikringer, ikke sælgeransvarsforsikringer.
Hermed undgås det, at der ved  

 afgørelsen af, om et forhold er dækket af forsikringen, skal foretages en  

 ofte vanskelig vurdering af, om der foreligger en »mangel« i  

 juridisk forstand.
De forsikringer, der skal tilbydes køberne, vil have et  

 dækningsomfang, som efter Justitsministeriets opfattelse er klarere  

 defineret, og som typisk ikke vil give anledning til tvivl.
Som anført i  

 lovforslagets bemærkninger skal forsikringerne som udgangspunkt dække alle  

 fejl ved bygningen, som ikke er omtalt i tilstandsrapporten.
Ved fejl forstås  

 skader, tegn på mulige skader samt forhold, der giver nærliggende risiko for  

 skader.
Ved skade forstås navnlig brud, lækage, deformering, svækkelse,  

 revnedannelser eller ødelæggelse i bygningen.
 Dansk Ejendomsmæglerforening anfører også, at der i §§ 3 og 13 i lov om  

 omsætning af fast ejendom allerede findes regler, som vil fremme brugen af  

 tilstandsrapporter.
 Efter de nævnte bestemmelser skal ejendomsformidlere m.v. gøre parterne  

 bekendt med behov og muligheder for en byggeteknisk gennemgang af ejendommen.
Justitsministeriet skal anføre, at de nævnte bestemmelser i lov om  

 omsætning af fast ejendom alene regulerer ejendomsformidlernes  

 oplysningspligt og dermed har et andet sigte end den foreslåede lovgivning.  

 Endvidere sikrer de nævnte bestemmelser for det første ikke en bestemt  

 kvalitet af den byggetekniske gennemgang, der eventuelt foretages på baggrund  

 af ejendomsformidlerens oplysninger, og for det andet tilskynder  

 bestemmelserne ikke til, at det bliver sælgeren, der indhenter en  

 tilstandsrapport.
Det er ressourcespild, hvis flere køberemner indhenter  

 byggetekniske erklæringer vedrørende den samme ejendom.
- Ad spørgsmål 5: »Er køber forbruger, og har han/hun derfor et  

 særligt behov for beskyttelse over for sælger?» Dansk Ejendomsmæglerforening anfører, at situationen ved handel med fast  

 ejendom normalt er den, at både køber og sælger er »forbrugere«.  

 Foreningen finder på den baggrund, at det vil være urimeligt at indføre en  

 fortrydelsesret, som kun gælder for køberen.
Som nævnt i lovforslagets bemærkninger overvejede Brydensholt-udvalget i  

 delbetænkningen om fortrydelsesret (betænkning nr. 1110/1987), om der bør  

 indføres en tilsvarende fortrydelsesret for sælgeren.
En sådan  

 fortrydelsesret skulle naturligvis i givet fald kun gælde for  

 ikkeprofessionelle sælgere.
Udvalgets flertal fandt ikke, at der er samme  

 reelle behov for indførelse af en fortrydelsesret for sælgeres vedkommende.  

 Udvalget fremhævede samtidig det væsentlige forhold, at en fortrydelsesret  

 for sælgeren ville svække betydningen af køberens fortrydelsesret, idet  

 køberen ofte først vil turde foretage de påkrævede undersøgelser m.v., når  

 køberen ved, at sælgeren på sin side er bundet.
 Justitsministeriet er enigt i udvalgets vurdering, og lovforslaget  

 indeholder derfor ikke regler om en fortrydelsesret for sælgeren.
- Ad spørgsmål 6: »Er indførelse af fortrydelsesret krævet iflg. et  

 EF-direktiv?» Dette spørgsmål kan besvares benægtende.
 Dansk Ejendomsmæglerforening anfører, at der i lovforslagets bemærkninger  

 argumenteres for indførelse af en generel fortrydelsesret med henvisning til  

 et EF-direktiv om erhvervelse af visse timeshareboliger.
Det er ikke korrekt, at det pågældende EF-direktiv i lovforslagets  

 bemærkninger bruges som argument for at indføre en generel fortrydelsesret  

 ved erhvervelse af fast ejendom.
Det pågældende direktiv skal gennemføres i  

 medlemslandene senest i 1997, og da det indeholder regler om en noget længere  

 fortrydelsesfrist for erhververe af timeshareboliger, foreslås det, at køb af  

 bolig på timesharebasis undtages fra de foreslåede regler, jf. lovforslagets  

 § 6, stk. 1.
 Dansk Ejendomsmæglerforening anfører under dette spørgsmål endvidere, at  

 den foreslåede fortrydelsesret vil kunne misbruges af køberne til at presse  

 urimelige prisnedslag igennem.
Justitsministeriet har kommenteret denne indvendig mod den foreslåede  

 fortrydelsesret i besvarelsen af Retsudvalgets spørgsmål nr. 3, og der kan  

 derfor henvises hertil.
Som det fremgår af den nævnte besvarelse, er der  

 efter Justitsministeriets opfattelse ikke risiko for, at fortrydelsesretten  

 vil blive »misbrugt« af køberen til at presse prisen ned.
- Ad spørgsmål 7: »Kan de i spørgsmål 3 rejste problemer om manglende  

 forbrugerbeskyttelse ved erhvervelse af fast ejendom løses på en enkel og  

 hensigtsmæssig måde?» Dansk Ejendomsmæglerforening finder, at der bør oprettes en  

 »byggeskadefond«, som skal betale for udbedring af mangler ved  

 faste ejendomme.
Fondens midler skal tilvejebringes ved at lægge en afgift  

 oven i præmien for ejendommenes brandforsikring.
Efter Justitsministeriets opfattelse vil en sådan obligatorisk ordning  

 være en dårlig løsning.
Den foreslåede model ville betyde, at de gode,  

 velholdte huse kom til at betale for de dårlige, og modellen ville formentlig  

 fratage sælgerne tilskyndelsen til at fremlægge tilstandsrapporter for  

 køberne.
Lovforslagets regler vil derimod tilskynde til, at sælgeren lægger alle  

 kort på bordet, inden der handles, sådan at køberen får et grundigt kendskab  

 til den pågældende ejendoms tilstand og egenskaber.
Hermed vil den pris, som  

 sælgeren kan få for ejendommen, i langt højere grad komme til at afspejle  

 ejendommens kvalitet og reelle værdi.
- Ad spørgsmål 8: »Når det lægges til grund, at det oprindelige motiv  

 for en lovmæssig opstramning af forbrugerbeskyttelsen ved omsætning af fast  

 ejendom var en nedbringelse af antallet af retssager om skjulte fejl og  

 mangler ved fast ejendom, spørges: Hvorledes har antallet af retssager da  

 udviklet sig?» Domstolenes statistikker over antallet af civile retssager er ikke inddelt  

 efter, hvilke emner sagerne vedrører.
Der kan derfor ikke siges noget sikkert  

 om antallet af retssager om mangler ved fast ejendom.
 Som nævnt i besvarelsen af Retsudvalgets spørgsmål nr. 18 har det  

 sagkyndige, bredt sammensatte Brydensholt-udvalg i betænkning nr. 1276/1994  

 om forbrugerbeskyttelse ved erhvervelse af fast ejendom anført, at sager om  

 mangler ved fast ejendom må antages at udgøre en betydelig del af retternes  

 samlede arbejdsbyrde, endog skønt de fleste sager om mangler formentlig løses  

 ved forlig, inden de når frem til domstolene.
Bilag 9 Artikel fra bladet Ejendomsmægleren nr. 5/95 tilsendt udvalget af Dansk  

 Ejendomsmæglerforening Lov om forbrugerbeskyttelse - et besynderligt vildskud Af advokat Allan Ohms (H) RET&RÅD/Roskilde Titlen på lovforslag 218 af 6. april 1995, »Lov om  

 forbrugerbeskyttelse ved erhvervelse af fast ejendom m.v.«, er  

 vildledende.
Forslaget er resultatet af et langvarigt udvalgsarbejde.
Mens  

 udvalget har arbejdet, har verden ændret sig.
Derfor vil forslaget i den  

 foreliggende form gøre mere skade end gavn.
 Forslaget vil ændre ansvarsfordelingen mellem sælgere og købere og give  

 købere fortrydelsesret ved huskøb.
 Vedtages loven, skal forbrugerne læse lov om omsætning af fast ejendom,  

 lov om forbrugerbeskyttelse ved erhvervelse af fast ejendom m.v., købeloven  

 samt retspraksis for at danne sig et indtryk af retsstillingen . . .
På nogle punkter rammer lovforslaget sælgere.
På andre købere.
Nogle vil  

 måske tro, at »det så går lige op«.
Men sådan er det ikke.  

 Lovforslaget er ikke godt nok.
Det bør tages af bordet og bearbejdes.
 Justitsministeren har den 6. april 1995 fremsat forslag til »Lov om  

 forbrugerbeskyttelse ved erhvervelse af fast ejendom«.
 Forslaget baseres på betænkninger fra hhv. 1987 (!) og 1994.
I bemærkningerne til forslaget omtales behovet for at give køber  

 rådgivning tidligt i forløbet, men mærkværdigvis indeholder lovforslaget kun  

 elementer, der opmuntrer køber til ikke at søge råd i tide . . . Det  

 siges også højt og bredt, at man vil hjælpe forbrugerne - og man fortæller,  

 at det er såvel sælgere som købere.
Men lovforslaget lever slet ikke op til  

 disse lovende ord.
Fortrydelsesret - hører en svunden tid til Forslagets ene kerneområde er fortrydelsesret.
Det er fundet frem fra en  

 reol, hvor det har stået uberørt i 7 år.
Det er knap nok støvet af.
I 1987  

 kunne man nok argumentere for et behov.
Det kan man ikke i 1995. I hvert fald ikke i den foreslåede form.
Det er  

 underligt, at udvalget blot henviser til 1987-betænkningen og anfører, at de  

 en gang tænkte tanker er gældende i dag.
 Væsentligste led i udviklingen er lov om omsætning af fast ejendom, som  

 trådte i kraft 1. januar 1994. Den har ikke virket så lang tid, at man  

 kan danne sig et indtryk af dens effekt.
Ret til at fortryde Efter lovforslaget kan køber - når en aftale er indgået - fortryde aftalen  

 på betingelse af, at køber senest seks hverdage efter aftaleindgåelsen  

 skriftligt giver besked om, at handelen ikke ønskes gennemført.
Køber skal  

 betale 1 pct. af den aftalte købesum.
For »standardhus« til 800.000  

 kr. er prisen altså 8.000 kr.
 Man glemmer igen, at både sælger og køber er forbrugere.  

 Fortrydelsesretten betyder, at sælger skal svæve i uvidenhed i seks dage.  

 Køber kan forsøge at presse prisen på sjettedagen - sælgers alternativ til et  

 prisnedslag er at finde en ny køber, der skal have seks dages  

 fortrydelsesret.
Køber opnår en ret til at fortryde, men den er ikke gratis.
Og vi  

 risikerer, at loven vil blive omgået ved, at den stærke sælger  

 »aftaler/tvinger« køber til at tilbagedatere købsaftalen.
For nogle købere vil »trygheden« ved fortrydelsesret give en  

 falsk tryghed.
Der handles i tillid til fortrydelsesretten - og så gør køber  

 ikke mere.
Sådan vil det let gå i det virkelige liv.
Lovforslaget bygger på  

 en teori om, at man kan bøje verden i lovgivningsprocessen.
Sådan var det  

 engang - men i dag er vores samfund mere dynamisk, og kun gennemtænkte love  

 virker.
Ubalance mellem sælger og køber Forslaget burde tilskynde parterne på markedet til at undgå at komme i  

 en situation, hvor der er behov for fortrydelse.
 Det kan man gøre ved at sikre, at sælger og køber, inden de indgår  

 en aftale, er klar over, hvad de aftaler.
Det lyder mere enkelt, end det er.
I dag er der ubalance mellem sælger og  

 køber.
Sælger er fra første færd i købsforløbet bistået af en ejendomsmægler,  

 som efter loven kun skal sikre, at sælger opnår den optimale aftale.
Køber  

 bistås i mange tilfælde af advokat, men markedet fungerer sådan, at mange  

 huskøbere først kommer til advokat, når det er for sent.
Den professionelle  

 ejendomsmægler lader først køber gå, når han eller hun ved, at køber vil  

 købe.
Der er indgået en psykologisk kontrakt, og det er vanskeligt  

 efterfølgende at ændre tingene.
Kun de købere, der bruger advokat, inden den  

 psykologiske kontrakt er en realitet, bliver hjulpet effektivt.
I Børge Dahl-udvalgets betænkning konstaterede udvalget i enighed, at der  

 på markedet er behov for en fremrykning af køberrådgivningen.
Det gentages i  

 bemærkningerne til lovforslaget.
Et forbedringsforslag Man kunne lægge en dæmper på behovet ved at bestemme i loven, at  

hvis køber inden aftaleindgåelsen har været rådgivet af  

 advokat, da gælder ingen fortrydelsesret.
 Hvis køber inden aftaleindgåelse får belyst sin retsstilling og bistand  

 til forhandling, forsvinder behovet for fortrydelsesret.
Lovforslaget hindrer - på grund af en regel om ufravigelighed - at  

 fornuftige købere, der sætter sig sammen med hver sin rådgiver, kan indgå en  

 aftale, som de er bundet af.
Det virker gammeldags og urimeligt.
For at lette købers adgang til at betale for rådgivning, kunne  

 realkreditloven ændres, således at omkostningerne kan medfinansieres.
Det  

 foreslår man, for så vidt angår tilstandsrapporter.
Finansieringsbehovet er  

 også til stede på købersiden - men desværre glemmer lovforslaget køber.
Den foreslåede bestemmelse vil motivere ejendomsmæglere til at opfordre  

 køber til at lade sig repræsentere af en rådgiver.
I dag er det ikke altid,  

 ejendomsmægleren føler sig tilskyndet til at give dette råd.
For en praktiker er det centralt at understrege, at de problemfri handler  

 er dem, hvor sælger og køber fra start har haft hver sin rådgiver.
Det er  

 mærkværdigt, at loven ikke søger at opmuntre købere til at søge den hjælp,  

 der virker.
Det fremgår af lovforslaget - og af Børge Dahl-betænkningen - at  

 man er opmærksom på behovet.
Sælger fri for ansvar Forslagets andet kerneområde går ud på, at sælgere af fast ejendom, der af  

 sælger hovedsagelig er anvendt til - eller for køber er bestemt til -  

 beboelse, ikke længere skal kunne mødes af krav fra køber i anledning af fejl  

 og mangler.
I forhold til i dag, hvor en sælger efter salg af fast ejendom hæfter for  

 fejl og mangler i 20 år, er der tale om en markant nyskabelse og en klar  

 forbedring af sælgers retsstilling.
For så vidt er betegnelsen  

 forbrugerbeskyttelse o.k.
Man overser blot, at købers retsstilling herved  

 ændres radikalt.
For køber bliver det en  

 »forbrugerforringelseslov«, og man må spørge, om lovtitlen er  

 forenelig med god markedsføringsskik.
 Sælger skal for at opnå den forbedrede stilling opfylde tre betingelser:
 1. Sælger skal - inden der indgås aftale med køber - give køber en  

 byggeteknisk rapport (kaldet en tilstandsrapport) udarbejdet af en beskikket  

 bygningssagkyndig.
 2. Sælger skal - inden der indgås endelig aftale med køber - skriftligt  

 give køberen tilbud fra et forsikringsselskab om, hvordan der kan tegnes en  

 forsikring vedrørende ejendommen, som i mindst 5 år (og med mulighed for  

 forlængelse i 5 år mere) dækker fejl ved bygningernes fysiske tilstand, som  

 ikke er omtalt i tilstandsrapporten.
 3. Sælger skal, inden aftalen indgås, sikre sig, at køber er klar over, at  

 køber ikke kan rejse krav, selv om der senere viser sig mangler eller der har  

 været fejl ved den tilstandsrapport, der er udleveret til køber.
 Det er (naturligvis) en betingelse, at sælger i øvrigt ikke har forpligtet  

 sig ved at give køber egentlige garantier, og at sælger ikke har handlet  

 dadelværdigt (med forslagets ord »svigagtigt eller groft  

 uagtsomt«).
En række sælgere vil altså få bedømt deres retsstilling efter de regler,  

 vi kender i dag.
Andre sælgere vil få en helt ny retsstilling.
Man kan ikke  

 sige, det bliver lettere at være sælger.
Eller køber.
Er mangler ved fast ejendom et problem? Mangler ved huse er lige ulykkelige for sælgere og købere.
Men en så  

 radikal ændring af gældende retstilstand, som vi ser her, må forudsætte, at  

 der er dokumenteret behov for en ændring.
Dette er ikke tilfældet! Udvalget har i meget begrænset omfang i 1987 og 1990 undersøgt problemets  

 omfang ved henvendelse til nogle retter rundt i landet.
 Det er beklageligt, at man ikke har foretaget nærmere analyser og heller  

 ikke en opfølgning på undersøgelserne fra 1987 og 1990.
En opfølgning ville nok have dokumenteret, at udviklingen fra 1987 til  

 1990 (den viste en tydelig nedgang i antallet af retssager om mangler og en  

 stramning af retspraksis) er fortsat.
Det er næppe forkert at antage, at  

 udviklingen fra 1990 til 1994 faktisk er endnu mere markant end for perioden  

 1987-1990.
Der er altså en risiko for, at Folketinget gennemfører en ændring på et  

 centralt lovområde - hvor de forhold, der skulle begrunde ændringen, er helt  

 anderledes end forudsat! Hvis der viser sig mangler, som ikke er omtalt i rapporten, kan køber  

 rette sit krav mod den, der har udarbejdet rapporten.
Den  

 rapportudarbejdende, der skal være autoriseret af Boligministeriet, skal være  

 ansvarsforsikret.
Men hvad sker, hvis forsikringssummen er »brugt  

 op«? Måske skulle sælger da være ansvarlig »på anden plads«.
I en række tilfælde vil der vise sig fejl og mangler, uden at der kan  

 påvises en fejl ved tilstandsrapporten.
Da skal køber selv bære risikoen.
Der  

 er ikke fremført en bæredygtig argumentation for med et pennestrøg at ændre  

 købers retsstilling så afgørende.
Hvad koster det? Prisen og vilkårene for en ejerskifteforsikring kendes ikke(!).
 Udvalget skønner, at prisen for en forsikring over 5 år vil andrage  

 10-15.000 kr. med en selvrisiko på 30.000 kr.
10-15.000 kr. efter skat - et anseligt beløb.
Dertil en meget stor  

 selvrisiko.
Når Justitsministeriet i forbindelse med lovforslaget anfører, at  

 »forsikringspræmier af denne størrelse ikke i sig selv (vil) afholde  

 købere fra at tegne ejerskifteforsikring«, må jeg som praktiker  

 konstatere, at der er langt fra ministeriets korridorer til det virkelige  

 liv.
Praktikere ved, at en forsikringspræmie på »bare« 4-5.000 kr. er  

 et problem for huskøbere.
Mange oplever spørgsmålet som et valg mellem en  

 forsikring og en opvaskemaskine.
Mange forbrugere kan ikke - naturligt nok -  

 overskue, at de ved dette valg efter den nye lov satser familiens økonomi.  

 Det ved praktikere.
Hvem skal betale? Det må overraske, at der ikke i højere grad er opstillet retningslinjer  

 for forsikringens indhold.
Det må undre, at man har taget  

 Assurandør-Societetets præmieangivelse ad notam uden kritiske spørgsmål.
Det  

 er ikke en tilfredsstillende løsning, at man via en bestemmelse i loven  

 bemyndiger Justitsministeriet til at stille krav til forsikringsvilkårenes  

 indhold.
Sælger skal betale for en tilstandsrapport.
Pris ca. 5.000 kr.  

Køber skal vælge mellem at løbe risikoen for fejl eller betale en  

 forsikring til 10-15.000 kr.
Hvorfor skal køber bære hovedparten af omkostningerne? Det var vel mere  

 nærliggende at lade det være op til sælger både at lade udarbejde  

 tilstandsrapport og evt. tegne den forsikring, der skal begrunde, at køber  

 afskæres retten til i al fremtid at rejse noget krav mod sælger.
Det er  

 hovedsagelig sælger, der opnår gevinsten, nemlig »fredning« for  

 krav i al fremtid.
Hvordan foregår det på markedet? Det er en mangel, at man tilsyneladende ikke er opmærksom på, at markedet  

 selv har indrettet sig på, at det for både sælger og køber er praktisk at  

 undersøge fast ejendom, før der handles.
Det går faktisk fint i det virkelige  

 liv - parterne kan selv klare det uden ny lovgivning.
Det kan tænkes, at standardiserede krav til indholdet af  

 tilsynsrapporter vil være en fordel.
Men det må blive gætteri, for vi har  

 hverken i udvalgsbetænkningen eller i tilknytning til lovforslaget  

 tilstrækkelige oplysninger om, hvilke krav der tænkes stillet til indholdet  

 af tilstandsrapporter.
Der burde med et lovforslag af denne art være taget  

 stilling til indholdet af tilstandsrapporterne, som jo dog er et helt  

 centralt element i forslaget.
Det samme gælder en egentlig analyse af de  

 gældende ordninger på markedet.
 Muligvis vil et lovkrav og krav om beskikkelse af bygningssagkyndige kunne  

 hjælpe såvel købere som sælgere.
 Men selv om det skulle vise sig at være tilfældet, bør det ikke føre til  

 en ændring af gældende praksis om ansvar for skjulte mangler.
Trist måde at lovgive på Man må spørge, hvad der er meningen med at lovgive på denne måde.
Hvis det  

 virkelig er forbrugerne, man vil hjælpe, så bør tingene overvejes mere  

 grundigt.
Det kan godt ske på under 15 år, og meget ville vindes, hvis man  

 lukkede op for at lade Børge Dahl-udvalget samordne de fremsatte  

 »nye« tanker med den lov, der for et år siden blev markedsført som  

 revolutionerende.
 Lad dog den lov få en chance til at vise, hvor vi skal sætte ind.
Allan Ohms 43 år ung.
Advokat 1982. Møderet for Højesteret 1987. Indehaver af  

 advokatforretning i Roskilde siden 1985. 4 advokater. 16 øvrige medarbejdere.
 Medlem af bestyrelsen for Danmarks største advokatkæde - RET&RÅD -  

 advokater uden omsvøb med mere end 100 advokater.
Tegner, maler, ror, løber og interesserer sig for livskvalitetsforskning,  

 bl.a. inspireret af læge Søren Ventegodt.
Interesserer sig for at ændre  

 advokatens rolle.
Fra den procesorienterede til den menneskeorienterede.
