Cirkulære  

 om  

 lov nr. 1026 af 23. december 1998 om ændring af forskellige  

 skattelove (International beskatning af udbytter og aktieavancer  

 m.v.) Indholdsfortegnelse 2.	Udbytter, som udloddes fra et dansk datterselskab til et  

 udenlandsk moderselskab.
 2.1.	Skattefritagelse ved udlodning af udbytte.
 2.2.	Dokumentationskrav.
 2.3.	Krav til det udbyttemodtagende selskab.
 2.4.	Krav til det udbytteudloddende selskab.
 2.5.	Virkningstidspunkt.
 2.6.	Udenlandske minoritetsaktionærer.
 3.	Udbytter, som modtages af et dansk moderselskab fra et udenlandsk  

 datterselskab.
 3.1.	Skattefritagelse for datterselskabsudbytter.
 3.2.	Betingelser for skattefriheden.
 3.3.	Fradragskonto.
 3.4.	Udbytte af aktier omfattet af aktieavancebeskatningslovens  

 § 2 a.
 3.5.	Virkningstidspunkt.
 4.	Udenlandske udbytter, som modtages af  

 minoritetsaktionærselskaber.
 5.	Udenlandske udbytter, som modtages af personer.
 5.1.	Aktieindkomst eller kapitalindkomst.
 5.2.	Lempelsesregler.
 5.3.	Virkningstidspunkt.
 6. 	Ændring af aktieavancebeskatningslovens § 2 a.
 6.1.1.	Omfattede selskaber.
 6.1.2.	Undtagelsesbestemmelsen.
 6.2.	Beskatning på dansk niveau.
 6.3.	Konsekvenser af opfyldelse af betingelsen om beskatning  

 på dansk niveau.
 6.3.1.	Eksempel på bestemmelsens konsekvenser.
 6.4.	Virkningstidspunkt og overgangsregel.
 7.	Udvidelse af CFC-beskatningen (tvungen sambeskatning).
 7.1.	Generelt om lovændringerne.
 7.2.	CFC-skattepligt for selskaber m.v. og fonde.
 7.2.1.	CFC-skattepligtens indtræden.
 7.2.2.	Indkomst fra forsikringsvirksomhed.
 7.2.3.	Udenlandske holdingselskaber og CFC-beskatningen.
 7.2.4.	Afhændelse af aktier i CFC-selskab til  

 uafhængig erhverver.
 7.2.5.	Andelsbeskattede foreninger.
 7.3.	CFC-skattepligt for personer og dødsboer.
 7.3.1.	Samme kriterier som for selskaber og fonde.
 7.3.2.	Lempelsesregler.
 7.3.3.	Udenlandske holdingselskaber.
 8.	Tynd kapitalisering for udenlandske selskabers faste driftssteder  

 i Danmark.
 8.1.	Tynd kapitalisering af datterselskaber.
 8.2.	Tynd kapitalisering af faste driftssteder.
 9.	Udvidet adgang til skattelempelse efter ligningslovens § 33  

 A.
 10.	Diverse lovændringer af teknisk karakter.
 1. Indledning.
Ved lov nr. 1026 af 23. december 1998 (lovforslag L 53) er  

 der gennemført en række ændringer af reglerne for  

 beskatning af udbyttebetalinger til og fra Danmark.
Der er derudover  

 foretaget ændringer i reglerne for CFC-beskatning og i reglerne om tynd  

 kapitalisering.
Endelig er der foretaget forskellige mindre ændringer  

 af overvejende teknisk karakter.
 Lov nr. 1026 af 23. december 1998 indeholder  

 følgende hovedelementer:
 Udbytter, som udloddes fra et dansk datterselskab til et udenlandsk  

 moderselskab, fritages for kildeskat i Danmark.
 Udbytter, som modtages af et dansk moderselskab eller en dansk fond  

 fra et udenlandsk datterselskab, fritages som hovedregel for beskatning i  

 Danmark.
 Udbytter, som modtages af et dansk selskab eller en dansk fond af  

 minoritetsaktier i udenlandske selskaber, beskattes som hovedregel efter  

 samme regler som udbytter af minoritetsaktier i danske selskaber.
 Udenlandske udbytter, som modtages af personer, er som hovedregel  

 aktieindkomst på samme måde som udbytte af danske aktier.
 Aktieavancebeskatningslovens § 2 a er ændret,  

 således at der sker en skattemæssig ligestilling mellem aktier i  

 finansielle selskaber i lavskattelande og danske aktier, når indkomsten  

 i lavskatteselskabet ved CFC-beskatning eller på anden måde har  

 været beskattet på dansk niveau uafbrudt siden aktierne blev  

 erhvervet eller uafbrudt i en sammenhængende periode på mindst  

 tre år umiddelbart forud for den skatterelevante begivenhed.
CFC-reglerne er ændret, således at de fremover finder  

 anvendelse på selskaber m.v., fonde og personer, som ejer mindst 25  

 pct. af aktierne eller råder over mere end 50 pct. af stemmerne i et  

 udenlandsk finansielt lavskatteselskab.
Samtidig er definitionen af finansiel  

 virksomhed ændret, således at indkomst i et udenlandsk  

 lavskatteselskab vil blive CFC-beskattet i Danmark, hvis mindst 33 1/3 pct.  

 af dets indkomst stammer fra finansiel virksomhed, eller finansielle aktiver  

 udgør mindst 33 1/3 pct. af selskabets samlede aktiver.
 Der er indført regler om tynd kapitalisering for udenlandske  

 selskabers faste driftssteder i Danmark.
 Der er sket en udvidelse af adgangen til at opnå lempelse efter  

 ligningslovens § 33 A.
 Der er endvidere gennemført forskellige ændringer af  

 mere teknisk karakter.
 2. Udbytter, som udloddes fra et dansk datterselskab til et udenlandsk  

 moderselskab.
 2.1. Skattefritagelse ved udlodning af udbytte.
Udbytter, som udloddes fra et dansk datterselskab til et  

 udenlandsk moderselskab, er efter selskabsskattelovens § 2, stk. 1,  

 litra c), fritaget for beskatning i Danmark, når det udenlandske  

 selskab ejer mindst 25 pct. af aktie- eller anpartskapitalen i det danske  

 selskab i en sammenhængende periode på mindst et år.
Herved  

 forstås ikke et indkomstår eller et kalenderår, men en  

 fortløbende periode på 12 måneder.
Udbyttet skal udloddes,  

 d.v.s. vedtages på datterselskabets generalforsamling, inden for den  

 periode, hvor det udenlandske moderselskab ejer aktierne.
 Skattefritagelsen omfatter endvidere maskeret udlodning af  

 udbytte, herunder maskerede udbytteudlodninger, der fremkommer, hvis  

 eksempelvis danske skattemyndigheder foretager arms-længde-korrektioner  

 for et dansk datterselskab i forbindelse med et koncerninternt lån til  

 et udenlandsk moderselskab, jfr. ligningslovens § 2.
Det er ikke nogen betingelse for skattefritagelsen, at  

 moderselskabet har ejet mindst 25 pct. af aktierne i datterselskabet i et  

 år på det tidspunkt, hvor udbyttet udloddes.
Skattefritagelsen  

 gælder således for udbytter, der udloddes på et hvilket som  

 helst tidspunkt efter aktieerhvervelsen, under forudsætning af at  

 moderselskabet beholder aktierne i mindst 12 måneder.
 I tilfælde af maskeret udlodning er det en  

 betingelse for skattefritagelsen, at den maskerede udlodning kan  

 henføres til et tidspunkt, hvor de ovennævnte tidsmæssige  

 krav og krav til ejerandelens størrelse er opfyldt.
 2.2. Dokumentationskrav.
Ved udlodning af udbytte fra dansk datterselskab til  

 udenlandsk moderselskab gælder samme krav til dokumentation m.v., som  

 gælder ved udlodning af udbytte fra dansk datterselskab til dansk  

 moderselskab.
Bestemmelserne i Skatteministeriets bekendtgørelse nr.  

 734 af 10. oktober 1998 om opkrævning af indkomstskat for personer m.v.  

 (kildeskattebekendtgørelsen), kapitel 11, finder således  

 anvendelse.
 2.3. Krav til det udbyttemodtagende selskab.
Det er en grundlæggende betingelse for  

 skattefritagelsen efter selskabsskattelovens § 2, stk. 1, litra c),  

 at det udenlandske udbyttemodtagende moderselskab er et »selskab m.v.«  

 i den danske selskabsskattelovs forstand.
Der er ikke med lov nr. 1026 af 23.  

 december 1998 sket nogen ændring af hidtidig praksis for, hvornår  

 en udenlandsk juridisk enhed i denne henseende kan anses for at være et  

 selskab.
Hvis et udbyttemodtagende udenlandsk moderselskab er  

 omfattet af EU s moder/datterselskabsdirektiv (Direktiv 90/435/EØF),  

 er selskabet altid et »selskab m.v.« i den danske selskabsskattelovs  

 forstand.
Det samme er tilfældet, hvis det udenlandske selskab er  

 omfattet af EU s fusionsdirektiv (Direktiv 90/434/EØF). Listerne over  

 omfattede selskaber i de to direktiver er i øjeblikket er  

 identiske.
I andre tilfælde må bedømmelsen af, om  

 en udenlandsk juridisk enhed er et »selskab m.v.«, som hidtil foretages  

 på grundlag af de danske regler.
Et afgørende kriterium er  

 således fortsat, at den udenlandske enhed efter danske regler vil kunne  

 sidestilles med et selvstændigt og ikke-transparent skattesubjekt.
Derudover må afgørelsen bero på en  

 konkret bedømmelse af den udenlandske enheds karakter.
Herunder vil  

 enhedens juridiske status som selskab eller andet i udlandet indgå som  

 et element blandt mange, uden i sig selv at være afgørende.  

 Eksempelvis kan en udenlandsk moderfond godt betragtes som et moderselskab i  

 den her omhandlede betydning, hvis den udenlandske fond har en karakter, der  

 kan sammenlignes med en dansk fond eller et dansk selskab.
 Ved bedømmelsen af, om en udenlandsk juridisk enhed  

 er et »selskab m.v.« i den danske selskabsskattelovs forstand anvendes de  

 kriterier, der er redegjort for i LV 98, S.A.1.2. og S.A. 1.8.1.
 Hvis den udbyttemodtagende udenlandske enhed anses for  

 transparent, kan udbytter kun modtages skattefrit i det omfang, at ejerne af  

 (interessenterne i) denne enhed hver især opfylder betingelserne for at  

 kunne modtage udbytter skattefrit.
 Hvis et dansk datterselskab eksempelvis ejes af et  

 udenlandsk interessentskab, og dette igen ejes af forskellige selskaber og  

 personer, kan der kun gives skattefritagelse for den del af  

 udbytteudlodningen, der tilfalder de selskaber, som er »selskaber m.v.« i den  

 danske selskabsskattelovs forstand, og som via deres andele i  

 interessentskabet ejer mindst 25 pct. af aktiekapitalen i det danske  

 datterselskab.
 2.4. Krav til det udbytteudloddende selskab.
 Det er endvidere en betingelse for skattefritagelsen, at  

 det udbytteudloddende datterselskab er omfattet af begrebet »selskab i  

 en medlemsstat«, som dette er defineret i artikel 2 i EU s  

 moder/datterselskabsdirektiv (Direktiv 90/435/EØF). Som direktivet i  

 øjeblikket er affattet, vil der i praksis primært være  

 tale om danske aktieselskaber og anpartsselskaber.
Efter direktivets bestemmelser skal der ved udtrykket  

 »selskab i en medlemsstat« forstås ethvert selskab, der er organiseret i en af de former, der er anført på  

 medlemsstaternes lister over omfattede selskaber i direktivets bilag (for  

 Danmarks vedkommende et A/S eller ApS), og som følge af skattelovgivningen i en medlemsstat anses for at  

 være skattemæssigt hjemmehørende i denne stat uden efter  

 en dobbeltbeskatningsoverenskomst at være hjemmehørende i et  

 tredjeland, og som uden valgmulighed og uden fritagelse er omfattet af en ud af en  

 række nærmere opregnede skatter (for Danmarks vedkommende  

 selskabsskatten).
Der er ikke i direktivet noget krav om, at et selskab, som  

 optræder på en given medlemsstats liste over omfattede selskaber,  

 skal være skattemæssigt hjemmehørende i den samme  

 medlemsstat for at være omfattet af direktivets definition af udtrykket  

 »selskab i en medlemsstat«.
Et selskab i et andet EU-land kan således  

 godt være et »selskab i en medlemsstat« i den danske selskabsskattelovs  

 forstand og dermed omfattet af fritagelsesbestemmelserne i § 2,  

 stk. 1, litra c). Betingelsen er, at det er skattemæssigt  

 hjemmehørende i Danmark og underlagt almindelig dansk  

 selskabsskattepligt.
Dette vil være tilfældet, hvis et udenlandsk  

 registreret selskab har ledelsens sæde i Danmark og i medfør af  

 dobbeltbeskatningsoverenskomst derved bliver skattemæssigt  

 hjemmehørende her.
 Ved bedømmelsen af, om et udenlandsk selskab i et  

 tilfælde som det ovennævnte har sin ledelses sæde i  

 Danmark, anvendes bestemmelserne i Skatteministeriets cirkulære nr. 82  

 af 29. maj 1997 om international beskatning, punkt. 2.1.1.
 2.5. Virkningstidspunkt.
Skattefritagelsen for udbytter, der udloddes fra danske  

 datterselskaber til udenlandske moderselskaber, har virkning fra og med  

 indkomstår, der påbegyndes den 1. januar 1999 og senere.
Da det  

 er det udenlandske moderselskab, der er skattesubjektet, vil det være  

 det udenlandske selskabs indkomstår, der er relevant for, hvornår  

 udbytter kan udloddes skattefrit.
Et udenlandsk udbyttemodtagende selskabs  

 indkomstår antages altid at følge kalenderåret, og  

 fritagelsen vil således gælde for alle udbytter, der udloddes fra  

 og med den 1. januar 1999.
 2.6. Udenlandske minoritetsaktionærer.
Der er ikke med lov nr. 1026 af 23. december 1998 sket  

 ændringer i beskatningen af udbytter, der udloddes til  

 minoritetsaktionærer i udlandet.
Ved udlodning af udbytte til  

 udenlandske minoritetsaktionærer skal der således fortsat  

 indeholdes udbytteskat, jfr. kildeskattelovens § 65.
 3. Udbytter, som modtages af et dansk moderselskab fra et udenlandsk  

 datterselskab.
 3.1. Skattefritagelse for datterselskabsudbytter.
 Med lov nr. 1026 af 23. december 1998 sker der som  

 hovedregel en skattemæssig ligestilling af udbytter modtaget fra danske  

 datterselskaber og udbytter modtaget fra udenlandske datterselskaber.
 Efter selskabsskattelovens § 13, stk. 1, nr. 2,  

 medregnes udbytte af aktier og andele ikke i et selskabs skattepligtige  

 indkomst, når udbyttet modtages fra et dansk aktie- eller  

 anpartsselskab eller fra et selskab, som er hjemmehørende i udlandet.  

 Tilsvarende regler gælder, når udbytter modtages af fonde, jfr.  

 fondsbeskatningslovens § 10. Skattefritagelsen gælder dog ikke  

 udbytter af aktier omfattet af aktieavancebeskatningslovens § 2 a.
 Ved bedømmelsen af, om en udenlandsk enhed er et  

 datterselskab i selskabsskattelovens forstand, og udbytte således kan  

 modtages skattefrit, anvendes samme kriterier som ved bedømmelsen af,  

 om en udenlandsk enhed tilsvarende er et moderselskab, jfr. pkt. 2.3.
 3.2. Betingelser for skattefritagelsen.
Der er visse betingelser knyttet til skattefritagelsen for  

 udenlandske udbytter.
For det første skal den generelle betingelse for  

 modtagelse af skattefri datterselskabsudbytte være opfyldt, d.v.s. at  

 det danske moderselskab skal eje mindst 25 pct. af aktie- eller  

 anpartskapitalen i datterselskabet i en sammenhængende periode på  

 mindst et år.
Herved forstås ikke et indkomstår eller et  

 kalenderår, men en fortløbende periode på 12  

 måneder.
Udbyttet skal udloddes, d.v.s. vedtages på  

 datterselskabets generalforsamling, inden for den periode, hvor det danske  

 moderselskab ejer aktierne.
For det andet er det en betingelse for skattefritagelsen,  

 at aktierne i datterselskabet ikke er omfattet af  

 aktieavancebeskatningslovens § 2 a.
Skattefritagelsen gælder  

 således ikke for udbytter, som et dansk moderselskab modtager fra  

 finansielle selskaber i lavskattelande, medmindre den finansielle indkomst  

 ved CFC-beskatning eller på anden måde har været beskattet  

 på et niveau, der ikke er væsentligt lavere end efter danske  

 regler.
Om de nærmere regler for opfyldelsen af disse betingelser se  

 punkt 6 nedenfor om ændring af aktieavancebeskatningslovens § 2  

 a.
For alle andre aktier end aktier omfattet af  

 aktieavancebeskatningslovens § 2 a er det uden betydning for  

 skattefritagelsen for udbytter i Danmark, hvordan datterselskabet er blevet  

 beskattet i udlandet.
Der skal således ikke i disse tilfælde  

 foretages nogen vurdering af, om den selskabsindkomst, der ligger til grund  

 for udbytteudlodningen, er blevet beskattet efter regler, der ikke afviger  

 væsentligt fra de danske.
Det er ikke nogen betingelse for skattefritagelsen, at  

 moderselskabet har ejet mindst 25 pct. af aktierne i datterselskabet i et  

 år på det tidspunkt, hvor udbyttet udloddes.
Skattefritagelsen  

 gælder således for udbytter, der udloddes på et hvilket som  

 helst tidspunkt efter aktieerhvervelsen, under forudsætning af at  

 moderselskabet beholder aktierne i mindst 12 måneder.
 3.3. Fradragskonto.
 Hvis aktierne i det udenlandske datterselskab er omfattet  

 af aktieavancebeskatningslovens § 2 a, skal det danske moderselskab  

 føre en fradragskonto med henblik på at undgå, at der sker  

 dansk beskatning af udbytter og aktieavancer, der vedrører overskud,  

 som allerede har været undergivet dansk beskatning efter reglerne om  

 CFC-beskatning, jfr. selskabsskattelovens § 32, stk. 9 og 10.
Hvis aktierne ikke er omfattet af  

 aktieavancebeskatningslovens § 2 a, er der ikke længere behov for  

 at føre fradragskonto.
Dette indebærer i praksis, at der kun  

 skal føres fradragskonto i de tilfælde, hvor en aktionær  

 øger sin ejerandel i det udenlandske finansielle lavskatteselskab fra  

 under 25 pct. til mindst 25 pct. (eller øger sin stemmeandel i  

 selskabet til mere end 50 pct.) og derved bliver CFC-skattepligtig i Danmark  

 af sin andel af det udenlandske selskabs finansielle indkomst.
I  

 sådanne tilfælde skal fradragskontoen føres i den  

 karensperiode på tre år, hvor aktierne fortsat er omfattet af  

 aktieavancebeskatningslovens § 2 a.
Bestemmelserne i Skatteministeriets cirkulære nr. 82  

 af 29. maj 1997 om international beskatning, punkt 7.3.5. om fradragskonto,  

 finder med denne ændring fortsat anvendelse.
Endvidere henvises til  

 cirkulærets punkt 7.3.7.
 3.4. Udbytte af aktier omfattet af aktieavancebeskatningslovens  

 § 2 a.
Udbytte af aktier omfattet af aktieavancebeskatningslovens  

 § 2 a er skattepligtig indkomst for det danske moderselskab.
Hele  

 udbyttet er skattepligtigt, jfr. ligningslovens § 16 A sammenholdt med  

 selskabsskattelovens § 13, stk.1, nr. 2, sidste pkt., og § 13,  

 stk. 3. Hvis et dansk selskab modtager udbytter af sådanne aktier  

 i selskaber, som er eller har været hjemmehørende i udlandet, og  

 udbyttet ikke er omfattet af fritagelsesbestemmelserne i selskabsskattelovens  

 § 13, kan skatteministeren eller den, der bemyndiges dertil, efter  

 ansøgning eftergive det udbyttemodtagende selskab en del af skatten,  

 jfr. selskabsskattelovens § 17, stk. 2.
 Efter disse bestemmelser kan der højst eftergives  

 et sådant beløb, at den samlede udenlandske og danske skat for  

 det udbyttegivende og udbyttemodtagende selskab af den indkomst, der ligger  

 til grund for udbytteudlodningen, og af udbytterne, kommer til at svare til,  

 hvad de to selskaber samlet skulle have betalt i skat, hvis begge selskaber  

 var blevet beskattet i Danmark.
Lempelsesreglen i selskabsskattelovens § 17,  

 stk. 2, gælder uanset ejerandelens størrelse.
For  

 udenlandske selskaber, der bliver undergivet tvungen sambeskatning med et  

 dansk selskab (CFC-beskatning), medfører reglerne om fradragskonto i  

 praksis, at lempelse efter selskabsskattelovens § 17, stk. 2, kun  

 bliver aktuel i tilfælde, hvor det udenlandske finansielle  

 lavskatteselskab inden for den treårige karensperiode udlodder udbytte  

 på grundlag af finansiel indkomst, der hidrører fra tiden  

 før selskabets finansielle indkomst blev omfattet af  

 CFC-beskatningen.
 3.5. Virkningstidspunkt.
Den generelle skattefritagelse for udbytter, der modtages  

 fra udenlandske datterselskaber, har virkning fra og med indkomstår,  

 der påbegyndes den 1. januar 1999 og senere.
Det er i denne forbindelse  

 det danske moderselskabs indkomstår, der er relevant for, hvornår  

 udbytter kan modtages skattefrit.
 4. Udenlandske udbytter, som modtages af  

 minoritetsaktionærselskaber.
På samme måde, som det er tilfældet i  

 moder/datterselskabsforhold, sker der også for  

 minoritetsaktionærers vedkommende med lov nr. 1026 af 23. december 1998  

 som hovedregel en skattemæssig ligestilling af udbytter modtaget fra  

 danske og udbytter modtaget fra udenlandske selskaber.
Også her er  

 undtagelsen udbytter af aktier omfattet af aktieavancebeskatningslovens  

 § 2 a.
 Selskaber, der som minoritetsaktionærer modtager  

 udbytter fra udenlandske aktier, skal på samme måde, som  

 når udbytter modtages fra danske minoritetsaktier, medregne 66 pct. af  

 udbyttebeløbet i den skattepligtige indkomst, uanset hvordan det  

 udenlandske selskabs indkomst er blevet beskattet i udlandet, jfr.  

 selskabsskattelovens § 13, stk. 3. Tilsvarende gælder for  

 fonde, jfr. fondsbeskatningslovens § 10.
Dette gælder dog ikke, hvis de udenlandske aktier er  

 omfattet af aktieavancebeskatningslovens § 2 a.
I så fald er hele  

 udbyttebeløbet skattepligtig indkomst for selskabet, og skatten kan  

 nedsættes efter bestemmelserne i selskabsskattelovens § 17,  

 stk. 2, jfr. punkt 3.4. ovenfor.
 5. Udenlandske udbytter, som modtages af personer.
5.1. Aktieindkomst eller kapitalindkomst? Efter de nye bestemmelser i personskattelovens § 4 a,  

 stk. 1, nr. 5 og 6, er aktieudbytter og afståelsessummer, som  

 modtages af fysiske personer fra udenlandske selskaber, som hovedregel  

 aktieindkomst for modtageren.
Er aktierne omfattet af  

 aktieavancebeskatningslovens § 2 a, er udbytterne eller  

 afståelsessummerne dog kapitalindkomst for den pågældende,  

 jfr. personskattelovens § 4, stk. 1, nr. 4 og 5. Disse regler  

 gælder, uanset hvordan det udbytteudloddende selskab er blevet  

 beskattet i udlandet.
 Endvidere gælder efter personskattelovens § 4  

 a, stk. 1, nr. 7, at udenlandske aktieudbytter svarende til  

 CFC-skattepligtig indkomst efter fradrag af den danske og udenlandske skat  

 på CFC-indkomsten, er aktieindkomst, for så vidt at  

 aktierne er omfattet af aktieavancebeskatningslovens § 2 a.
Når et udenlandsk selskab udlodder udbytte på  

 grundlag af ikke-finansiel indkomst eller på grundlag af almindeligt  

 beskattet finansiel indkomst, er udbyttet således aktieindkomst for  

 modtageren.
Det samme gælder, når udbytte udloddes på  

 grundlag af lavt beskattet finansiel indkomst, der samtidig er undergivet  

 CFC-skattepligt i Danmark.
Udloddes udbytte af et udenlandsk selskab på  

 grundlag af lavtbeskattet finansiel indkomst, der ikke er undergivet dansk  

 CFC-skattepligt, er udbyttet kapitalindkomst for modtageren.
Dette vil  

 være tilfældet, hvis aktionæren ikke kontrollerer eller har  

 væsentlig indflydelse på det udenlandske selskab, d.v.s. ikke  

 direkte eller indirekte ejer mindst 25 pct. af aktiekapitalen i det  

 udenlandske selskab eller råder over mere end 50 pct. af stemmerne i  

 selskabet, jfr. ligningslovens § 16 H, stk. 1.
 5.2. Lempelsesregler.
Personaktionærer kan fortsat skattefrit hjemtage  

 udbytter til betaling af den danske CFC-skat, jfr. ligningslovens § 16  

 H, stk. 3, og har adgang til lempelse for udenlandsk skat efter  

 ligningslovens § 33 G i de tilfælde, hvor der i den danske  

 skattepligtige indkomst indgår udbytte af aktier omfattet af  

 aktieavancebeskatningslovens § 2 a.
Bestemmelsen i ligningslovens  

 § 33 G svarer indholdsmæssigt til bestemmelsen i  

 selskabsskattelovens § 17, stk. 2, jfr. punkt 3.4. ovenfor.
For et  

 eksempel på samspillet mellem udbyttebeskatning, CFC-beskatning og  

 udenlandsk selskabsbeskatning se Skatteministeriets cirkulære nr. 82 af  

 29. maj 1997 om international beskatning, punkt 8.5.
 5.3. Virkningstidspunkt.
De her omhandlede ændringer har virkning fra og med  

 indkomstår, der påbegyndes den 1. januar 1999 eller senere.
Det  

 er i denne forbindelse udbyttemodtagerens og ikke det udbytteudloddende  

 selskabs indkomstår, der er relevant for reglernes anvendelse.
 6. Ændring af aktieavancebeskatningslovens § 2 a.
 6.1.1. Omfattede selskaber.
Aktieavancebeskatningslovens § 2 a er blevet  

 ændret på to punkter.
For det første er det i stk. 1,  

 nr. 1, og stk. 2, nr. 1, fastsat, at selskabets virksomhed i  

 »væsentlig« grad skal være af finansiel karakter.
Dette begreb er  

 defineret ved en henvisning til bestemmelserne i selskabsskattelovens  

 § 32, stk. 2. Efter disse bestemmelser driver et selskab i  

 væsentlig grad virksomhed af finansiel karakter, når mindst 33  

 1/3 pct. af dets indtægter stammer fra finansiel virksomhed eller  

 forsikringsvirksomhed, eller hvis handelsværdien af selskabets  

 finansielle aktiver udgør mindst 33 1/3 pct. af selskabets samlede  

 aktiver.
Ved bedømmelsen af, om disse betingelser er opfyldt,  

 gælder samme transparensregel for udenlandske lokale holdingselskaber,  

 som er gældende ved den tilsvarende bedømmelse efter  

 CFC-reglerne, jfr.
Skatteministeriets cirkulære nr. 82 af 29. maj 1997  

 om international beskatning, punkt 7.2.4.1.
 6.1.2. Undtagelsesbestemmelsen.
 For det andet er det i de nye stykker 6 og 7 fastsat, at  

 § 2 a s bestemmelser ikke finder anvendelse, når indkomsten i det  

 selskab, der har udstedt aktierne, har været undergivet beskatning  

 på dansk niveau enten uafbrudt siden den skattepligtige erhvervede  

 aktierne eller i en sammenhængende periode på mindst tre år  

 umiddelbart forud for afståelsen af aktierne.
 6.2. Beskatning på dansk niveau.
 Betingelsen om beskatning på dansk niveau kan  

 opfyldes på følgende måder:
1.	ved dansk CFC-beskatning efter bestemmelserne i selskabsskattelovens  

 § 32, fondsbeskatningslovens § 12 eller ligningslovens § 16 H,  

 eller 2.	hvis det pågældende selskab har været fuldt  

 skattepligtigt til Danmark efter selskabsskattelovens § 1 - herunder  

 hvis det udenlandske selskab har været inddraget under frivillig dansk  

 sambeskatning - eller 3.	hvis selskabet har været beskattet i udlandet efter regler,  

 der ikke i væsentlig grad afviger fra reglerne her i landet, eller 4.	hvis selskabet har været undergivet beskatning i en hvilken  

 som helst kombination af disse muligheder.
 Betingelsen om beskatning på dansk niveau skal  

 være opfyldt enten uafbrudt siden aktiernes erhvervelse eller i en  

 sammenhængende periode på mindst tre år forud for den  

 skatterelevante begivenhed.
Er betingelse om beskatning på dansk niveau opfyldt,  

 finder aktieavancebeskatningslovens § 2 a ikke anvendelse.
I stedet vil  

 avance ved afståelse af de pågældende aktier blive  

 beskattet efter aktieavancebeskatningslovens almindelige regler.
Det er dog  

 en betingelse for opfyldelsen af bestemmelserne i punkterne 2-4 ovenfor, at  

 den skattepligtige i hele perioden har den kontrol over eller  

 væsentlige indflydelse på selskabet, som er en forudsætning  

 for opfyldelsen af betingelsen i punkt 1.
Ved anvendelsen af aktieavancebeskatningslovens § 2 a  

 er bedømmelsen af, om beskatning på dansk niveau har fundet  

 sted, ikke nødvendigvis identisk med den tilsvarende bedømmelse  

 i forhold til selskabsskattelovens § 32 (CFC-reglerne). Efter  

 aktieavancebeskatningslovens § 2 a ses på beskatningen af den  

 totale indkomst, og den udenlandske beskatning af datter-datterselskaber  

 inddrages direkte ved vurderingen.
Efter CFC-reglerne er det alene  

 beskatningen af datterselskabet som sådant, der er afgørende,  

 jfr.
Skatteministeriets cirkulære nr. 82 af 29. maj 1997 om  

 international beskatning, punkt 7.2.5.
Dette kan illustreres med følgende eksempel: Et  

 dansk selskab ejer 100 pct. af aktierne i et holdingselskab beliggende i et  

 lavskatteland.
Holdingselskabet ejer igen 100 pct. af aktierne i et  

 ikke-finansielt selskab i et tredjeland.
Holdingselskabet driver pr.  

 definition finansiel virksomhed, jfr. punkt 7.2.3. nedenfor, og vil derfor  

 være omfattet af CFC-reglerne.
Hvorvidt holdingselskabet vil være  

 omfattet af aktieavancebeskatningslovens § 2 a afhænger af en  

 samlet bedømmelse af beskatningen af hele den indkomst, der danner  

 grundlag for aktieavancen, jfr.
Skatteministeriets cirkulære nr. 137 af  

 19. juli 1994 om beskatning ved afståelse af aktier m.v.
 6.3. Konsekvenser af opfyldelse af betingelsen om beskatning på  

 dansk niveau.
Når betingelsen om beskatning på dansk niveau  

 er opfyldt, behandles aktierne i enhver henseende som aktier, der ikke er  

 omfattet af aktieavancebeskatningslovens § 2 a.
Denne ligestilling er  

 generel.
Når der således andre steder i skattelovgivningen  

 henvises til eller gøres undtagelser for aktier omfattet af  

 aktieavancebeskatningslovens § 2 a, vil disse henvisninger/undtagelser  

 herefter kun have virkning for aktier, hvor den danske aktionær ikke  

 har været undergivet CFC-beskatning uafbrudt i hele ejerperioden eller  

 i en periode på mindst tre år op til det tidspunkt, hvor den  

 skattemæssigt relevante begivenhed finder sted, og hvor de  

 øvrige opregnede betingelser heller ikke er opfyldt.
 Dette vil således gælde i forbindelse med  

 succession (dødsboskattelovens § 29, stk. 5), fusion og  

 spaltning af selskaber (fusionsskattelovens § 11, stk. 1, og  

 § 15 b, stk. 4), opgørelse af indkomst for medlemmer af  

 investeringsforeninger (investeringsforeningslovens § 2, stk. 1,  

 nr. 4), selskabers, fondes og foreningers mulighed for at fradrage tab  

 på kontrakter vedr. køb og salg af aktier (kursgevinstlovens  

 § 31, stk. 1), definitionen af kapitalindkomst (personskattelovens  

 § 4, stk. 1, nr. 5) og eftergivelse af skat, når der modtages  

 skattepligtigt udbytte fra et udenlandsk selskab (selskabsskattelovens  

 § 17, stk. 2, og ligningslovens § 33 G, stk. 1).
 6.3.1. Eksempel på bestemmelsens konsekvenser.
Som eksempel på konsekvenserne af disse bestemmelser  

 kan nævnes reglerne i dødsboskattelovens § 29, hvor det  

 efter stk. 5 ikke er muligt skattemæssigt at succedere i aktier  

 omfattet af aktieavancebeskatningslovens § 2 a.
Med de nye bestemmelser  

 er succession mulig, hvis afdøde (og/eller dødsboet, jfr.  

 dødsboskattelovens § 20) har været undergivet  

 CFC-beskatning uafbrudt siden aktieerhvervelsen hhv. i mindst tre år.
I  

 så fald ligestilles aktierne med aktier i danske selskaber.
Der kan dog  

 ikke ske skattemæssig succession, hvis selskabets virksomhed i  

 væsentligt omfang består i at besidde værdipapirer eller  

 udleje fast ejendom, jfr. dødsboskattelovens § 29, stk. 3,  

 1. pkt.
Der kan ske succession, hvis selskabet udøver næring ved  

 køb og salg af værdipapirer eller driver  

 finansieringsvirksomhed.
Der skal i så fald være tale om  

 finansieringsvirksomhed af et væsentligt omfang, før denne regel  

 vil give adgang til succession.
Ved vurderingen af, om f. eks. finansieringsvirksomheden  

 har været væsentlig, kan der tages udgangspunkt i, om  

 kursværdien af de direkte udlån - det være sig til eksterne  

 eller koncerninterne parter - udgør 33 1/3 pct. eller mere af  

 selskabets regnskabsmæssigt opgjorte egenkapital.
Herved anvendes samme  

 principper som i selskabsskattelovens § 32, stk. 2.
 6.4. Virkningstidspunkt og overgangsregel.
Ændringerne har virkning fra og med  

 indkomstår, der påbegyndes den 1. januar 1999 eller senere.
Efter  

 de overgangsregler, der er indeholdt i § 10, stk. 5, i lov nr. 1026  

 af 23. december 1998, kan perioden forud for lovens virkningstidspunkt  

 medregnes ved beregningen af den ovenfor nævnte treårsfrist, for  

 så vidt at de nye regler for CFC-beskatning efter selskabsskattelovens  

 § 32, fondsbeskatningslovens § 12 eller ligningslovens § 16 H  

 ville have været opfyldt i denne periode, hvis de havde eksisteret.  

 Treårsbetingelsen kan således opfyldes bagudrettet fra det  

 tidspunkt, hvor loven får virkning, og med de skattemæssige  

 konsekvenser, der er redegjort for i det følgende, selv om der ikke  

 efter de hidtil gældende regler har været tale om CFC-beskatning  

 af det udenlandske selskabs indkomst i Danmark.
 7. Udvidelse af CFC-beskatningen (tvungen sambeskatning).
 7.1. Generelt om lovændringerne.
Med lov nr. 1026 af 23. december 1998 er der sket en  

 udvidelse af CFC-beskatningen.
Udvidelsen er sket på tre måder.  

 For det første finder reglerne anvendelse på selskaber m.v.,  

 fonde og personer, som direkte eller indirekte ejer mindst 25 pct. af  

 aktierne, eller som direkte eller indirekte råder over mere end 50 pct.  

 af stemmerne i et udenlandsk finansielt selskab i et lavskatteland.
Grænsen for, hvornår en aktiebesiddelse kan  

 medføre CFC-skattepligt (bortset fra kriteriet om stemmevægt),  

 svarer således til det almindelige hovedaktionærbegreb og til  

 grænsen for, hvornår et moderselskab kan modtage udbytte fra et  

 datterselskab skattefrit.
Tidligere var grænsen en ejerandel på  

 mere end 50 pct. eller en stemmevægt af tilsvarende  

 størrelse.
 Dernæst er definitionen af, hvornår et  

 udenlandsk selskab driver finansiel virksomhed ændret, og endelig er  

 der nu indsat regler om CFC-beskatning af andelsbeskattede foreninger.
 Ændringerne har virkning fra og med  

 indkomstår, der påbegyndes den 1. januar 1999 eller senere.
 De regler, der er anført i Skatteministeriets  

 cirkulære nr. 82 af 29. maj 1997 om international beskatning, afsnit 7  

 (tvungen sambeskatning for selskaber og fonde) og 8 (CFC-beskatning for  

 personer), finder fortsat anvendelse med de ændringer, som vedtagelsen  

 af lov nr. 1026 af 23. december 1998 nødvendiggør, og som der  

 redegøres for i det følgende.
På andre områder er der ikke med denne lov  

 sket ændringer i de hidtil gældende regler eller administrativ  

 praksis.
Dog gælder, at nedsættelsen af selskabsskattesatsen fra  

 34 pct. til 32 pct. (jfr. lov nr. 910 af 16. december 1998) medfører,  

 at niveau et for, hvornår et udenlandsk selskab almindeligvis kan anses  

 for ikke at være beskattet væsentligt lavere end i Danmark, nu  

 kan sættes til 24 pct., hvilket svarer til 3/4 af skatteniveau et i  

 Danmark.
 7.2. CFC-skattepligt for selskaber m.v. og fonde.
Selskaber er efter selskabsskattelovens § 32  

 CFC-skattepligtige, hvis de kontrollerer eller har væsentlig  

 indflydelse på et udenlandsk selskab, hvis virksomhed i væsentlig  

 grad er af finansiel karakter, og hvis afkast beskattes væsentligt  

 lavere end efter danske regler.
Samme regler gælder for fonde, jfr.  

 fondsbeskatningslovens § 12, og hvad der i det følgende  

 anføres for CFC-skattepligtige selskaber, gælder tilsvarende for  

 fonde.
 7.2.1. CFC-skattepligtens indtræden.
CFC-skattepligten indtræder efter de nye regler,  

 når det danske moderselskab direkte eller indirekte ejer mindst 25 pct.  

 af aktierne i det udenlandske datterselskab eller direkte eller indirekte  

 råder over mere end 50 pct. af stemmerne i dette.
Det er således  

 ikke længere en forudsætning for CFC-skattepligt, at det danske  

 moderselskab faktisk kontrollerer det udenlandske selskab.
CFC-skattepligten  

 indtræder, så snart det danske selskab bliver moderselskab for  

 det udenlandske datterselskab, eller når det danske selskab råder  

 over mere end 50 pct. af stemmerne i det udenlandske selskab.
Samtidig er tærsklen for, hvornår finansiel  

 indkomst medregnes ved CFC-beskatningen, blevet sat ned.
Kravet er nu, at det  

 udenlandske selskab »i væsentlig grad« skal drive finansiel virksomhed.  

 Dette er tilfældet, når mindst 33 1/3 pct. af det udenlandske  

 selskabs indtægter stammer fra finansiel virksomhed, eller når  

 handelsværdien af selskabets finansielle aktiver udgør mindst 33  

 1/3 pct. af handelsværdien af selskabets samlede aktiver.
Tidligere skulle det udenlandske selskab »i overvejende  

 grad« drive finansiel virksomhed, før dets indkomst blev omfattet af  

 CFC-beskatningen.
Herved forstod man, at mere end 50 pct. af  

 indtægterne skulle hidrøre fra finansiel virksomhed eller mere  

 end 50 pct. af dets aktiver var af finansiel karakter.
 7.2.2. Indkomst fra forsikringsvirksomhed.
Indkomst fra forsikringsvirksomhed indgår sammen med  

 det udenlandske selskabs finansielle indtægter ved bedømmelsen  

 af, om det udenlandske selskab »i væsentlig grad« driver finansiel  

 virksomhed.
Indkomsten ved forsikringsvirksomhed opgøres efter danske  

 regler.
7.2.3. Udenlandske holdingselskaber og CFC-beskatningen Udenlandske selskaber, som ejer aktier i andre udenlandske  

 selskaber (holdingselskaber), er som hidtil omfattet af definitionen af  

 virksomhed af finansiel karakter og er derfor omfattet af CFC-beskatningen,  

 hvis betingelserne herfor i øvrigt er til stede.
Ved  

 bedømmelsen af, om dette er tilfældet, skal der som i andre  

 tilfælde tages udgangspunkt i, om selskabets afkast beskattes  

 væsentligt lavere end efter danske regler.
Efter de nye regler om udbyttebeskatning kan et dansk  

 selskab modtage udbytte fra et udenlandsk datterselskab (bortset fra  

 finansielle lavskatteselskaber) og videreudlodde dette til sit danske eller  

 udenlandske moderselskab uden dansk beskatning.
Dette medfører  

 imidlertid ikke i sig selv, at et udenlandsk holdingselskab ikke vil  

 være omfattet af CFC-beskatningen i Danmark.
 Afgørende vil være, om afkastet beskattes  

 væsentligt lavere end efter danske regler, jfr. selskabsskattelovens  

 § 32, stk.1.
 Ved bedømmelsen af, om et udenlandsk holdingselskab  

 er omfattet af den danske CFC-beskatning, skal der først foretages en  

generel vurdering af, om det pågældende udenlandske  

 skattesystem samlet set ligner det danske, og at det udenlandske  

 holdingselskab ikke beskattes efter en beskatningsprocent, der er  

 væsentligt lavere end i Danmark, d.v.s. under 3/4 af det danske niveau.  

 Hvis den generelle selskabsskat er på f.eks. 12,5 pct. (som f.eks i  

 Irland), vil et udenlandsk holdingselskab være CFC-skattepligtigt, da  

 selskabet er undergivet en væsentligt lavere beskatning end her i  

 landet.
Udbytter, der ville være skattefritagne efter danske  

 regler, indgår ikke i den del af det udenlandske selskabs finansielle  

 indkomst, der kommer til CFC-beskatning hos det danske moderselskab.
Den  

 primære virkning af, at det udenlandske holdingselskab oppebærer  

 sådanne udbytter, er således, at det danske moderselskabs  

 CFC-skattepligtige indkomst alt andet lige bliver mindre.
Virkningen er ikke,  

 at holdingselskabet som sådant glider ud af CFC-beskatningen.
På  

 samme måde glider selskabet heller ikke ud af CFC-beskatningen, hvis  

 det har underskud, jfr. selskabsskattelovens § 32, stk. 5.
 Hvis skattesystemet generelt ikke afviger væsentligt  

 fra det danske, skal der derefter foretages en konkret vurdering af,  

 om det udenlandske holdingselskab på grund af dets særlige  

 indkomstsammensætning eller særlige udenlandske regler beskattes  

 på et niveau, der er væsentligt lavere end dansk beskatning, jfr.  

 Skatteministeriets cirkulære nr. 82 af 29. maj 1997 om international  

 beskatning, punkt 7.2.5.
Hvis eksempelvis et udenlandsk holdingselskab  

 oppebærer udbytter, uden at dette medfører en beskatning i  

 holdingselskabet, som svarer til den beskatning, der ville have fundet sted i  

 Danmark, kan en konkret vurdering føre til, at det udenlandske  

 holdingselskabs finansielle indkomst skal undergives CFC-beskatning hos det  

 danske moderselskab.
Dette kan være tilfældet, hvis det  

 udenlandske skattesystem generelt ligner det danske, men udbytter fra andre  

 selskaber er skattefri allerede ved en ejerandel på 5 eller 10 pct.  

 Eller det kan være fordi udlandet ikke har CFC-beskatningsregler i  

 tilfælde, hvor datter-datterselskabet ikke allerede er undergivet dansk  

 CFC-beskatning.
Det, som i det foregående er anført med  

 udbytter som eksempel, gælder tilsvarende for andre finansielle  

 indkomsttyper, herunder aktieavancer.
Hvis eksempelvis et udenlandsk  

 holdingselskab oppebærer aktieavancer ved salg af aktier i  

 datterselskaber inden 3 års ejertid, og disse aktieavancer ikke  

 beskattes i holdingselskabet, kan en konkret vurdering føre til, at  

 holdingselskabets indkomst bliver CFC-skattepligtigt hos det danske  

 moderselskab, uanset det generelle beskatningsniveau i det land, hvor  

 holdingselskabet er hjemmehørende.
 Der skal således i et sådant tilfælde  

 foretages en sammenligning mellem den rent faktisk betalte skat i  

 udlandet og den skat, der skulle have været betalt efter danske regler  

 af den samlede skattepligtige indkomst som nævnt i selskabsskattelovens  

 § 32, stk. 4. CFC-skattepligtig indkomst på grundlag af en  

 udenlandsk aktieavance som i ovennævnte tilfælde vil skulle  

 beregnes på grundlag af den avance, der er opstået i den periode,  

 hvor det danske moderselskab direkte eller indirekte har haft væsentlig  

 indflydelse på CFC-selskabet.
 Hvis det danske moderselskab allerede har kontrol over  

 eller væsentlig indflydelse på det udenlandske holdingselskab i  

 en længere periode, og holdingselskabet erhverver et datterselskab og  

 afhænder det igen efter eksempelvis to år, er det det danske  

 selskabs andel af den aktieavance, der er opstået inden for denne  

 to-årsperiode, der danner grundlag for en eventuel CFC-beskatning i  

 Danmark.
Erhverver et dansk selskab kontrol over eller  

 væsentlig indflydelse på et udenlandsk holdingselskab, og dette  

 efter f. eks. et år afhænder et datterselskab, som det har ejet i  

 mindre end tre år, er det danske selskabs andel af den aktieavance, der  

 er opstået inden for det seneste år, der danner grundlag for  

 CFC-beskatningen i Danmark.
Ved beregningen af aktieavancen anvendes som  

 anskaffelsessum handelsværdien af de afhændede aktier på  

 det tidspunkt, hvor det danske selskab erhverver kontrol over eller  

 væsentlig indflydelse på det udenlandske holdingselskab.
 Ved opgørelsen af det danske moderselskabs  

 CFC-skattepligtige indkomst medregnes moderselskabets andel af det  

 udenlandske datterselskabs finansielle indkomst efter de hidtil  

 gældende regler, dog således at moderselskabets andel af indkomst  

 ved forsikringsvirksomhed nu også medregnes.
 7.2.4. Afhændelse af aktier i CFC-selskab til uafhængig  

 erhverver.
Hvis moderselskabet overdrager aktier i det udenlandske  

 selskab til et selskab eller en person uden for den ejerkreds, der  

 kontrollerer eller har væsentlig indflydelse på det udenlandske  

 selskab, skal moderselskabet til sin indkomst medregne den indkomst, som  

 datterselskabet ville have oppebåret, hvis samtlige aktiver og passiver  

 omfattet af kursgevinstloven var afstået af datterselskabet på  

 samme tidspunkt, jfr. selskabsskattelovens § 32, stk. 4, 4. og 5.  

 pkt.
Der skal dog højst medtages et beløb, der  

 forholdsmæssigt svarer til den andel af datterselskabets aktier, som  

 moderselskabet overdrager.
Endvidere medregnes en tilsvarende andel af  

 datterselskabets skattemæssige hensættelser, d.v.s.  

 fradragsberettigede hensættelser til imødegåelse af tab  

 på debitorer eller til imødegåelse af  

 forsikringsforpligtelser.
Ved »... den ejerkreds, der kontrollerer eller har  

 væsentlig indflydelse på det udenlandske selskab...«  

 forstås selskaber og personer som omhandlet i selskabsskattelovens  

 § 32, stk. 1, og ligningslovens § 16 H, d.v.s. selskaber,  

 fysiske personer og dødsboer, som direkte eller indirekte ejer mindst  

 25 pct. af aktierne eller råder over mere end 50 pct. af stemmerne i  

 det udenlandske selskab.
Et udenlandsk moderselskab, som er uafhængigt  

 af det danske, er således ikke omfattet af den her omhandlede  

 ejerkreds, selv om det ejer mindst 25 pct. af aktierne i CFC-selskabet eller  

 råder over mere end 50 pct. af stemmerne.
Denne nye bestemmelse skal ses i sammenhæng med  

 ændringerne i aktieavancebeskatningslovens § 2 a.
Bestemmelsen har  

 til formål at imødegå den situation, at et CFC-selskab f.  

 eks. anbringer sine aktiver i uforrentede obligationer, der først  

 indfries efter udløbet af den »karensperiode« på tre år,  

 som nu er indeholdt i den nævnte bestemmelse i  

 aktieavancebeskatningsloven.
Der vil i denne situation ikke blive tale om  

 CFC-beskatning i de tre år, da der ikke er nogen indkomst, samtidig med  

 at betingelserne for skattefrihed for aktieavancen alligevel ville være  

 opfyldt.
 7.2.5. Andelsbeskattede foreninger.
For andelsbeskattede foreninger (andelsforeninger omfattet  

 af selskabsskattelovens § 1, stk. 1, nr. 3,) gælder nu, at  

 CFC-skattepligtig indkomst beskattes med samme sats som gælder for  

 andre selskaber, jfr. selskabsskattelovens § 19, stk. 1, uanset at  

 foreningen er underlagt den særlige andelsbeskatning.
Denne bestemmelse  

 har til formål at hindre de utilsigtede virkninger, der kan  

 opstå, ved at en andelsforening indskyder et normalbeskattet selskab  

 mellem sig selv og et udenlandsk finansielt lavskatteselskab, jfr.  

 følgende eksempel:
Andelsforeningen A ejer 100 pct. af aktierne i selskabet  

 S.
Samtidig ejer A 100 pct. af aktierne i det udenlandske lavskatteselskab U,  

 som er oprettet som et koncerninternt forsikringsselskab.
Selskabet S betaler  

 en forsikringspræmie til selskabet U, hvilket giver fradrag i Danmark.  

 Overskuddet i U er CFC-skattepligtig indkomst for andelsforeningen A, da A er  

 moderselskab for U, men da A efter de særlige regler om  

 andelsbeskatning alene beskattes på grundlag af sin formue, blev der  

 efter de hidtidige regler alligevel ikke tale om betaling af CFC-skat.
Efter  

 den nu foretagne lovændring vil CFC-skatten skulle betales af  

 andelsforeningen.
Til gengæld medregnes den del af andelsforeningens  

 formue, der består af aktier i udenlandske CFC-selskaber, ikke ved  

 opgørelsen af den indkomst, som undergives andelsbeskatning.
Dette  

 gælder såvel for de aktier, som andelsforeningen direkte ejer,  

 som for de aktier, andelsforeningen indirekte ejer.
 7.3. CFC-skattepligt for personer og dødsboer.
 7.3.1. Samme kriterier som for selskaber og fonde.
Ligningslovens § 16 H er blevet ændret,  

 således at kriterierne for, hvornår en person eller et  

 dødsbo kontrollerer eller har væsentlig indflydelse på et  

 udenlandsk selskab og dermed bliver CFC-skattepligtig af dets indkomst, er de  

 samme som for selskaber og fonde.
CFC-skattepligt indtræder  

 således, når en person eller et dødsbo direkte eller  

 indirekte eller i fællesskab med nærtstående ejer mindst 25  

 pct. af aktierne eller på tilsvarende måde råder over mere  

 end 50 pct. af stemmerne i et udenlandsk selskab, hvis virksomhed i  

 væsentlig grad er af finansiel karakter, og hvis afkast beskattes  

 væsentligt lavere end efter danske regler.
Et selskab driver  

 virksomhed, som »i væsentlig grad« er af finansiel karakter, når  

 mindst 33 1/3 pct. af det udenlandske selskabs indtægter stammer fra  

 finansiel virksomhed, eller når handelsværdien af selskabets  

 finansielle aktiver udgør mindst 33 1/3 pct. af handelsværdien  

 af selskabets samlede aktiver.
 7.3.2. Lempelsesregler.
Endvidere er ligningslovens § 33 G om eftergivelse af  

 en del af skatten blevet ændret.
Der er tale om en konsekvens af de  

 ændringer, der er foretaget i § 16 H og i  

 aktieavancebeskatningslovens § 2 a.
Reglerne for lempelse for udenlandsk  

 skat for personaktionærer er de samme som de, der gælder for  

 selskaber, jfr. punkt 3.5 ovenfor.
 7.3.3. Udenlandske holdingselskaber.
 Det ovenfor anførte om CFC-beskatning i Danmark af  

 indkomst i udenlandske holdingselskaber finder tilsvarende anvendelse,  

 når en personaktionær kontrollerer eller har væsentlig  

 indflydelse på det udenlandske holdingselskab, jfr. ligningslovens  

 § 16 H, stk. 2.
 8. Tynd kapitalisering for udenlandske selskabers faste driftssteder i  

 Danmark.
 8.1. Tynd kapitalisering af datterselskaber.
Ved lov nr. 432 af 26. juni 1998 blev der indført  

 en ny regel i selskabsskattelovens § 11 om værn mod tynd  

 kapitalisering.
Formålet var at modvirke en vilkårlig flytning af  

 skattetilsvar fra Danmark til udlandet ved, at herværende  

 datterselskaber af udenlandske koncerner finansieres således, at der  

 som følge af et åbenbart misforhold mellem gæld og  

 egenkapital (tynd kapitalisering) fremkommer uforholdsmæssige  

 rentefradrag i Danmark.
Bestemmelserne går ud på efter nærmere  

 fastsatte regler at beskære et tyndt kapitaliseret datterselskabs  

 fradragsret for renter og kurstab på lån ydet af udenlandske  

 långivere med kontrollerende indflydelse eller af koncernforbundne  

 selskaber.
Fradragsbeskæringen indebærer, at der ikke kan  

 foretages fradrag for renteudgifter og kurstab på koncerninterne,  

 udenlandske lån i det omfang, forholdet mellem datterselskabets samlede  

 gæld og dets egenkapital overstiger forholdet 4:1. Selv om den  

 koncerninterne gæld i det konkrete tilfælde overskrider  

 grænsen 4:1, kan selskabet undgå en skattemæssig  

 korrektion, hvis det godtgør, at lånet kunne være optaget  

 hos en uafhængig ekstern finansieringskilde på samme  

 vilkår.
 8.2. Tynd kapitalisering af faste driftssteder.
 Ved lov nr. 1026 af 23. december 1998 er bestemmelserne om  

 værn mod tynd kapitalisering udvidet til at omfatte herværende  

 faste driftssteder af udenlandske selskaber og foreninger mv., jfr.  

 selskabsskattelovens § 11, stk. 5. Formålet med at  

 indføre tilsvarende regler for faste driftssteder er at sikre  

 neutralitet i den skattemæssige behandling af fradrag for renter og  

 kurstab, der opstår i forbindelse med tynd kapitalisering, uanset om en  

 aktivitet i Danmark drives via et selskab eller via et fast driftssted.
Grundlaget for opgørelsen af et fast driftssted  

 (filials) skattepligtige indkomst er filialens indtægter med fradrag af  

 de udgifter, der vedrører filialens drift, jf. selskabsskattelovens  

 § 2 og § 9. Efter dansk og international skattepraksis, herunder  

 OECDs modeloverenskomst med kommentarer, kan en filial ikke fratrække  

 renter og kurstab ved ren intern finansiering fra hovedkontoret, da en filial  

 ikke er et selvstændigt retssubjekt.
Det anerkendes dog i kommentaren  

 til OECDs modeloverenskomst, at der kan gøre sig særlige forhold  

 gældende i relation til rentebetalinger foretaget af forskellige dele  

 af finansforetagender (f.eks. banker). I det omfang der anerkendes at  

 være fradragsret, vil reglerne om fradragsbegrænsning i  

 ligningslovens § 11, stk. 5, finde anvendelse.
For så vidt angår vurderingen af, om et  

 lån kunne være opnået hos en uafhængig part, kan  

 bl.a. henses til soliditetsgraden i den pågældende branche.
Hvis  

 forholdet mellem gæld og egenkapital ikke afviger fra den  

 gennemsnitlige soliditetsgrad i branchen, vil dette normalt indicere, at  

 lånet kunne være ydet af en uafhængig part.
Kapitalforhold  

 i de enkelte brancher er således et hensyn, der kan indgå i den  

 konkrete vurdering af, om der skal ske en beskæring af fradragsretten  

 for renter og kurstab på koncerninterne lån.
Således vil  

 der i brancher, hvor der i lovgivningen er fastsat særlige solvenskrav,  

 som tilfældet er for f.eks. banker, normalt være adgang til at  

 foretage fradrag, selv om forholdet mellem gæld og egenkapital opgjort  

 efter selskabsskattelovens § 11 overstiger 4:1. Denne adgang til at  

 foretage fradrag gælder på samme måde for filialer af  

 udenlandske kreditinstitutter, idet det som udgangspunkt forudsættes,  

 at forholdet mellem gæld og egenkapital i filialen som opgjort efter  

 selskabsskattelovens § 11 ikke er lavere end i det udenlandske  

 kreditinstitut selv, medmindre det udenlandske kreditinstitut er etableret  

 med henblik på filialdrift i andre lande.
Det afgørende tidspunkt i relation til anvendelsen  

 af reglerne om værn mod tynd kapitalisering i selskabsskattelovens  

 § 11 er i alle tilfælde indkomstårets udløb.  

 Forholdet mellem et fast driftssteds gæld og egenkapital opgøres  

 således også ved udløbet af indkomståret.
Ved  

 opgørelsen af det faste driftssteds egenkapital og gæld  

 indgår alene værdien af aktiver og gæld, som har  

 tilknytning til det faste driftssted.
Er der tale om flere koncernforbundne selskaber, skal  

 forholdet mellem gæld og egenkapital opgøres samlet ved  

 udløbet af indkomståret for hvert enkelt selskab eller fast  

 driftssted, hvor fradragsbeskæring kan komme på tale.
Er  

 indkomstårene ikke sammenfaldende, må den samlede  

 opgørelse foretages ved hvert enkelt indkomstårs  

 udløb.
 Bestemmelsen i selskabsskattelovens § 11,  

 stk. 5, om faste driftssteder har lige som de øvrige bestemmelser  

 i § 11 virkning fra og med indkomstår, der påbegyndes den 1.  

 januar 1999 eller senere.
 Der henvises i øvrigt til omtalen af reglerne om  

 værn mod tynd kapitalisering i Ligningsvejledningen 1998 S.I.3.
 9. Udvidet adgang til skattelempelse efter ligningslovens § 33  

 A.
Efter ligningslovens § 33 A kan der opnås  

 lempelse af indkomstskatten af lønindkomst, der erhverves under ophold  

 uden for Danmark, Færøerne og Grønland af mindst 6  

 måneders varighed.
En af forudsætningerne har hidtil været,  

 at der under opholdet i udlandet består fuld skattepligt til Danmark  

 ligeledes i mindst 6 måneder.
Den udstationerede skulle således  

 opretholde sin bolig i Danmark i mindst 6 måneder efter afrejsen for at  

 kunne opnå lempelse efter ligningslovens § 33 A.
Dette er ændret, således at der nu også  

 kan gives lempelse, hvis den fulde skattepligt efter den udstationeredes  

 afrejse opretholdes i en kortere periode end 6 måneder, f. eks. hvis  

 familien flytter med til udlandet inden 6 måneder, jfr. ligningslovens  

 § 33 A, stk. 1, 4. pkt.
Det er dog en forudsætning, at  

 betingelsen i bestemmelsens 1. pkt. om ophold uden for riget i mindst 6  

 måneder er opfyldt.
 Ændringen har virkning fra og med indkomstår,  

 der påbegyndes den 1. januar 1999 eller senere.
 10. Diverse lovændringer af teknisk karakter.
Lov nr. 1026 af 23. december 1998 indeholder endelig en  

 række bestemmelser af teknisk karakter. Ændringerne har virkning  

 fra og med indkomstår, der påbegyndes den 1. januar 1999 eller  

 senere, med mindre andet nedenfor er anført.
Der er - ud over rene  

 konsekvensrettelser - gennemført følgende ændringer:
I fondsbeskatningsloven er § 10 ændret,  

 således at der generelt henvises til de tilsvarende bestemmelser i  

 selskabsskatteloven.
Der ligger ikke heri nogen substansændring.
I ligningsloven er § 2, stk. 2, 1. pkt.,  

 ændret med henblik på at kunne opretholde det hidtil  

 gældende kontrolbegreb.
Kontrolbegrebet i denne bestemmelse  

 vedrører anvendelsen af det såkaldte arms-længde-princip  

 mellem forbundne foretagender, og kriteriet vil her fortsat være, at  

 der ved kontrol vil skulle forstås ejerskab ef mere end 50 pct. af  

 aktiekapitalen eller rådighed over mere end 50 pct. af stemmerne i det  

 kontrollerede selskab.
Det samme gælder for den ændring, der er  

 foretaget af skattekontrollovens § 3 B, stk. 2, 1. pkt.
 I pensionsbeskatningsloven er § 53 B,  

 stk. 3, 2. pkt., ophævet med virkning fra 2. juni 1998. Dette  

 indebærer i realiteten, at denne bestemmelse aldrig vil have haft  

 virkning, da bestemmelsen i sin tid blev indsat med virkning fra samme dato.  

 De interne danske regler for beskatning af pensionsudbetalinger er herefter  

 fortsat uafhængige af indholdet af de dobbeltbeskatningsoverenskomster,  

 som Danmark har indgået.
I kildeskatteloven er § 43, stk. 2, litra  

 f, blevet ændret.
Efter den hidtidige affattelse ville udbetalinger fra  

 en udenlandsk pensionskasse være A-indkomst i Danmark.
En udenlandsk  

 pensionskasse kan ikke i praksis gøres indeholdelsespligtig for danske  

 A-skatter, og bestemmelsen er derfor ændret.
Dette sker med virkning  

 fra og med indkomståret 1998.
 Endvidere er kildeskattelovens § 65,  

 stk. 5, ændret, således at der ikke skal indeholdes  

 udbytteskat i udbytte, som udloddes fra et dansk selskab til et udenlandsk  

 selskab, hvis det pågældende udbytte ikke er omfattet af  

 skattepligten i Danmark.
