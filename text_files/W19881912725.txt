Ankestyrelsen tiltrådte et amtsankenævns afgørelse, hvorefter der ikke  

 fandtes grundlag for efterfølgende at pålægge det sociale udvalg at ændre  

 beregningsgrundlaget for ansøgerens delpension.
Nævnet havde fundet, at  

 kommunens beregning af delpension havde været korrekt ud fra de oplysninger  

 om ansøgerens hidtidige indtægter, som forelå på tilkendelsestidspunktet.  

 Nævnet fandt herefter ikke grundlag for at pålægge kommunen efterfølgende at  

 ændre beregningen.
Nævnet lagde herved bl.a. vægt på, at der ikke var sket  

 ændring af de faktiske forhold, som havde ligget til grund for beregningen,  

 idet spørgsmålet om, hvorvidt en del af overskuddet fra virksomheden skulle  

 overføres til ansøgerens ægtefælle, alene havde skatteteknisk karakter.
 Statsskattedirektoratet havde over for Ankestyrelsen oplyst, at en  

 skatteansættelse som medhjælpende ægtefælle ikke kan ændres med  

 tilbagevirkende kraft i et tilfælde som det foreliggende.
 REDEGØRELSE FOR SAGEN:
Ægtefællerne M og H havde i en årrække i fællesskab drevet et mindre  

 landbrug.
Begge søgte i marts 1987 delpension, som blev tilkendt fra den 1.  

 april 1987.
 M kunne ikke få udbetalt fuld delpension, da en del af virksomhedens  

 overskud var overført til H som medhjælpende ægtefælle.
I juni 1987 oplyste H til socialforvaltningen, at hun sideløbende med  

 delpensionen også modtog sygedagpenge, idet hun havde været sygemeldt siden  

 den 16. september 1986 og havde søgt førtidspension.
Socialforvaltningen  

 stoppede herefter udbetaling af delpension til H, som i stedet for fik  

 tilkendt almindelig førtidspension fra den 1. april 1987 efter § 14, stk. 3,  

 nr. 3, i lov om social pension.
M anmodede herefter kommunen om at slette hans hustru som medhjælpende  

 ægtefælle for de sidste to indkomstår og forhøje beregningsgrundlaget for  

 hans delpension.
Kommunen meddelte afslag.
I klagen til amtsankenævnet var henvist til, at det forud for H's  

 ansøgning om delpension var oplyst, at det sociale udvalg indstillede hende  

 til afslag på førtidspension.
Hvis det havde været sandsynligt, at H ville  

 have fået tilkendt førtidspension, ville skattemyndighederne være blevet  

 anmodet om at slette H som medhjælpende ægtefælle for de sidste 2 indkomstår.  

 Dette ville have medført krav om tilbagebetaling af sygedagpenge, men  

 samtidig givet mulighed for udbetaling af fuld delpension til M.
 AFGØRELSEN, DER KLAGES OVER:
 Nævnet stadfæstede kommunens afgørelse.
Nævnet fandt, at kommunens beregning af delpension havde været korrekt ud  

 fra de oplysninger om M's hidtidige indtægter, som forelå på  

 tilkendelsestidspunktet, jf.
Socialministeriets bekendtgørelse nr. 491 af 22.  

 juli 1986 § 5, stk. 2 og 3.
Nævnet fandt herefter ikke grundlag for at pålægge kommunen efterfølgende  

 at ændre beregningen.
Nævnet lagde herved vægt på, at der ikke var sket  

 ændring af de faktiske forhold, som havde ligget til grund for beregningen,  

 idet spørgsmålet om, hvorvidt en del af overskuddet fra virksomheden skulle  

 overføres til H alene havde skatteteknisk karakter.
 Nævnet lagde videre vægt på, at det ved udbetalingen af dagpenge og  

 tilkendelse af pension til H var lagt til grund, at hun havde indtægt og  

 medvirkede som medhjælpende ægtefælle i virksomheden.
 KLAGEN TIL ANKESTYRELSEN:
I klagen anførtes supplerende, at alle på tidspunktet for ansøgning om  

 delpension var usikre over for administrationen af loven.
Man var ikke  

 bekendt med loven i alle detaljer.
M havde ikke haft mulighed for at  

 forberede sig på den nye lov.
 SUPPLERENDE OPLYSNINGER EFTER ANKEN:
 Statsskattedirektoratet oplyste over for Ankestyrelsen, at en  

 skatteansættelse som medhjælpende ægtefælle ikke kunne ændres med  

 tilbagevirkende kraft i et tilfælde som det foreliggende.
 LOVGRUNDLAG: Lov om delpension § 1, stk. 2. Socialministeriets  

 bekendtgørelse nr. 491 af 22. juli 1986, § 5.
 ANKESTYRELSENS AFGØRELSE:
 Ankestyrelsen tiltræder nævnets afgørelse med den givne begrundelse.
 Ankestyrelsen har ved afgørelsen lagt vægt på Statsskattedirektoratets  

 oplysning om, at en skatteansættelse som medhjælpende ægtefælle ikke kan  

 ændres med tilbagevirkende kraft.
 Det bemærkes, at Ankestyrelsen ikke har taget stilling til M's  

 berettigelse til delpension eller beregningen i øvrigt.
