Nr BTL 145 Betænkning over Forslag til lov om ændring af straffeloven, våbenloven og  

 lov om restaurations- og hotelvirksomhed m.v. (Skærpelse af straffen for  

 særlig grov vold og for besiddelse af knive og slagvåben, sikkerhedsmæssige  

 krav til restaurationers indretning m.v.)   

 Nr L 145 1996-97, 1. samling Afgivet af Retsudvalget Afgivet: 19970429 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt og mundtligt.
 Nogle af udvalgets spørgsmål og justitsministerens svar herpå samt nogle  

 høringssvar er optrykt som bilag til betænkningen.
 Herefter indstiller et flertal (udvalget med undtagelse af  

 Enhedslistens og Centrum-Demokraternes medlemmer) lovforslaget til  

vedtagelse uændret.
 Et mindretal inden for flertallet (Venstres og Det Konservative  

 Folkepartis medlemmer af udvalget) udtaler, at man er enig i lovforslagets  

 intentioner om at skærpe straffene for grov vold.
 Mindretallet finder imidlertid, at lovforslaget slet ikke lever op til de  

 løfter, som statsministeren gav i sin nytårstale, og de løfter om at hæve  

 strafferammerne, som justitsministeren senere gav i dagspressen.
 Mindretallet deler de bekymringer, som domstolene har givet udtryk for i  

 deres høringssvar, der optrykkes som bilag til betænkningen.
 Mindretallet er enig i, at der ved formuleringen af bemærkningerne så  

 snævert og præcist, som det er tilfældet i lovforslaget, er sket et  

 betænkeligt skred i retning af, at Folketinget fastsætter konkrete  

 anvisninger for udmålingen af straffene i konkrete sager.
Den dømmende magt er hos domstolene.
Det er domstolene, der fastsætter de  

 konkrete straffe, medens det er Folketinget, der alene skal fastsætte  

 strafferammerne og give generelle tilkendegivelser om strafniveauet.
 Justitsministeren har da også i svar på spørgsmål nr. 15, der er optrykt  

 som bilag til betænkningen, erkendt, at man ikke i Justitsministeriet kan  

 nævne eksempler på lovforslag, hvor det i bemærkningerne tidligere har været  

 fastsat, at straffen i bestemte sager skal forhøjes med et års fængsel.
 I dette lovforslag finder mindretallet tillige, at justitsministeren ved  

 at formulere bemærkningerne så snævert har afgrænset lovforslagets område til  

 et latterligt lille antal sager, nemlig 40.
Domstolenes høringssvar taget i betragtning må dette antal sager antages  

 at ville blive langt mindre end forudsat.
Mindretallet betvivler, at  

 lovforslaget overhovedet får nogen mærkbar indflydelse på strafudmålingen.
Mindretallet ønsker at tilkendegive, at man er af den opfattelse, at  

 strafudmålingsniveauet i alle voldssager, der ikke er af bagatelagtig  

 karakter, bør hæves.
Dette gælder ikke mindst den grove vold.
 Mindretallet finder, at en sådan tilkendegivelse bør ske ved at forhøje  

 strafferammerne generelt.
Mindretallet har derfor allerede før fremsættelsen af nærværende  

 lovforslag selv fremsat forslag om, at strafferammerne i straffelovens §§ 245  

 og 246 forhøjes.
Der henvises til lovforslag nr.
L 134 (Forslag til lov om  

 ændring af straffeloven og retsplejeloven).
Et andet mindretal inden for flertallet (Socialistisk Folkepartis medlem  

 af udvalget) finder, at i betragtning af baggrunden for dette lovforslag,  

 nemlig statsministerens bombastiske udmelding ved nytår om den stigende vold  

 og folks angst, er resultatet blevet et fredeligt og ræsonnabelt lovforslag.  

 Der er blevet rådet bod på de statistiske vildfarelser, så man nu ved, at  

 volden ikke er stigende, heller ikke den grove vold, og så man ved, at gamle  

 mennesker kan færdes uden angst, for dem sker der næsten aldrig noget.
Men at  

 der for det almindelige kriminalitetsforebyggende arbejdes skyld er behov for  

 langt bedre statistikker for vold og kriminalitet, kan ingen længere være i  

 tvivl om, selv om man næppe af den grund kan gardere sig mod overdrivelser og  

 platkampagner om den stigende vold - det viser erfarignen desværre.
SF kan stemme for forslaget på baggrund af de initiativer rettet mod unge,  

 der ligger i bemærkningerne.
I den forbindelse skal det understreges, at  

 efter SF's opfattelse skal en særlig sikret afdeling ikke nødvendigvis være  

 mure af mursten, der sikrer de unge, men mure af mennesker.
Først derved kan  

 de unges adfærd radikalt ændres.
De forhold, unge kriminelle behandles under  

 i dag, er i strid med konventioner og i øvrigt fuldstændig uacceptable,  

 medmindre man fra samfundets side har til formål at lade disse unge blive  

 udstødte.
Samtidig er det dybt bekymrende, at al den snak om unges  

 »stigende« vold tilsyneladende har ført til, at de straffes hårdere  

 end de voksne efter gennemførelsen af den sidste voldspakke.
Et af problemerne er efter SF's opfattelse, at brugen af konfliktråd slet  

 ikke er slået igennem.
De erfaringer, man har fra Norge, burde inddrages, og  

 SF vil derfor sætte denne debat på Folketingets dagsorden i næste samling i  

 håb om, at konfliktråd kan få en stærkere plads i kriminalforsorgen.
 SF har haft betænkeligheder ved video-overvågningen af diskoteker, men vil  

 holde sagen åben, idet den slags videoer jo også kunne bruges til at  

 forebygge racediskriminerende dørmænds aktiviteter.
Endelig er der anklagemyndighedens arbejde, som SF allerede under  

 førstebehandlingen udtrykte utilfredshed med.
Det sker for tit, at selv  

 åbenlyst skyldige personer må frikendes for meget grove forbrydelser, fordi  

 anklagemyndigheden klokker i det.
Og af de sager, der opregnes i  

 lovforslagets bemærkninger, ser flere ud til at være endt så urimeligt, fordi  

 anklagemyndigheden ikke har anket dem.
Den slags fejl og mangler er farlige  

 for retssikkerheden, fordi de på urimelig vis bærer ved til populismens bål.  

 Følgen kan blive alvorlige forringelser af retssystemmet.
SF ønsker helt overordnet at give tilslutning til den kritik, der har  

 været rejst af straffeloven især af professor Vagn Greve.
Den trænger til en  

 gennemgribende reform, så livet bliver vigtigere end pengene.  

 Voldskriminalitet er værre end berigelseskriminalitet, vil de fleste og ikke  

 kun SF synes.
Men det afspejler sig ikke synderligt i straffeloven, der  

 tydeligvis er udformet ud fra en anden tankegang, der satte ejendomsretten  

 over alt, næsten.
I hvert fald de velbjærgedes ejendomsret.
SF vil stærkt  

 opfordre til, at der tages hul på det problem, så man ikke skal blive ved med  

 de til tider ret klodsede lapperier, som også denne lov er præget af.
Et tredje mindretal inden for flertallet (Fremskridtspartiets medlem af  

 udvalget) udtaler, at ordsproget »Tomme tønder buldrer mest« er den  

 pæneste betegnelse for dette tyndbenede lovforslag.
Aldrig har så magtfulde  

 mennesker råbt så højt i deres nytårstaler, og aldrig er der kommet så lidt  

 ud af det, som tilfældet er med dette lovforslag.
 Selv om lovforslaget er pinligt tamt, støtter Fremskridtspartiet det, for  

 det er trods alt et mikroskopisk skridt i den rigtige retning.
Det er godt, at våbenloven strammes op, og det er godt, at der gøres langt  

 mere for at forebygge kriminalitet.
Det er godt, at regeringen tager fat på  

 det forebyggende arbejde, men det er ikke nok, at regeringen tager fat.
Det  

 er langt vigtigere, at kommunerne sørger for, at der er passende med tilbud i  

 kommunerne, hvor børn og unge kan bruge deres kræfter og energi på noget  

 positivt i stedet for på kriminalitet og lignende.
Der er ikke tvivl om, at  

 børn og unge har en masse energi, som skal bruges, og efter at det er blevet  

 forbudt for unge at have et fritidsjob, er behovet for andre aktiviteter  

 steget væsentligt.
Her må det være en klar opgave for regeringen at motivere  

 kommunerne til at tage opgaven alvorligt.
På trods af den generelt positive holdning til lovforslaget skal der ikke  

 være tvivl om, at Fremskridtspartiet tager afstand fra de nye bestemmelser  

 vedrørende diskoteker og værtshuse.
Det er helt urimeligt, at det er  

 diskotekerne, der skal investere millioner i sikkerhedsudstyr og lignende.  

 Det er helt urimeligt, at det er ofrene, der skal investere millioner i  

 sikkerhedsudstyr.
I stedet for at pålægge disse diskoteker og værtshuse den  

 ene opgave efter den anden burde man tage fat på forbryderne og tage så hårdt  

 fat i dem, at de aldrig glemmer, at det bedre kan betale sig at opføre sig  

 ordentligt.
I dagens Danmark er det sådan, at diskotekerne og værtshusene bliver  

 sigtet for racisme, hvis de afviser eller smider ballademagere ud.
I dagens  

 Danmark er det dørmændene, der skal på kursus i at forstå udlændingenes  

 kultur, når udlændinge dolker dørmænd til døde.
Den praksis tager  

 Fremskridtspartiet stærkt afstand fra.
Efter Fremskridtspartiets holdning er  

 det de fremmede, der skal på kursus i god opførsel, og hvis de ikke kan finde  

 ud af det alligevel, så skal de smides ud af landet.
Ligeledes mener  

 Fremskridtspartiet, at diskotekerne og værtshusene skal have fuldstændig frie  

 hænder til at afvise personer, de ikke ønsker som gæster, uanset hvad  

 begrundelsen i øvrigt er.
Endelig ser Fremskridtspartiet det som et enormt svaghedstegn fra  

 regeringen, at regeringen trods enighed mellem statsministeren og  

 justitsministeren alligevel lader Det Radikale Venstre sætte dagsordenen i  

 forhold til opstramninger af straffene for grov vold.
Regeringens forslag er  

 så tyndt, at det reelt ingen betydning får.
 Hvis regeringen virkelig mente noget med de flotte taler til folket,  

 fremsatte regeringen et forslag om at hæve minimumsstraffene, så domstolene  

 blev tvunget til at dømme de skyldige hårdere end i dag, og sørgede så i  

 øvrigt for, at disse uregerlige voldsmænd omgående blev sat til afsoning.
 Et mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
 Da det efter Enhedslistens opfattelse ikke er muligt at gennemføre en  

 effektiv og varig begrænsning af den vilkårlige og tilfældige vold gennem  

 øgede straffe, kan Enhedslisten ikke støtte lovforslaget.
 Hele indfaldsvinklen til problemet med vold er grebet an på en måde, som  

 mest af alt vidner om regeringens ønske om at fremsætte populære forslag, som  

 syner af handlekraft og vilje til »at gøre noget«.
Videnskabelige undersøgelser af sammenhængen mellem vold og straf viser  

 klart, at der ikke er noget grundlag for at tro, at højere straffe vil føre  

 til mindre vold.
På den baggrund forekommer det så meget desto mere  

 popularitetssøgende og usagligt, når regeringen gennem lovforslaget ønsker at  

 give indtryk af, at der nu vil ske en skærpelse af straffen, samtidig med at  

 det af justitsministerens svar på spørgsmål nr. 23, jf. bilag 16, fremgår, at  

 det er helt op til domstolene at vurdere, hvordan denne »skærpelse«  

 skal omsættes i praksis.
Efter Enhedslistens opfattelse er dette lovforslag  

 udtryk for, at regeringen forsøger at give indtryk af, at den gør noget,  

 samtidig med at den i sit stille sind håber, at domstolene i praksis vil  

 sørge for, at der ikke i realiteten kommer et voldsomt gennemslag i  

 strafniveauet.
At det kommer til at foregå på den måde, synes efter  

 Enhedslistens opfattelse at fremgå af de bemærkninger, som Den Danske  

 Dommerforening er fremkommet med i sit høringssvar.
Det hedder heri bl.a.:
»Selv om intentionerne efter bemærkningerne til det foreliggende  

 lovforslag og til de tidligere forslag i mange tilfælde vil kunne følges, vil  

 den vurdering, som domstolene nødvendigvis må foretage ud fra den enkelte  

 sags konkrete omstændigheder, kunne føre til fravigelse af det  

 strafniveau/den strafposition, der er forudsat i bemærkningerne til  

 lovforslagene.
Domstolene finder sig ikke afskåret fra at foretage sådanne  

 fravigelser.« Efter Enhedslistens opfattelse skal løsningerne på problemerne med vold  

 søges i en større og mere målrettet forebyggende indsats blandt  

 kriminalitetstruede unge, og det skal her ikke kun opfattes som det arbejde,  

 der gøres i det såkaldte SSP-samarbejde.
Også i skolerne bør den allerede  

 eksisterende voksenkontakt til disse unge udnyttes mere målrettet og aktivt.  

 Skolerne er i dag under pres af nedskæringer og indskrænkninger, og derfor  

 bør der efter Enhedslistens opfattelse som en af forudsætningerne for at  

 dæmme op for problemerne med vold blandt unge skabes de nødvendige rammer  

 for, at en målrettet anti-voldsindsats kan finde sted, for eksempel gennem at  

 klassekvotienten nedsættes, at lærerne får mulighed for at blive uddannet til  

 at indgå i målrettet socialpædagogisk arbejde, og at ressourcesvage  

 kriminalitetstruede unge gives den nødvendige opmærksomhed ikke bare i  

 skolen, men også i opfølgende arbejde efter skoletid.
Det er Enhedslistens generelle opfattelse, at unge ikke skal placeres i  

 fængsel.
I det omfang unge skal straffes for vold, bør der efter  

 Enhedslistens opfattelse arbejdes langt mere målrettet med alternative  

 sanktioner for eksempel samfundstjeneste og konfliktråd, end tilfældet er i  

 dag.
 Et andet mindretal (Centrum-Demokraternes medlem af udvalget) vil  

 redegøre for sin stilling til lovforslaget ved 2. behandling.
Dorte Bennedsen (S) Erling Christensen (S) Holger Graversen (S) Per  

 Kaalund (S) Helen Jørgensen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
Bilag Nogle af udvalgets spørgsmål til justitsministeren og dennes svar herpå  

 samt nogle høringssvar Spørgsmål nr. 7:
 Vil ministeren generelt redegøre for, hvilke muligheder Folketinget har  

 for at sikre, at domstolene inden for et bestemt område udmåler straffene på  

 et højere niveau end hidtil? Der bedes redegjort for forskellige juridiske  

 opfattelser, herunder både strafferammernes betydning og eventuelt mulighed  

 for ved en forespørgselsdebat at ændre retspraksis.
 Svar:
1. Domstolene skal i den konkrete sag udmåle straffen inden for  

 strafferammen for den pågældende lovovertrædelse.
En forbrydelses  

 strafferamme er den skala af strafmuligheder, afgrænset af et minimum og et  

 maksimum, som loven opstiller for den pågældende lovovertrædelse.
Ofte er der til normalstrafferammen knyttet er sideramme, der kan gå enten  

 i skærpende eller formildende retning.
Denne sideramme kan angive bestemte  

 særtræk ved lovovertrædelse som f.eks. straffelovens § 240 om medvirken til  

 selvmord: »Hvis handlingen foretages af egennyttige bevæggrunde, er  

 straffen fængsel indtil 3 år.« Siderammens område kan også være angivet  

 alene ved henvisning til »skærpende omstændigheder« eller  

 »formildende omstændigheder«.
Som eksempler herpå kan nævnes  

 brandstiftelse (§ 181), voldtægt (§ 216) og røveri (§ 288), som alle har en  

 normalstrafferamme på indtil 6 års fængsel og en sideramme på indtil 10 års  

 fængsel under »særligt skærpende omstændigheder«.
I nogle tilfælde er det endvidere i lovteksten angivet, hvilke  

 omstændigheder der kan medføre en skærpelse af straffen inden for den  

 pågældende strafferamme.
Eksempler på dette er omtalt nedenfor under pkt. 3.
 I Straffelovrådets betænkning om strafferammer og prøveløsladelse  

 (betænkning nr. 1099/1987, side 66 f.) anføres bl.a. følgende om  

 strafferammer:
 »Straffesystemet stiller i almindelighed domstolene meget frit med  

 hensyn til straffens udmåling i de enkelte tilfælde. . . .
Det anførte er typiske og praktisk vigtige eksempler på, at lovgiveren  

 nødvendigvis gennem strafferammesystemet må overlade meget med hensyn til den  

 konkrete strafudmåling til domstolene.
Men principielt må det naturligvis  

 fastholdes, at også den mere detaljerede regulering af strafudmåling hører  

 under lovgivningsmagtens kompetence.« Den nævnte betænkning indeholder i øvrigt i kapitel 3 (side 63-166) en  

 gennemgang af almindelige spørgsmål vedrørende strafferammer.
 Folketingets ønske om, at straffene inden for et bestemt område udmåles på  

 et højere niveau end hidtil, kan gennemføres på flere måder.
 2. En mulighed er at hæve strafferammerne for de pågældende  

 lovovertrædelser.
 Som eksempel på dette kan nævnes den ændring af straffelovens § 191, som  

 skete ved lov nr. 268 af 26. juni 1975. Ved lovændringen indføjedes § 191,  

 stk. 1, 2. pkt., hvorefter strafferammen for overdragelse af narkotika - som  

 efter straffeloven normalt er fængsel indtil 6 år - kan stige til fængsel  

 indtil 10 år, hvis overdragelsen angår en betydelig mængde særlig farligt  

 eller skadeligt stof, eller hvis overdragelsen af et sådant stof i øvrigt har  

 haft en særlig farlig karakter.
 Den udvidede strafferamme har jævnligt været anvendt i praksis.
 Et andet eksempel er lov nr. 272 af 3. maj 1989, hvorved strafferammen i  

 straffelovens § 235 om erhvervsmæssig udbredelse af børnepornografi udvidedes  

 fra alene at omfatte bøde til også at omfatte hæfte og fængsel indtil 6  

 måneder.
 3. En anden mulighed for at skærpe straffen er ved en ændring af  

 lovteksten at præcisere de kriterier, der skal anvendes ved strafudmålingen,  

 herunder hvad der skal betragtes som skærpende omstændighed, og i  

 bemærkningerne til lovforslaget at angive retningslinjerne for den ændring af  

 strafudmålingen, der tilsigtes.
 Som et eksempel på denne fremgangsmåde fra de senere år kan henvises til  

 lov nr. 366 af 18. maj 1994. Ved denne lov kom ønsket om skærpelse til udtryk  

 i bemærkningerne til lovforslagets bestemmelser om en ændret affattelse af  

 reglen i straffelovens § 247 om maksimumsstrafferammer for de  

 voldsforbrydelser, der er nævnt i §§ 244-246. Denne lovændring er nærmere  

 omtalt nedenfor under besvarelsen af spørgsmål nr. 13.
 Et andet eksempel er lov nr. 309 af 17. maj 1995. Ved denne lov blev der  

 indføjet et nyt stk. 2 i straffelovens § 266 om offentlig fremsættelse af  

 trusler eller forhånende udtalelser mod en gruppe på grund af race, religion  

 m.v., hvorefter det ved straffens udmåling skal betragtes som en skærpende  

 omstændighed, at forholdet har karakter af propagandavirksomhed.
 Endvidere kan nævnes lov om ændring af lov om euforiserende stoffer  

 (Strafskærpelse ved gentagen handel med hårde stoffer), som blev vedtaget i  

 december 1996. Denne lovændring er nærmere omtalt nedenfor under besvarelsen  

 af spørgsmål nr. 15.
Endelig kan nævnes forslag til lov om ændring af straffeloven,  

 retsplejeloven og våbenloven (Styrkelse af politiets muligheder for at  

 efterforske alvorlig kriminalitet, konfiskation, øget vidnebeskyttelse og  

 skærpelse af straffen for våbenbesiddelse m.v.) (L 98). Dette lovforslag  

 indeholder bl.a. et forslag til ændring af straffebestemmelsen i våbenloven,  

 hvorefter straffen for besiddelse af skydevåben under særligt skærpende  

 omstændigheder, herunder besiddelse af skydevåben med tilhørende ammunition  

 på offentligt tilgængelige steder eller gentagne tilfælde af besiddelse af  

 skydevåben, er fængsel indtil 2 år - og ikke som hidtil bøde, hæfte eller  

 under skærpende omstændigheder fængsel indtil 2 år.
I bemærkningerne til  

 lovforslaget er angivet nærmere retningslinjer for strafudmålingen.
 4. En tredje mulighed for at skærpe strafudmålingen er at indføre  

 minimumsstraffe for bestemte lovovertrædelser ved at angive i bestemmelsen,  

 at straffen for en bestemt overtrædelse er fængsel i bestemt tidsrum, der er  

 længere end det faste minimum for fængselsstraf på 30 dage, jf. straffelovens  

 § 31. Denne fremgangsmåde har imidlertid den ulempe, at skærpelsen  

 fortrinsvis vil ramme de mindst strafværdige lovovertrædelser.
 Sådanne minimumsstraffe findes i dag kun i følgende 5 bestemmelser i  

 straffeloven, hvoraf de to første er uden praktisk betydning:
 § 112: Drab eller forsøg på drab på statsoverhoveder, fængsel fra  

 6 år indtil på livstid.
 § 146, stk. 2: Uretfærdighed ved udøvelse af domsmyndighed eller  

 anden offentlig myndighed, når velfærds fortabelse er indtrådt eller har  

 været tilsigtet, fængsel fra 3 til 16 år.
§ 215: Unddragelse af børn fra forældremyndighed o.l., straf som  

 efter § 261 (se nedenfor) 237: Forsætligt drab, fængsel fra 5 år indtil på livstid.
 § 261, stk. 2: Frihedsberøvelse begået for vindings skyld eller  

 med visse særlig alvorlige følger, fængsel fra 1 til 12 år.
 Udviklingen har hidtil gået i retning af afskaffelse af sådanne  

 minimumsstraffe, og spørgsmålet har flere gange været overvejet.
 I 1953 anmodede Justitsministeriet straffelovskommissionen om en udtalelse  

 om, hvorvidt der uden for kapitlerne 12 og 13 om forbrydelser mod statens  

 sikkerhed m.v. burde søges gennemført en ændring af de bestemmelser, der  

 indeholdt et højere strafminimum end lovens faste minimum.
Et flertal i straffelovskommissionen (6 medlemmer) fandt det forsvarligt  

 at slette de særlige strafminima i alle bestemmelserne.
I flertallets  

 udtalelse anførtes følgende:
»Der er ingen grund til at tro, at de forhøjede minima har nogen  

 selvstændig generalpræventiv værdi, og spørgsmålet er derfor alene, om de  

 bidrager til en udmåling af straffene i de enkelte tilfælde.
Ved de fleste af  

 de forbrydelser, som der er tale om, ligger det praktiske strafniveau klart  

 over minimum, og flertallet antager, at denne strafudmåling i så høj grad er  

 bestemt af en tradition og af et skøn over forbrydelsernes grovhed, at lovens  

 mindstestraf i denne forbindelse er uden nævneværdig betydning.
Skulle der  

 undtagelsesvis være trang til at udmåle en noget lavere straf, vil det være  

 en fordel, at loven ikke sætter nogen hindring herfor.« Et mindretal (3 medlemmer) udtalte om nogle bestemmelser, at man kunne  

 anbefale en ændring, og om andre bestemmelser, at man ikke havde noget at  

 indvende imod en ændring.
Derimod kunne mindretallet ikke tiltræde, at de  

 forhøjede minima blev slettet i §§ 180 og 181 (brandstiftelse), 183  

 (sprængning), 216 (voldtægt), 237 (drab), 246 (forsætlig grov  

 legemsbeskadigelse) og 288 (røveri).
 Bortset fra § 237 er det forhøjede minimum senere slettet i alle de  

 bestemmelser, med hensyn til hvilke mindretallet udtalte sig imod en ændring.
Spørgsmålet blev på ny overvejet af Straffelovrådet i betænkning nr.  

 1099/1987 om strafferammer og prøveløsladelse.
I betænkningen konkluderede  

 Straffelovrådet (alle 7 medlemmer), at de forhøjede minima i alle de  

 bestemmelser, hvor de stadig fandtes, kunne ophæves.
Straffelovrådet udtalte  

 endvidere, at det efter rådets opfattelse næppe kommer på tale at indføre nye  

 forhøjede minima for fængselsstraffe.
5. Såfremt Folketinget ønsker at skærpe straffene på et område,  

 bør dette give sig udtryk i en ændret lovgivning.
En drøftelse i Folketinget,  

 f.eks. i forbindelse med en forespørgselsdebat eller behandling af et  

 beslutningsforslag, er således ikke bindende for domstolene.
Dette udelukker dog ikke, at tilkendegivelser fra Folketinget i visse  

 tilfælde kan give anledning til (mindre) ændringer i strafudmålingspraksis på  

 et område.
Således kan en drøftelse i Folketinget føre til, at  

 anklagemyndigheden søger egnede sager indbragt for Højesteret med henblik på,  

 at Højesteret kan tage stilling til, om der bl.a. i lyset af udviklingen i  

 samfundets syn på de pågældende overtrædelsers grovhed er grundlag for at  

 foretage en vis tilpasning af strafudmålingen.
 Som et eksempel på en sådan ændring af strafniveauet uden forudgående  

 lovændring kan nævnes Højesterets dom af 8. maj 1996 (Ugeskrift for Retsvæsen  

 1996, s. 1017), hvor Højesteret fandt, at udgangspunktet for  

 straffastsættelsen i sager om uagtsomt manddrab i forbindelse med  

 førstegangstilfælde af spirituskørsel burde hæves fra 4-6 måneders ubetinget  

 fængsel til 6-8 måneders fængsel.
 Spørgsmål nr. 8:
Er ministeren enig i, at anklagemyndigheden er og bør være en  

 kriminalpolitisk aktør gennem de påstande, der nedlægges under en straffesag? Svar:
Efter det såkaldte objektivitetsprincip i retsplejelovens § 96, stk. 2,  

 har anklagemyndigheden pligt til ikke alene at påse, at strafskyldige drages  

 til ansvar, men også, at forfølgning af uskyldige ikke finder sted.  

 Anklagemyndigheden har således en pligt til at udøve hvervet som anklager med  

 henbllik på, at en straffesag får det resultat, som er i overensstemmelse med  

 loven og med retspraksis.
Anklagemyndighedens påstande om skyldspørgsmålet  

 skal således udformes ud fra en objektiv vurdering af omstændighederne i den  

 konkrete sag sammenholdt med de almindelige regler om ansvar for strafbare  

 handlinger og retspraksis m.v. på området.
 Hvis der i udtrykket »kriminalpolitisk aktør« ligger, at  

 anklagemyndigheden kan nedlægge påstande om straf, som der ikke er grundlag  

 for efter gældende lovgivning m.v., er Justitsministeriet således ikke enig  

 heri.
 Anklagemyndigheden har dog visse muligheder for at søge  

 strafudmålingspraksis skærpet på et område, eksempelvis som nævnt i pkt. 5 i  

 besvarelsen af spørgsmål nr. 7. I tilfælde, hvor ændrede forhold, herunder  

 ændringer i samfundets syn på de pågældende lovovertrædelsers grovhed, giver  

 anledning til at revurdere den hidtidige strafudmålingspraksis, vil det efter  

 omstændighederne være anklagemyndighedens opgave at søge udmålingspraksis  

 skærpet.
 Der henvises i øvrigt til besvarelsen af spørgsmål nr. 9.
 Spørgsmål nr. 9:
Er ministeren enig i, at det er anklagemyndighedens forpligtelse at anke  

 sager, der ligger under det strafniveau, som anklagemyndigheden finder  

 rigtigt? Svar:
Som nævnt ovenfor under besvarelsen af spørgsmål nr. 8, er det  

 anklagemyndighedens opgave at udøve hvervet som anklager med henblik på, at  

 de domme, der afsiges i straffesager, er i overensstemmelse med lovgivningen  

 og praksis på området.
Heri ligger, at byretsdomme med en strafudmåling, der  

 efter anklagemyndighedens opfattelse ikke er i overensstemmelse med praksis,  

 i almindelighed bør ankes til landsretterne med påstand om skærpelse.  

 Hensynet til at få en hurtig afgørelse af sagen og ressourcemæssige grunde  

 taler dog i visse tilfælde imod, at sager ankes med henblik på mindre  

 justeringer i den idømte straf.
Der kan også være behov for at indbringe afgørelser for højere ret for at  

 få afklaret og eventuelt i et vist omfang skærpet strafniveauet på et bestemt  

 område.
Er der efter anklagemyndighedens opfattelse grundlag for at indbringe  

 en sag, der har været behandlet ved landsret som ankesag, for Højesteret, er  

 det imidlertid en forudsætning, at Procesbevillingsnævnet meddeler tilladelse  

 hertil.
 Spørgsmål nr. 10:
Er ministeren bekendt med statsadvokatens ankeafkaldsprocent, og vil  

 ministeren redegøre for, i hvilket omfang regeringens forrige voldspakke har  

 ført til, at anklagemyndigheden har indbragt sager for Højesteret? Svar:
 Efter retsplejelovens § 719, stk. 1, tilkommer offentlig påtale  

 politimesteren, medmindre andet er bestemt.
 Sager om overtrædelse af straffelovens §§ 244-246 henhører under  

 politimesterens kompetence, medmindre statsadvokaten i sager om overtrædelse  

 af (§ 245 eller) § 246 rejser tiltale ved nævningeting med påstand om en  

 straf på 4 års fængsel eller derover eller om dom til anbringelse i  

 institution, jf. straffelovens § 68, eller dom til forvaring, jf.  

 straffelovens § 70.
Rigsadvokaten har oplyst, at der i 1995 blev rejst tiltale ved  

 nævningeting i 87 sager.
Det er ikke opgjort, hvor mange af disse sager der  

 vedrørte vold.
Langt de fleste af straffesagerne vedrørende vold henhører således under  

 politimesterens kompetence.
Politimesteren forelægger kun ankespørgsmålet for  

 statsadvokaten, hvis politimesteren finder, at der kan være anledning til at  

 anke dommen til landsretten.
Endvidere skal politimesteren indsende  

 frifindende domme til statsadvokaten - dog ikke nødvendigvis inden udløbet af  

 ankefristen.
 Der er således ikke tale om, at statsadvokaten generelt tager stilling  

 til, om en dom skal ankes, og man kan derfor ikke fastlægge  

 »statsadvokatens ankeafkaldsprocent«.
Som nævnt forelægger politimestrene de domme, som politimestrene ønsker  

 anket, for statsadvokaterne.
Der foreligger ikke oplysninger om, hvor mange  

 af disse indstillinger om anke statsadvokaten følger.
Endelig kan det oplyses, at anklagemyndigheden af ressourcemæssige grunde  

 og af hensyn til den domfældte er tilbageholdende med at anke.
Dette gælder  

 særligt for så vidt angår frifindende domme.
I 1995 blev 3.360 sager anket til landsretterne.
Af disse var 355 (11  

 pct.) anket af anklagemyndigheden og 3.005 (89 pct.) anket af tiltalte.
En  

 del af de sager, der er anket af tiltalte, er dog samtidig kontraanket af  

 anklagemyndigheden med påstand om skærpelse.
 Anklagemyndigheden har i 4 tilfælde efter vedtagelsen af voldspakken i  

 1994 efter at have opnået tredjeinstansbevilling indbragt voldssager for  

 Højesteret.
Den første sag blev afgjort ved Højesterets dom af 19. december 1994.  

 Sagen vedrørte en tiltalt, der i landsretten var idømt en betinget straf på  

 hæfte i 30 dage for vold efter straffelovens § 244 ved at have væltet to  

 personer, som tidligere havde chikaneret hans veninde, omkuld og tildelt den  

 ene to spark, heraf i hvert fald et hårdt spark i ansigtet.
Højesteret  

 skærpede straffen til fængsel i 40 dage og fandt under hensyn til karakteren  

 af den udøvede vold ikke grundlag for at gøre straffen betinget.
I marts 1996 afgjorde Højesteret 3 voldssager, som var indbragt af  

 anklagemyndigheden med påstand om skærpelse.
Alle tre sager drejede sig om  

 unge tiltalte, som ikke tidligere var straffet, og som i landsretten var  

 idømt betingede straffe for vold.
Anklagemyndigheden indbragte sagerne for  

 Højesteret med påstand om ubetinget frihedsstraf, men Højesteret stadfæstede  

 som nævnt i slutningen af besvarelsen af spørgsmål nr. 6 i alle tre sager de  

 betingede domme.
 Spørgsmål nr. 11:
Vil ministeren redegøre for, i hvilket omfang regeringens forrige  

 voldspakke har medført højere straffe? Svar:
 I forbindelse med voldspakken fra 1994 blev der gennemført en ændring af  

 straffelovens § 247, som bl.a. havde til formål, at domstolene i tilfælde af  

 gentagen vold skulle forhøje straffen med omkring en tredjedel i forhold til  

 det dagældende strafniveau.
 Som det fremgår af bemærkningerne til lovforslagets pkt. 5.2, har  

 rigsadvokaten indhentet udtalelser fra de regionale statsadvokater om  

 anvendelsen af bestemmelsen om gentagelsesvirkning i § 247. Rigsadvokaten har  

 herefter oplyst, at den overvejende opfattelse blandt statsadvokaterne er, at  

 der er sket en skærpelse af straffene for vold i gentagelsestilfælde.
Som det også fremgå af bemærkningerne pkt. 5.2, er det vanskeligt at  

 vurdere, om skærpelsen er sket med netop en tredjedel i forhold til det  

 tidligere strafniveau.
Det skyldes bl.a., at forstraffene er forskellige fra  

 sag til sag, at voldsforholdene er forskellige, og at tiltaltes personlige  

 forhold også kan spille ind ved straffastsættelsen.
 Spørgsmål nr. 12:
Vil ministeren redegøre for, hvorfor nærværende lovforslag ikke indeholder  

 en udvidelse af strafferammerne, når ministeren selv havde bebudet en sådan  

 ændring? Svar:
Det har hele tiden været hensigten med dette lovforslag, at der skulle ske  

 en skærpelse af straffen for de groveste voldstilfælde.
Som anført under  

 besvarelsen af spørgsmål nr. 7 kan en skærpelse af straffene lovteknisk  

 gennemføres på flere måder.
 I det foreliggende tilfælde fandt regeringen, at skærpelsen kunne ske ved  

 som foreslået at ændre angivelsen af de skærpende omstændigheder i lovteksten  

 og ikke ved en forhøjelse af strafferammerne.
 Spørgsmål nr. 13:
Vil ministeren nævne fortilfælde, hvor der er fremsat forslag om skærpelse  

 af strafniveauer ved at foretage sådanne ændringer som i lovteksten i  

 nærværende lovforslag? Svar:
 Som eksempel på et tilfælde, hvor der skete en ændring af en gældende  

 bestemmelse, samtidig med at det i bemærkningerne til lovændringen blev  

 angivet, at der tilsigtedes en generel forhøjelse af straffene, kan nævnes  

 den ændring af straffelovens § 247, der blev gennemført i 1994.
 Før lovændringen havde § 247 følgende ordlyd:
»§ 247. Har den, som skal dømmes efter § 244 eller § 245,  

 tidligere for forsætligt legemsangreb eller for nogen med forsætlig vold  

 forbunden forbrydelse været dømt til frihedsstraf, kan straffen forhøjes med  

 indtil det halve.« Efter lovændringen fik bestemmelsen følgende ordlyd:
 »§ 247. Begås nogen af de lovovertrædelser, der er nævnt i §§  

 244-246, af en person, der tidligere er dømt for forsætligt legemsangreb  

 eller for en forbrydelse, der har været forbundet med forsætlig vold, kan  

 straffen forhøjes med indtil det halve.
Stk. 2. . . .« I bemærkningerne til lovforslaget anførtes bl.a. følgende vedrørende §  

 247, stk. 1:
 »Bestemmelsens 1. stykke er en omformulering af den gældende  

 bestemmelse i § 247, stk. 1. Omformuleringen indebærer, at  

 gentagelsesvirkning indtræder, uanset om det eller de tidligere forhold har  

 medført frihedsstraf, og at gentagelsesvirkningen også gælder for personer,  

 der tiltales for overtrædelse af straffelovens § 246.
Ved lovændringen tilsigtes endvidere en generel skærpelse af  

 strafudmålingen for voldsforbrydelser, når gerningsmanden tidligere er dømt  

 for vold.
Det er således hensigten, at domstolene i sådanne tilfælde skal  

 forhøje straffen med omkring en tredjedel i forhold til den straf, der i dag  

 - også under hensyn til, at der er tale om gentagen vold - ville blive  

 fastsat.« Ændringen af § 247 er således et eksempel på, at der er sket en ændring af  

 angivelsen af, hvad der må betragtes som en skærpende omstændighed ved  

 udmåling af straffen for vold, samtidig med at det i bemærkningerne er  

 angivet, at straffen i disse sager skal forhøjes på en nærmere angivet måde.
 Der henvises også til besvarelsen af spørgsmål nr. 7.
 Spørgsmål nr. 14:
Er lovforslagets tekst udtryk for, at det er de uagtsomme følger, der skal  

 straffes hårdere, og hvilket retssyn er formuleringerne i øvrigt udtryk for? Svar:
Som det fremgår af bemærkningerne til lovforslagets pkt. 5.1., er det  

 formålet med lovændringen at skærpe straffen i de voldssager, der i dag  

 medfører fængsel i mere end 1 år.
Denne strafskærpelse foreslås gennemført  

 ved en ændring af §§ 245 og 246, hvorved det i bestemmelserne udtrykkelig  

 angives, at det betragtes som en skærpende omstændighed, hvis offeret lider  

 betydelig skade eller afgår ved døden.
Strafskærpelsen omfatter som nævnt i bemærkningerne både de sager, hvor  

 der ved grov vold er påført offeret en skade, som kan tilregnes  

 gerningsmanden som uagtsom, og de sager, hvor geningsmanden forsætligt  

 påfører offeret en betydelig skade, f.eks. ved et knivstik.
Også de tilfælde,  

 hvor der ikke er sket betydelig skade, men hvor volden p.g.a. sin karakter  

 efter den nugældende praksis ville have medført fængsel i mere end 1 år, vil  

 være omfattet af den foreslåede skærpelse.
Hovedsigtet med lovforslaget er imidlertid, som jeg sagde under  

 førstebehandlingen af lovforslaget i Folketinget den 28. januar 1997, at der  

 sker en betydelig skærpelse af straffen i de heldigvis få tilfælde af  

 virkelig bestialsk vold, hvor offeret lider betydelig skade.
Ved disse meget  

 grove og farlige former for vold er der et særligt behov for en markant  

 afstandtagen fra samfundets side.
 Spørgsmål nr. 15:
Vil ministeren nævne fortilfælde, hvor man i et lovforslags bemærkninger  

 har givet udtryk for, at konkrete sager, hvor der tidligere blev udmålt en  

 bestemt straf, skal medføre et års højere fængsel? Svar:
Justitsministeriet er ikke umiddelbart bekendt med tilfælde, hvor det i et  

 lovforslags bemærkninger er angivet, at straffen i bestemte sager skal  

 forhøjes med et års fængsel.
Derimod kan der nævnes eksempler på  

 lovforslag, hvor det er angivet i bemærkningerne, at der i bestemte typer af  

 sager skal ske en nærmere angivet forhøjelse af straffen.
Som eksempel kan nævnes lov om ændring af lov om euforiserende stoffer  

 (Strafskærpelse ved gentagen handel med hårde stoffer), som blev vedtaget i  

 december 1996. Ved denne lovændring blev der indsat en bestemmelse i loven  

 om, at det ved strafudmålingen skal betragtes som en særligt skærpende  

 omstændighed, at der er tale om gentagne tilfælde af salg af et særlig  

 farligt eller skadeligt stof.
Samtidig blev det i lovforslagets bemærkninger  

 angivet, hvor meget straffen skulle forhøjes i nærmere angivne tilfælde.  

 F.eks. anføres det i de almindelige bemærkninger til lovforslaget pkt. 3.2.,  

 at straffen i førstegangstilfælde, hvor der er tale om 5-10 handler, skal  

 forhøjes fra 10-14 dages hæfte til 30-60 dages fængsel.
 Der henvises i øvrigt til besvarelsen af spørgsmål nr. 13.
 Spørgsmål nr. 16:
I hvilket omfang tror ministeren at domstolene vil følge lovforslagets  

 bemærkninger som omtalt under forrige spørgsmål? Spørgsmål nr. 17:
Er domstolene forpligtet til at sætte straffene op med et år som angivet i  

 lovforslagets bemærkninger? Svar:
 I W.E. von Eyben, Juridisk Grundbog, bind 1, Retskilderne, 1988, anføres  

 på side 14 vedrørende lovmotiver (lovbemærkninger) følgende:
»Hvis man rent statistisk vil illustrere betydningen af de  

 forskellige retskilder, er der i nutiden næppe tvivl om, at  

 lovbestemmelsernes forhistorie, motiverne, indtager en førsteplads.  

 Selv om der inden for denne retskilde kan være variationer om betydningen  

 heraf for fastlæggelsen af gældende ret, får man indtryk af, at denne  

 retskilde undertiden virker lige så stærkt som indholdet af en  

 lovbestemmelse.
Hvis lovgivningen bevidst undlader at give udtryk for en vis  

 opfattelse i selve lovordene, men af forskellige grunde foretrækker at lade  

 det bero på en klar udtalelse i motiver, f.eks. i en betænkning afgivet af et  

 folketingsudvalg, har man et eksempel, hvor domstolene i hvert fald yderst  

 sjældent kommer til et andet resultat.
Men også i andre tilfælde synes denne  

 retskilde at virke med stor styrke.« Der henvises i øvrigt til besvarelsen af spørgsmål nr. 23.
 Spørgsmål nr. 18:
Frygter ministeren ikke, at fremgangsmåden ved udfærdigelsen af lovteksten  

 og lovforslagets bemærkninger om strafudmåling, der nøje præciserer, i hvilke  

 sager der skal udmåles en straf på et år mere, vil blive opfattet som en  

 indgriben i domstolenes uafhængige retsanvendende magt? Svar:
 Lovforslaget indebærer, at straffen i sager, hvor der er tale om vold, som  

 efter hidtidig praksis ville have medført fængsel i mere end 1 år, skal  

 forhøjes med 1 års fængsel.
 Det er således efter lovforslaget fortsat domstolenes afgørelse efter en  

 konkret vurdering at fastsætte straffen i det enkelte tilfælde, men i de  

 tilfælde, hvor domstolene kommer frem til, at sagen efter hidtidig praksis  

 ville have medført mere end 1 års fængsel, indebærer lovforslagets  

 bemærkninger, at straffen skal forhøjes med 1 års fængsel.
 En sådan lovgivningsteknik, hvor den tilsigtede ændring af  

 udmålingspraksis - i skærpende retning - er anført i bemærkningerne, og hvor  

 der i øvrigt er foretaget en ændret affattelse af den pågældende  

 lovbestemmelse, har som nævnt ovenfor under besvarelsen af spørgsmål nr. 7,  

 13 og 15 været anvendt adskillige gange tidligere.
 Der henvises også til besvarelsen af spørgsmål nr. 23.
 Spørgsmål nr. 19:
I hvilket omfang vil ministeren tilføre anklagemyndigheden flere  

 ressourcer, og i hvilket omfang vil ministeren drage omsorg for, at flere  

 sager ankes til højere domstole? Svar:
Som anført under besvarelsen af spørgsmål nr. 9, er det  

 anklagemyndighedens opgave at indbringe byretsafgørelser, som efter  

 anklagemyndighedens opfattelse ikke er i overensstemmelse med praksis, for  

 landsretten.
Det er endvidere anklagemyndighedens opgave at indbringe  

 landsretsafgørelser for Højesteret i det omfang, det er nødvendigt, f.eks.  

 for at afklare praksis på et område.
 Efter Justitsministeriets opfattelse er der ikke behov for at tilføre  

 anklagemyndigheden flere ressourcer med henblik på at varetage opgaven i  

 forbindelse med behandlingen af ankesager.
 Spørgsmål nr. 20:
 Ministeren bedes oversende Københavns Byrets dom over en taxachauffør, der  

 undlod at komme et voldsoffer til undsætning.
 Svar:
 Københavns Byrets dom af 29. januar 1997 vedlægges.
I den pågældende sag blev en taxachauffør idømt betinget hæfte i 10 dage  

 efter straffelovens § 253 for ikke at have hjulpet en person, som var i  

 øjensynlig livsfare, uanset at det var muligt uden særlig fare eller  

 opofrelse for ham selv.
Det pågældende voldsoffer blev overfaldet, mens han  

 befandt sig i tiltaltes taxa, og efter et voldsomt angreb mod bl.a. hovedet  

 blev han trukket ud af taxaen og lagt på gaden i hjælpeløs tilstand.
Som det fremgår af dommen, lagde retten til grund, at tiltalte ikke uden  

 at udsætte sig selv for fare kunne have hindret voldsudøvelsen ved selv at  

 gribe ind.
Tiltalte burde imidlertid have benyttet overfaldsalarmen eller den  

 almindelige radio i taxaen til at tilkalde hjælp.
 Spørgsmål nr. 21:
Af lovforslaget fremgår det, at alle voldsforbrydelser, der hidtil er  

 blevet »takseret« til en straf på 1 år eller derunder, skal  

 straffes på samme måde som hidtil.
Endvidere fremgår det, at alle  

 voldsstraffe (ca. 40 om året), hvor straffen hidtil er fastsat til mere end 1  

 års fængsel, skal forlænges med yderligere 1 år.
Lovforslaget betyder altså, at der i fremtiden ikke vil blive afsagt domme  

 for vold i intervallet mellem 1 og 2 år.
Finder ministeren, at dette er  

 hensigtsmæssigt? Svar:
Som det fremgår af de specielle bemærkninger til lovforslagets § 1, vil  

 der fortsat forekomme voldsdomme på mellem 1 og 2 års fængsel.
Dette gælder  

 således, hvis der i en voldssag er tale om en fællesstraf, hvori indgår en  

 reststraf efter prøveløsladelse eller en tidligere betinget dom, og det er  

 disse afgørelser, der begrunder, at straffen bliver over 1 år.
Det samme  

 gælder, hvis straffen for det aktuelle voldsforhold overstiger 1 år på grund  

 af bestemmelsen om gentagelsesvirkning i § 247, eller hvis den pågældende  

 samtidig dømmes for andre lovovertrædelser end vold, og det er disse forhold,  

 der begrunder, at straffen overstiger 1 års fængsel.
Lovforslaget er heller ikke til hinder for, at der i grænsetilfælde, dvs.  

 voldssager, der i dag medfører ca. 1 års fængsel, vil ske en vis graduering  

 af straffene, således at der i disse tilfælde vil kunne forekomme domme på  

 mellem 1 og 2 års fængsel.
Der henvises i den forbindelse til besvarelsen af  

 spørgsmål nr. 23.
Med disse - ikke uvæsentlige - forbehold er det korrekt, at der efter  

 lovforslaget er lagt op til, at der i almindelighed ikke skal udmåles straffe  

 for vold i det nævnte område.
Dette forhold er efter Justitsministeriets  

 opfattelse ikke noget afgørende argument imod de foreslåede strafskærpelser,  

 som går ud på, at der kun i groveste tilfælde skal ske en skærpelse, men til  

 gengæld en markant forhøjelse i disse sager.
I øvrigt kan det nævnes, at der findes en række strafpositioner, som ikke  

 eller kun (meget) sjældent anvendes i retspraksis.
Dette gælder således  

 fængsel i 70 dage, fængsel i 11, 13, 17, 19 og 23 måneder samt fængsel i 9,  

 11 og 13 år.
 Spørgsmål nr. 23:
 Ministeren bedes kommentere vedlagte artikel fra Politiken den 6. marts  

 1997: »Klart nej til voldspakke«.
 Svar:
I artiklens underoverskrift anføres det, at domstolene ikke vil rette sig  

 efter regeringens forslag om hårdere straffe til voldsmænd.
Til støtte for  

 denne påstand anføres det i artiklen, at Dommerforeningen og Advokatrådet i  

 deres høringssvar har kritiseret lovforslaget, dels fordi det vil føles  

 uretfærdigt, at der ikke sker en skærpelse af straffen for en  

 voldsforbrydelse, der efter de gældende regler ville medføre fængsel i 1 år,  

 mens straffen for en voldsforbrydelse, der i dag ville medføre fængsel i 1 år  

 og 3 måneder, skærpes til 2 år og 3 måneder, og dels fordi der i lovforslaget  

 sker en detaljeret regulering af strafudmålingen, som er et centralt  

 domstolsanliggende.
 Høringssvarene vedrørende lovforslaget, herunder høringssvarene fra  

 Dommerforeningen og Advokatrådet, er samtidig hermed sendt til Retsudvalget.
I høringssvaret fra Dommerforeningen, som retspræsidenterne tilslutter  

 sig, anføres bl.a., at det er en selvfølge, at domstolene vil tage  

 tilkendegivelserne om strafskærpelse i lovforslagets bemærkninger i  

 betragtning.
Endvidere udtales, at selv om intentionerne efter bemærkningerne  

 i mange tilfælde vil kunne følges, vil den vurdering, som domstolene  

 nødvendigvis må foretage ud fra den enkelte sags konkrete omstændigheder,  

 imidlertid kunne føre til fravigelse af det strafniveau/den strafposition,  

 der er forudsat i bemærkningerne til lovforslaget.
Domstolene finder sig ikke  

 afskåret fra at foretage sådanne fravigelser.
Endelig anføres, at virkningene  

 af den forudsatte strafskærpelse i bestemte situationer ikke i praksis kan  

 begrænses til disse.
Der kan således næppe fastsættes nogen klar grænse, hvor  

 man kan forøge straffen for de tilfælde, der ligger over grænsen, men lade  

 den blive uændret for dem, der er under.
Der vil være en glidende overgang  

 mellem f.eks. de tilfælde, hvor man i dag idømmer fængsel i 1 år, og dem,  

 hvor man idømmer 1 år og 3 måneder, og det vil være urimeligt og i strid med  

 almindelig udmålingspraksis, hvis man fremover i det første tilfælde stadig  

 skulle idømme 1 år, men i det andet 2 år og 3 måneder.
I praksis vil den  

 glidende overgang i sagernes alvor give sig udtryk i en tilsvarende glidende  

 skala af idømte straffe.
Det er Justitsministeriets opfattelse, at domstolene efter forslaget ikke  

 er afskåret fra i konkrete tilfælde, hvis der er særlig begrundelse herfor,  

 at fravige den forudsatte strafskærpelse på 1 års fængsel.
Lovforslaget er  

 heller ikke til hinder for, at der i praksis af domstolene ikke sondres  

 skarpt mellem de sager, der hidtil har medført mere end 1 års fængsel, og de  

 sager, der har medført fængsel i 1 år eller derunder.
Domstolene vil således  

 kunne give skærpelsen af straffene i de sager, der hidtil har medført over 1  

 års fængsel, en afsmittende virkning, således at der i grænsetilfælde vil ske  

 en vis skærpelse, dvs. i de sager, der hidtil har medført 1 års fængsel eller  

 lige under 1 års fængsel.
Domstolene vil således f.eks. i en sag, der efter  

 hidtidig praksis vuredres til at ville have medført fængsel i omkring 1 år,  

 efter en konkret vurdering kunne udmåle en straf på 1 år og 6 måneder.
 På denne baggrund er der efter Justitsministeriets opfattelse ikke  

 grundlag for at hævde, at Dommerforeningens høringssvar giver grund til at  

 antage, at lovforslaget ikke vil have den tilsigtede effekt.
Formålet med lovforslaget er en skærpelse af straffene i de groveste  

 voldstilfælde.
Dette formål vil også være opfyldt, selv om domstolene efter  

 en konkret vurdering i nogle sager når frem til en skærpelse, der ikke er på  

 præcis et år, og selv om der sker en vis skærpelse i voldssager, der ligger  

 omkring grænsen på 1 års fængsel.
 Høringssvaret fra Advokatrådet indeholder et forslag om, at skærpelsen af  

 straffene i stedet kan opnås ved en forhøjelse af strafferammen i  

 straffelovens § 246 om særdeles grov vold fra fængsel i 8 år til fængsel i 10  

 år.
 Dette forslag kan Justitsministeriet ikke tilslutte sig, fordi formålet  

 med lovforslaget ikke alene er en forhøjelse af straffen i de voldssager, der  

 er omfattet af § 246, men også en skærpelse af de groveste sager efter § 245.
I øvrigt anføres det i høringssvaret fra Dommerforeningen, at den  

 detaljerede regulering af strafudmålingen i bemærkningerne til et lovforslag  

 er usædvanlig og rejser principielle problemer om opgavefordelingen mellem  

 domstolene og lovgivningsmagten.
Dommerforeningen henviser i den forbindelse  

 til, at straffastsættelse, herunder vurderingen af, om der foreligger konkret  

 formildende eller skærpende omstændigheder, anses for at være et kerneområde  

 for den »dømmende« myndighed, jf. grundlovens § 3. Denne del af  

 høringssvaret vedrører ikke alene dette lovforslag, men som de andre dele  

 også forslaget om ændring af lov om euforiserende stoffer, som blev vedtaget  

 af Folketinget den 5. december 1996 (L 23), og forslaget om ændring af  

 straffeloven, retsplejeloven og våbenloven, som blev fremsat i Folketinget  

 den 28. november 1996 (L 98).
Efter Justitsministeriets opfattelse bør lovgivningsmagten generelt være  

 opmærksom på og som udgangspunkt følge de principielle synspunkter, som er  

 indeholdt i høringssvaret.
Lovgivningsmagten bør således i almindelighed ikke  

 give præcise anvisninger på det forudsatte strafudmålingsniveau og i hvert  

 fald ikke lægge op til, at der i konkrete tilfælde ikke kan ske fravigelse af  

 den tilsigtede ændring i overensstemmelse med sædvanlige  

 strafudmålingsprincipper.
 Justitsministeriet finder imidlertid samtidig, at lovgivningsmagten - også  

 i forhold til grundlovens § 3 - er berettiget til, hvis der er særlig  

 begrundelse herfor, at give mere detaljerede retningslinjer til domstolene om  

 de ændringer i straffastsættelsen, som ønskes gennemført på bestemte områder.
Det kan navnlig dreje sig om områder, hvor samfundsudviklingen efter  

 regeringens og Folketingets opfattelse har nødvendiggjort særlige og mere  

 omfattende ændringer.
Som eksempler herpå kan i den aktuelle situation nævnes  

 netop våbenlovsområdet og de skærpelser, der er angivet i L 98 og i dette  

 lovforslag (L 145) samt de foretagne strafskærpelser ved gentagen handel med  

 hårde stoffer (L 23). På disse områder kan til støtte for en sådan lovgivning  

 endvidere henvises til, at straffene efter hidtidig praksis og i  

 overensstemmelse med sædvanlige principper ved disse overtrædelser er udmålt  

 mere takstmæssigt (både med hensyn til bødestørrelser og frihedsstraffens  

 længde).
På voldsområdet er der efter regeringens opfattelse også en særlig  

 begrundelse for forslagets indhold.
De nu foreslåede skærpelser skal - som  

 anført i bemærkningerne pkt. 5.1. - ses i lyset af de tidligere ændringer i  

 1989 og 1994 og den ønskede høje prioritering af den forebyggende og sociale  

 indsats.
På den baggrund foreslår regeringen alene en skærpelse af straffene  

 i de groveste voldstilfælde, men til gengæld en markant forhøjelse i disse  

 tilfælde.
Vedrørende spørgsmålet om det sædvanlige i en nærmere regulering af  

 strafudmålingen i bemærkningerne kan det nævnes, at en af de største  

 ændringer i nyere tid, nemlig af straffene for berigelsesforbrydelser i 1982,  

 blev gennemført ved en ændring af strafferammerne (i §§ 285-287), men med en  

 angivelse i bemærkningerne om, at de foreslåede ændringer tilsammen  

 tilsigtede en ændring af de dagældende strafudmålinger for  

 berigelsesforbrydelser på gennemgående en tredjedel.
Omvendt har  

 Justitsministeriet afstået fra i det lovforslag om ændring af straffeloven  

 vedrørende grov miljøkriminalitet, som blev fremsat den 29. januar 1997 (L  

 151), at give nærmere retningslinjer for den tilsigtede strafskærpelse på  

 dette område.
Heller ikke bl.a. de i besvarelsen af spørgsmål nr. 7 omtalte  

 ændringer af bestemmelserne om narkotikakriminalitet, børnepornografi og  

 racisme indeholdt sådanne retningslinjer.
PRÆSIDENTEN for ØSTRE LANDSRET Den 10. marts 1997 Bredgade 59, 1260 København K.
Justitsministeriet Lovafdelingen Slotsholmsgade 10 1216 København K.
 Ved skrivelse af 23. januar 1997 (j.nr. 1997-730-0418) har  

 Justitsministeriet anmodet om en udtalelse om forslag til lov om ændring af  

 straffeloven, våbenloven og lov om restaurations- og hotelvirksomhed m.v.  

 (Skærpelse af straffen for særlig grov vold og for besiddelse af knive og  

 slagvåben, sikkerhedsmæssige krav til restaurationers indretning m.v.).
 Udkastet har været drøftet på et plenarmøde for landsrettens dommere, der  

 har været bekendt med den udtalelse, der den 3. marts 1997 er afgivet af  

 Dommerforeningen.
 Jeg kan herefter udtale, at landsretten kan tilslutte sig  

 Dommerforeningens udtalelse.
Det fremsendte lovforslag er udtryk for en tilsyneladende øget anvendelse  

 af detaljerede tilkendegivelser om strafudmåling, henholdsvis strafskærpelse,  

 inden for lovens strafferammer.
Landsretten, der finder denne tendens  

 særdeles betænkelig, finder derfor anledning til at tilføje, at der under  

 drøftelsen var enstemmig tilslutning til de synspunkter, der blev fremført af  

 Vestre Landsret i denne rets udtalelse af 30. januar 1997 om forslag til lov  

 om ændring af straffeloven, retsplejeloven og våbenloven (Styrkelse af  

 politiets muligheder for at efterforske alvorlig kriminalitet, konfiskation,  

 øget vidnebeskyttelse og skærpelse af straffen for våbenbesiddelse).  

 Udtalelsen vedhæftes denne skrivelse.
Ziegler PRÆSIDENTEN for VESTRE LANDSRET Viborg, den 30. januar 1997 Justitsministeriet Lovafdelingen Slotsholmsgade 10 1216 København K.
 Ved skrivelse af 3. december 1996 (j. nr. 1995-730-0276) har  

 Justitsministeriet anmodet om en udtalelse om et forslag til lov om ændring  

 af straffeloven, retsplejeloven og våbenloven (Styrkelse af politiets  

 muligheder for at efterforske alvorlig kriminalitet, konfiskation, øget  

 vidnebeskyttelse og skærpelse af straffen for våbenbesiddelse). Forslaget er  

 fremsat i Folketinget den 28. november 1996.
 Lovforslaget er drøftet på et plenarmøde for landsrettens dommere den 24.  

 januar 1997.
 Jeg skal herefter udtale følgende:
 1. For så vidt angår forslagene om ændring af våbenloven og om en  

 forhøjet strafferamme i straffeloven for særligt grove  

 våbenlovsovertrædelser, indeholder bemærkningerne til lovforslaget  

 forskellige tilkendegivelser om den strafudmåling, der forudsættes efter en  

 vedtagelse af lovforslaget.
Landsretten er opmærksom på, at også bemærkninger til tidligere lovforslag  

 har indeholdt tilkendegivelser om en ønsket ændring af praksis.
Det er  

 imidlertid landsrettens opfattelse, at karakteren af de foreliggende  

 tilkendegivelser, der for nærmere angivne tilfælde ret nøje angiver det  

 forudsatte niveau for den konkrete strafudmåling inden for de foreslåede  

 strafferammer, sammenholdt med en tilsyneladende øget anvendelse af sådanne  

 tilkendegivelser i bemærkninger til lovforslag giver grundlag for følgende  

 bemærkninger:
Efter grundlovens § 3 er den dømmende magt hos domstolene.
Til udøvelsen  

 af dømmende magt hører som en meget central opgave afgørelsen af  

 straffesager, herunder udmåling af straf inden for de generelle rammer, der  

 er fastsat af lovgivningsmagten, dels som strafferamme i den enkelte  

 straffebestemmelse, dels i mere generelle lovbestemmelser om straffens  

 fastsættelse.
 På den anførte baggrund er der derfor blandt landsrettens dommere enighed  

 om, at tilkendegivelserne i lovforslagets bemærkninger om de konkrete  

 strafudmålingsniveauer, der i nærmere angivne tilfælde er forudsat inden for  

 de foreslåede strafferammer, giver anledning til mere principielle  

 betænkeligheder.
2. For så vidt angår forslaget om udvidet adgang til konfiskation,  

 skal jeg først bemærke, at selve spørgsmålet om indførelsen af en udvidet  

 adgang til konfiskation er et retspolitisk spørgsmål, som landsretten ikke  

 mener at burde udtale sig om.
For så vidt angår de mere lovtekniske  

 bemærkninger vedrørende de foreslåede bestemmelser, kan jeg tilslutte mig de  

 bemærkninger, der er fremsat af præsidenten for Østre Landsret i dennes  

 udtalelse af 20. januar 1997.
 3. For så vidt angår forslaget om indførelse af en adgang til  

 udelukkelse af grupper af personer fra retsmøder, skal jeg bemærke, at der  

 under drøftelsen med landsrettens dommere blev peget på, at den nærmere  

 afgrænsning af den gruppe af personer, der konkret vil skulle udelukkes fra  

 et retsmøde, vil kunne give anledning til praktiske vanskeligheder.
 4. De øvrige bestemmelser i lovforslaget giver ikke landsretten  

 anledning til bemærkninger.
Bjarne Christensen PRÆSIDENTEN for VESTRE LANDSRET Viborg, den 10. marts 1997 Justitsministeriet Lovafdelingen Slotsholmsgade 10 1216 København K.
 Ved skrivelse af 23. januar 1997 (j. nr. 1997-730-0418) har  

 Justitsministeriet anmodet om en udtalelse om et forslag til lov om ændring  

 af straffeloven, våbenloven og lov om restaurations- og hotelvirksomhed m.v.  

 (Skærpelse af straffen for særlig grov vold og for besiddelse af knive og  

 slagvåben, sikkerhedsmæssige krav til restaurationers indretning m.v.).  

 Lovforslaget er fremsat i Folketinget den 22. januar 1997.
 Lovforslaget er drøftet på et plenarmøde for landsrettens dommere den 7.  

 marts 1997.
 Jeg skal herefter udtale følgende:
Landsretten er bekendt med den udtalelse, som Den Danske Dommerforening  

 den 3. marts 1997 har afgivet over lovforslaget.
Landsretten er enig i denne  

 udtalelse og skal i øvrigt henvise til pkt. 1 i vedhæftede udtalelse, som  

 landsretten afgav den 30. januar 1997 over et forslag til lov om ændring af  

 straffeloven m.fl.
Bjarne Christensen PRÆSIDENTEN for VESTRE LANDSRET Viborg, den 30. januar 1997 Justitsministeriet Lovafdelingen Slotsholmsgade 10 1216 København K.
 Ved skrivelse af 3. december 1996 (j. nr. 1995-730-0276) har  

 Justitsministeriet anmodet om en udtalelse om et forslag til lov om ændring  

 af straffeloven, retsplejeloven og våbenloven (Styrkelse af politiets  

 muligheder for at efterforske alvorlig kriminalitet, konfiskation, øget  

 vidnebeskyttelse og skærpelse af straffen for våbenbesiddelse). Forslaget er  

 fremsat i Folketinget den 28. november 1996.
 Lovforslaget er drøftet på et plenarmøde for landsrettens dommere den 24.  

 januar 1997.
 Jeg skal herefter udtale følgende:
 1. For så vidt angår forslagene om ændring af våbenloven og om en  

 forhøjet strafferamme i straffeloven for særligt grove  

 våbenlovsovertrædelser, indeholder bemærkningerne til lovforslaget  

 forskellige tilkendegivelser om den strafudmåling, der forudsættes efter en  

 vedtagelse af lovforslaget.
Landsretten er opmærksom på, at også bemærkninger til tidligere lovforslag  

 har indeholdt tilkendegivelser om en ønsket ændring af praksis.
Det er  

 imidlertid landsrettens opfattelse, at karakteren af de foreliggende  

 tilkendegivelser, der for nærmere angivne tilfælde ret nøje angiver det  

 forudsatte niveau for den konkrete strafudmåling inden for de foreslåede  

 strafferammer, sammenholdt med en tilsyneladende øget anvendelse af sådanne  

 tilkendegivelser i bemærkninger til lovforslag giver grundlag for følgende  

 bemærkninger:
Efter grundlovens § 3 er den dømmende magt hos domstolene.
Til udøvelsen  

 af dømmende magt hører som en meget central opgave afgørelsen af  

 straffesager, herunder udmåling af straf inden for de generelle rammer, der  

 er fastsat af lovgivningsmagten, dels som strafferamme i den enkelte  

 straffebestemmelse, dels i mere generelle lovbestemmelser om straffens  

 fastsættelse.
 På den anførte baggrund er der derfor blandt landsrettens dommere enighed  

 om, at tilkendegivelserne i lovforslagets bemærkninger om de konkrete  

 strafudmålingsniveauer, der i nærmere angivne tilfælde er forudsat inden for  

 de foreslåede strafferammer, giver anledning til mere principielle  

 betænkeligheder.
2. For så vidt angår forslaget om udvidet adgang til konfiskation,  

 skal jeg først bemærke, at selve spørgsmålet om indførelsen af en udvidet  

 adgang til konfiskation er et retspolitisk spørgsmål, som landsretten ikke  

 mener at burde udtale sig om.
For så vidt angår de mere lovtekniske  

 bemærkninger vedrørende de foreslåede bestemmelser, kan jeg tilslutte mig de  

 bemærkninger, der er fremsat af præsidenten for Østre Landsret i dennes  

 udtalelse af 20. januar 1997.
 3. For så vidt angår forslaget om indførelse af en adgang til  

 udelukkelse af grupper af personer fra retsmøder, skal jeg bemærke, at der  

 under drøftelsen med landsrettens dommere blev peget på, at den nærmere  

 afgrænsning af den gruppe af personer, der konkret vil skulle udelukkes fra  

 et retsmøde, vil kunne give anledning til praktiske vanskeligheder.
 4. De øvrige bestemmelser i lovforslaget giver ikke landsretten  

 anledning til bemærkninger.
Bjarne Christensen KØBENHAVNS BYRET Den 10. marts 1997 Præsidenten Domhuset, Nytorv 1450 København K.
Justitsministeriet Lovafdelingen Slotsholmsgade 10 1216 København K.
 Ved skrivelser af 23. januar 1997 (j. nr. 1996-730-0329 og 1997-730-0418)  

 har Justitsministeriet anmodet om en udtalelse om forslag til lov om ændring  

 af retsplejeloven, straffeloven og erstatningsansvarsloven (Styrkelse af  

 retsstillingen for ofre for forbrydelser m.v.) (L 144) og forslag til lov om  

 ændring af straffeloven, våbenloven og lov om restaurations- og  

 hotelvirksomhed m.v. (Skærpelse af straffen for særlig grov vold og for  

 besiddelse af knive og slagvåben, sikkerhedsmæssige krav til restaurationers  

 indretning m.v.) (L 145). Forslagene er fremsat i Folketinget den 22. januar  

 1997.
 Lovforslagene har været forelagt byrettens dommere.
 Jeg skal herefter udtale følgende:
L 144 (§ 741 a, stk. 1) indeholder forslag om, at retten i sager, der  

 vedrører overtrædelse af en række bestemmelser i straffeloven, beskikker  

 advokat for den, der er forurettet ved lovovertrædelsen, når den pågældende  

 fremsætter begæring herom.
Erfaringsmæssigt vil der kun i visse sager være  

 behov for, at bistandsadvokaten er til stede under hele domsforhandlingen.
Af  

 hensyn til at begrænse udgifterne kan det synes hensigtsmæssigt at give  

 retten mulighed for at begrænse beskikkelsen til bestemte opgaver, f.eks. til  

 at overvære afhøringen af tiltalte og forurettede.
Lovforslaget ses ikke at  

 give mulighed for en sådan begrænsning i beskikkelsen.
Bemærkningerne til L 145 indeholder tilkendegivelser om den strafudmåling,  

 der forudsættes, for så vidt angår straffen for grov vold samt overtrædelse  

 af våbenloven.
Der er i bemærkningerne tilkendegivet niveauet for den  

 konkrete strafudmåling inden for de foreslåede strafferammer.
 Byretten er bekendt med de principielle betænkeligheder, der tidligere er  

 udtrykt over for denne form for tilkendegivelse i bemærkningerne til  

 lovforslag, herunder i Vestre Landsrets høringssvar af 30. januar 1997,  

 udtalelse om forslag til lov om ændring af straffeloven, retsplejeloven og  

 våbenloven (Styrkelse af politiets muligheder for at efterforske alvorlig  

 kriminalitet, konfiskation, øget vidnebeskyttelse og skærpelse af straffen  

 for våbenbesiddelse).
 Byretten kan tilslutte sig disse principielle betænkeligheder.
 Lovforslaget giver ikke i øvrigt anledning til bemærkninger.
Claus Larsen PRÆSIDENTEN for RETTEN I ODENSE Odense, den 14. marts 1997 Domhuset, Albaniagade 28 Postbox 911, 5100 Odense C Tlf. 66 11 47 12, Fax 66 12 97 12 Giro 8 22 49 19 Justitsministeriet Lovafdelingen Slotsholmsgade 10 1216 København K.
 Ved skrivelse af 23. januar 1997 (j. nr. 1997-730-0418) har  

 Justitsministeriet anmodet om en udtalelse om et forslag til ændring af  

 straffeloven, våbenloven og restaurationsloven (Skærpelse af straffen for  

 særlig grov vold m.m.).
 I den anledning skal jeg på egne vegne og på vegne af præsidenterne for  

 retterne i Århus, Aalborg og Roskilde udtale, at vi kan tilslutte os  

 Dommerforeningens udtalelse i sagen.
 Under drøftelserne på plenarmøder i vore retter er det nævnt, at en sag af  

 den pågældende karakter burde have været forelagt for Straffelovrådet.
H.
P.
Rosenmeier DEN DANSKE DOMMERFORENING Den 3. marts 1997 Justitsministeriet Lovafdelingen Slotsholmsgade 10 1216 København K.
 Ved skrivelse af 23. januar 1997 (j. nr. 1997-730-0418) har  

 Justitsministeriet anmodet om en udtalelse om forslag til lov om ændring af  

 straffeloven, våbenloven og lov om restaurations- og hotelvirksomhed m.v.
 I den anledning skal Dommerforeningen udtale:
Bemærkningerne til det foreliggende lovforslag indeholder, således som det  

 også har været tilfældet med bemærkninger til tidligere lovforslag (forslaget  

 om ændring af lov om euforiserende stoffer og forslaget om ændring af  

 straffeloven, retsplejeloven og våbenloven), tilkendegivelser om  

 strafudmåling/-skærpelse.
I bemærkningerne til de nævnte lovforslag angives  

 således nøje det forudsatte niveau for den konkrete strafudmåling inden for  

 de foreslåede strafferammer, ja i enkelte tilfælde egentlige strafpositioner  

 for udmålingen.
Det er en selvfølge, at domstolene vil tage sådanne  

 tilkendegivelser i betragtning.
Imidlertid er en så detaljeret regulering af  

 strafudmålingen i bemærkningerne til lovforslag, som der her er tale om,  

 usædvanlig og rejser principielle problemer om opgavefordelingen mellem  

 domstolene og lovgivningsmagten.
 Straffastsættelse, herunder vurdering af, om der foreligger konkret  

 formildende eller skærpende omstændigheder, anses for at være et kerneområde  

 for den »dømmende« myndighed, jf. grundlovens § 3. Dommerforeningen  

 finder, at der i bemærkningerne til de omhandlede lovforslag ikke er taget  

 tilstrækkeligt hensyn til domstolenes muligheder og behov for at kunne  

 vurdere den enkelte sag under hensyn til dens særlige omstændigheder og at  

 fastsætte og afbalancere den konkrete straf i forhold til straffastsættelsen  

 på beslægtede områder og til strafniveauet i almindelighed.
Også i voldssager, herunder ikke mindst alvorlige voldssager, sker  

 strafudmålingen ved en konkret helhedsbedømmelse, hvor flere faktorer spiller  

 ind, uden at det på forhånd er muligt klart at sige, hvilken rolle hvert  

 enkelt moment spiller.
Voldens grovhed, herunder råhed i udførelsen,  

 benyttelse af våben og den forvoldte fysiske og psykiske skade spiller ind.  

 Også hele situationen og offerets handlemåde er af betydning, ligesom  

 gerningsmandens tidligere straffe og undertiden hans personlige forhold skal  

 inddrages.
Selv om intentionerne efter bemærkningerne til det foreliggende lovforslag  

 og til de tidligere forslag i mange tilfælde vil kunne følges, vil den  

 vurdering, som domstolene nødvendigvis må foretage ud fra den enkelte sags  

 konkrete omstændigheder, kunne føre til fravigelse af det strafniveau/den  

 strafposition, der er forudsat i bemærkningerne til lovforslagene.
Domstolene  

 finder sig ikke afskåret fra at foretage sådanne fravigelser.
Dertil kommer, for så vidt angår det foreliggende lovforslag, at  

 virkningerne af den forudsatte strafskærpelse i bestemte situationer ikke i  

 praksis kan begrænses til disse.
Der kan således næppe fastsættes nogen klar  

 grænse, hvor man kan forøge straffen for de tilfælde, der ligger over  

 grænsen, men lade den blive uændret for dem, der er under.
Der vil være en  

 glidende overgang mellem f. eks. de tilfælde, hvor man i dag idømmer fængsel  

 i 1 år, og dem, hvor man idømmer 1 år 3 måneder, og det vil være urimeligt og  

 i strid med almindelig udmålingspraksis, hvis man fremover i det første  

 tilfælde stadig skulle idømme 1 år, men i det andet 2 år 3 måneder.
I praksis  

 vil den glidende overgang i sagernes alvor give sig udtryk i en tilsvarende  

 glidende skala af idømte straffe.
