Nr BTL 73 Betænkning over Forslag til lov om ændring af lov om kommunal udligning og  

 generelle tilskud til kommuner og amtskommuner (Ændret opgørelse af  

 deponering vedrørende 1988, tilskud vedrørende indvandrere m.v.)   

 Nr L 73 1988-89, 1. samling Afgivet af Kommunaludvalget Afgivet: 19881124 Udvalget har behandlet lovforslaget i 2 møder.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse uændret.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de  

 af mindretallet stillede ændringsforslag.
Et mindretal inden for dette mindretal (Socialistisk Folkepartis  

 medlemmer af udvalget) gør opmærksom på, at mindretallet er modstander af  

 enhver økonomisk straffeaktion over for kommuner og amtskommuner, herunder  

 deponeringsordninger.
Som det fremgår af bemærkningerne til  

 ændringsforslaget, er det naturligvis særlig absurd at bibeholde  

 deponeringsordninger, når det af regeringen påståede formål er opfyldt.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
Ændringsforslag Af et mindretal (S og SF):
Til titlen 1) I undertitlen ændres »Ændret opgørelse af deponering vedrørende  

 1988« til: »Ophævelse af deponering vedrørende 1988«.
Til § 1 2) Nr. 4-5 udgår, og i stedet indsættes som nyt nummer:
»01. § 10, stk. 24-30, ophæves.« 3) Nr. 7-8 udgår, og i stedet indsættes som nyt nummer:
»02. § 17, stk. 18-24, ophæves.« 4) Efter nr. 9 indsættes som nye numre:
 »03. I § 27, stk. 3, ændres »og stk. 17-30, samt § 17,  

 stk. 13-15 og stk. 18-24« til: »og stk. 17-23, samt § 17, stk.  

 13-15«.
04. I § 27, stk. 4, ændres »og stk. 17-30, § 17, stk. 13-15 og  

 stk. 18-24« til: »og stk. 17-23, samt § 17, stk. 13-15«.' 5) Efter nr. 10 indsættes som nyt nummer:
»05. I § 31, stk. 2, ændres »§ 10, stk. 17-30, og § 17,  

 stk. 18-24« til: »§ 10, stk. 17-23«.' Bemærkninger Til nr. 1-5 Formålet med deponeringsordningen for 1988 er at lægge pres på kommunerne,  

 for at de skal holde sig inden for den fastsatte udgiftsramme for finansåret  

 1988.
 Da dette finansår er ved at udløbe og deponeringsordningen for 1988 derfor  

 ikke længere kan tjene sit formål, foreslås den ophævet.
 Virkningen af en ophævelse vil være, at der ikke skal ske indbetaling af  

 deponeringspenge i 1989.
 Det er forslagsstillernes klare opfattelse, at det vil være muligt at opnå  

 en aftale med kommunerne, så det sikres, at denne likviditet ikke anvendes på  

 en måde, der strider imod de overordnede samfundsøkonomiske mål.
