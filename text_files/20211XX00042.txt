Skriftlig fremsættelse (6. oktober 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om rentefrie lån svarende til angivet moms og lønsumsafgift og fremrykket udbetaling af skattekreditter m.v. i forbindelse med covid-19 og lov om midlertidig udskydelse af angivelses- og betalingsfrister m.v. på skatteområdet i forbindelse med covid-19 (Udskydelse af tilbagebetalingsfrister for låneordninger for moms, midlertidig forlængelse af maksimal varighed for betalingsordninger for skattekontoen og nedsættelse af beløbsgrænse for kreditsaldo på skattekontoen som følge af covid-19) (Lovforslag nr.
L 9) For at afbøde de økonomiske konsekvenser af coronakrisen har Folketinget løbende vedtaget omfattende hjælpepakker for at holde hånden under danske lønmodtagere og virksomheder.
Der er bl.a. gennemført flere udskydelser af virksomhedernes betalingsfrister for A-skat, AM-bidrag og moms og indført låneordninger for A-skat, AM-bidrag, moms og lønsumsafgift.
Efter nedlukningerne i dele af økonomien er der nu igen fremgang i dansk økonomi.
Der er dog fortsat nogle brancher, som har været særligt hårdt ramt af nedlukning end andre brancher, og som fortsat har brug for hjælp.
På den baggrund har regeringen (Socialdemokratiet), Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Liberal Alliance og Alternativet den 9. september 2021 indgået »Aftale om udfasning af likviditetstiltag på skatteområdet«.
Nærværende lovforslag har til formål at udmønte denne aftale.
 For det første foreslås det at udskyde tilbagebetalingsfristen for de momslån, der forfalder til betaling den 1. november 2021 og den 1. februar 2022, til den 1. april 2022. Dermed udskydes tilbagebetalingsfristerne for ca. 61.000 momslån for samlet knap 21 mia. kr. med hhv. to og fem måneder.
 For det andet foreslås det, at den maksimale varighed for betalingsordninger vedrørende skattekontogæld forlænget fra 12 til 24 måneder i en midlertidig periode omkring den 1. april 2022. Det vil give virksomhederne mulighed for at oprette en samlet og lang betalingsordning for de momslån, som får udskudt tilbagebetalingsfristen til den 1. april 2022, og det A-skattelån, som i forvejen skal tilbagebetales den 1. april 2022.
 For det tredje foreslås det, at beløbsgrænsen for kreditsaldoen på skattekontoen nedsættes fra 100 mia. kr. til 350 mio. kr. fra og med den 1. februar 2022, da det konkrete behov for en højere beløbsgrænse nu kendes.
 Lovforslaget har som følge af dets hastende karakter alene været i høring i en uge forud for fremsættelsen, og det har ikke været muligt at sikre vedtagelse af lovforslaget senest 4 uger før den 1. januar eller den 1. juli.
 Det foreslås, at loven træder i kraft den 22. oktober 2021. Det foreslås dog, at skatteministeren fastsætter tidspunktet for ikrafttræden af lovens del om udskydelse af tilbagebetalingsfristerne for momslånene, da denne del af loven vurderes at indebære statsstøtte og først kan sættes i kraft, når Europa-Kommissionen har godkendt udskydelsen af tilbagebetalingsfristerne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings (hurtige og) velvillige behandling.
