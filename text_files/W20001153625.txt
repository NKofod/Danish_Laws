Landsskatteretskendelse Etableringskonto - efterbeskatning - separation/skilsmisse - arbejdskrav Forventningsprincippet Reference:
ETBL § 5 A klagede for indkomståret 1997 over, at  

 skatteankenævnet havde fundet, at der skulle ske efterbeskatning af  

 etableringskontoindskud.
Det fremgik af sagens oplysninger, at klageren i  

 indkomstårene 1994, 1995 og 1996 havde foretaget indskud på en  

 etableringskonto med 50.000 kr. pr. år.
Den 31. juli 1997 hævede  

 han de pågældende midler til anvendelse i forbindelse med hans nu  

 forhenværende hustrus etablering som landmand.
Hustruen købte  

 den 1. august 1997 halvdelen af sine forældres landbrugsejendom, og  

 etableringskontomidlerne blev anvendt til forlodsafskrivning på  

 bygninger på ejendommen.
Klageren havde oplyst, at det hele tiden havde været  

 hensigten, at han og hustruen skulle overtage hendes forældres  

 gård, og han begyndte derfor i 1994 at indbetale på en  

 etableringskonto.
I slutningen af 1996 og begyndelsen af 1997 blev det  

 aftalt, at hustruen skulle købe halvdelen af gården, som hun  

 skulle have særeje på, mens han skulle have særeje på  

 den ejendom, hvor de havde bopæl.
Hustruen skulle arbejde på  

 gården og hendes forældre skulle indtil videre blive boende  

 på gården.
 Det fremgik videre af sagens oplysninger, at klageren og  

 hustruen, der blev gift den 8. januar 1995, blev separeret den 6. november  

 1997 og skilt den 2. november 1998. Parret, der havde boet sammen siden 1990,  

 havde to børn, der var født i henholdsvis 1992 og 1994.
 Ved separationen indgik de omhandlede frigivne  

 etableringskontomidler efter aftale mellem parterne i bodelingen,  

 således at hustruen beholdt beløbet, og således at hun som  

 modydelser for forlodsafskrivningen modtog 75.000 kr.
Skatteankenævnet havde fundet, at der skulle ske  

 efterbeskatning af de hævede etableringskontomidler.
Som begrundelse  

 herfor havde nævnet anført, at betingelsen i  

 etableringskontolovens § 5, stk. 2 og 3 om, at kontohaveren eller dennes  

 ægtefælle deltog med personlig indsats i virksomheden i ikke  

 uvæsentligt omfang i det år, hvor indskuddene anvendtes til  

 forlods afskrivning og det følgende indkomstår, ikke kunne anses  

 for opfyldt i det foreliggende tilfælde, idet klageren blev separeret i  

 1997 og skilt i 1998. Nævnet havde herved henvist til ordlyden af  

 etableringskontolovens § 5, stk. 3, 4. og 5. punktum, hvori var  

 anført: " Hvis kun en af ægtefællerne driver virksomheden,  

 gælder 2. pkt., når denne ægtefælle bliver  

 uarbejdsdygtig.
Kravet om personlig arbejdsindsats bortfalder tilsvarende i  

 tilfælde af den skattepligtiges eller dennes ægtefælles  

 død eller konkurs samt ved virksomhedsophør." Nævnet havde anført, at da separation og  

 skilsmisse ikke var nævnt i de meget præcist opregnede  

 undtagelser måtte det anses, at det var en betingelse for, at  

 arbejdskravet var opfyldt, at ægtefællerne var gift i både  

 det år, hvor indskuddene blev hævet og i det efterfølgende  

 indkomstår.
 Nævnet havde herefter i henhold til  

 etableringskontolovens § 11 A forhøjet klagerens skattepligtige  

 indkomst for 1997 således:
Indskud etableringskonto 1994 50.000 kr.
+ tillæg 15% 7.500 kr.
Indskud etableringskonto 1995 50.000 kr.
+ tillæg 10% 5.000 kr.
Indskud etableringskonto 1996 50.000 kr.
+ tillæg 5% 2.500 kr.
Forhøjelse i alt 165.000 kr.
Klageren havde over for Landsskatteretten nedlagt  

 påstand om ophævelse af den foretagne efterbeskatning.
Til  

 støtte for påstanden havde klageren anført, at  

 betingelserne i etableringskontolovens § 5, stk. 3, efter hans opfattelse var  

 opfyldt.
Klageren havde herved anført, at hustruen til fulde havde  

 opfyldt kravene i etableringskontolovens regler vedrørende både  

 arbejdsindsats og anskaffelsessum m.v., at der hverken i afgørelser,  

 etableringskontolovens forarbejder eller andre steder var anført, at  

 der blev stillet krav om, at ægtefæller skulle vedblive med at  

 være gift i etableringsåret og det efterfølgende år  

 for at opfylde lovens krav, og at det ikke havde været lovgivers  

 hensigt, at lovligt anvendte etableringskontomidler skulle beskattes,  

 når man efter etableringstidspunktet blev separeret eller skilt.
Klageren havde videre anført, at aftalen om, at  

 hustruen skulle overtage halvdelen af hendes forældres gård, blev  

 indgået lang tid før den officielle overtagelsesdag, og at ingen  

 på dette tidspunkt var vidende om, at ægteskabet ikke ville  

 holde.
Klageren havde herved understreget, at der på ingen måde  

 havde været tale om skattespekulation.
 Endvidere havde klageren anført, at hans far forud  

 for bodelingen henvendte sig til den stedlige skatteforvaltning, der efter at  

 have undersøgt spørgsmålet hos told- og skatteregionen,  

 oplyste, at der efter forvaltningens opfattelse ikke var noget krav om, at  

 ægtefællerne skulle vedblive med at være gift i  

 etableringsåret og det efterfølgende år, og at der derfor  

 ikke skulle ske efterbeskatning, under forudsætning af, at hustruen  

 fortsatte med at opfylde betingelserne i etableringskontoloven.
 Klageren havde fremlagt to notater af 16. oktober 1997 og  

 10. december 1998, som hans far havde foretaget under telefonsamtalerne med  

 den pågældende medarbejder i skatteforvaltningen, og klageren  

 havde bl.a. henvist til, at det var anført på notaterne, at der  

 ikke skulle betales skat, at dette var besluttet sammen med Told- og Skat,  

 samt at fordelingen skriftligt skulle indgå i boopgørelsen.
 Klageren havde videre anført, at han tillige  

 undersøgte spørgsmålet ved henvendelse til en  

 landboforening, hvor han fik samme svar som fra den stedlige  

 skatteforvaltning, og han og hustruen havde derfor været i god tro  

 på både etableringstidspunktet og bodelingstidspunktet.
Landsskatteretten bemærkede, at for at en skatteyder  

 kunne støtte ret på det såkaldte forventningsprincip,  

 måtte der have foreligget en positiv tilkendegivelse fra en offentlig  

 myndighed om et forhold, der havde betydning for de løbende  

 skatteansættelser.
For at der kunne etableres en retsbeskyttet  

 forventning skulle der være foretaget en egentlig ligningsmæssig  

 gennemgang, dvs. at der skulle være foretaget en ligningsmæssig  

 stillingtagen til det omhandlede spørgsmål.
En skattemyndigheds  

 svar på forespørgsler, der ikke var omfattet af lov om bindende  

 forhåndsbesked, kunne normalt ikke danne grundlag for en retsbeskyttet  

 forventning.
Bl.a. kunne svar i forbindelse med en isoleret telefonisk eller  

 personlig henvendelse ikke danne grundlag for en retsbeskyttet  

 forventning.
 Landsskatteretten fandt derfor ikke, at klageren som  

 følge af de af skattemyndighederne i sagen telefonisk afgivne  

 oplysninger, havde været bibragt en sådan forventning om den  

 skattemæssige behandling af de pågældende  

 etableringskontomidler, at klageren ud fra forventningsprincippet kunne  

 støtte ret herpå.
Landsskatteretten fandt endvidere, idet retten kunne  

 tiltræde det af skatteankenævnet anførte, at det var med  

 rette, at betingelsen om arbejdskravet, jf. etableringskontolovens § 5, stk.  

 2, således som denne bestemmelse måtte fortolkes, henset til den  

 udtrykkelige opregning i etableringskontolovens § 5, stk. 3, 4. og 5.  

 punktum, ikke var opfyldt i det foreliggende tilfælde.
Den  

 påklagede ansættelse blev stadfæstet.
