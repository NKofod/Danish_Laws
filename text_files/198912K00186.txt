Nr LSF 186 Forslag til Lov om ændring af lov om en børnefamilieydelse Fremsat af Kofod-Svendsen (KRF) Lysholm Christensen (KRF) Glønborg (KRF)  

 Inger Stilling Pedersen (KRF) den 8. februar 1990 § 1 I lov om en børnefamilieydelse, jf. lovbekendtgørelse nr. 692 af 9.  

 november 1989, som ændret ved lov nr. 832 af 19. december 1989, foretages  

 følgende ændringer:
 I § 2 indsættes som nye stykker:
 »Stk. 2. Betingelsen i stk. 1, nr. 1, finder ikke anvendelse på  

 personer udsendt af den danske stat, danske hjælpeorganisationer, danske  

 missionsselskaber, FN-organisationer samt udstationerede fra danske  

 erhvervsvirksomheder.
Stk. 3. Betingelsen i stk. 1, nr. 2, finder ikke anvendelse på børn af  

 personer udsendt af den danske stat, danske hjælpeorganisationer, danske  

 missionsselskaber, FN-organisationer samt udstationerede fra danske  

 erhvervsvirksomheder.« § 2 Loven træder i kraft den 1. januar 1991.
Bemærkninger til lovforslaget Almindelige bemærkninger Lovforslaget går ud på at udvide personkredsen, der er berettiget til at  

 modtage børnefamilieydelse.
Forslagsstillerne finder det rimeligt, at visse persongrupper, der ikke  

 opfylder betingelserne i lov om børnefamilieydelse § 2, stk. 1, nr. 1-2, får  

 mulighed for at modtage børnefamilieydelse.
Følgende persongrupper foreslås  

 omfattet: personer udsendt af den danske stat, danske hjælpeorganisationer,  

 danske missionsselskaber, FN-organisationer samt udstationerede fra danske  

 erhvervsvirksomheder.
Ved personer udsendt af den danske stat forstås ansatte  

 ved ambassader og personer udsendt af Danida.
Et af hovedmålene med indførelse af børnefamilieydelsen var at forbedre  

 forholdene for børnefamilierne.
Ved at udvide anvendelsesområdet afskaffes en  

 forskelsbehandling, der på mange måder virker urimelig.
Lovforslaget indebærer, at disse persongrupper bliver berettiget til at  

 modtage børnefamilieydelse.
Disse persongrupper er kendetegnet ved, at de har  

 bevaret en ikke ubetydelig tilknytning til Danmark.
Personer udsendt af den danske stat, danske hjælpeorganisationer, danske  

 missionsselskaber og FN-organisationer udfører idealistisk arbejde, der er  

 med til at afhjælpe nøden i mange lande.
Efter forslagsstillernes opfattelse  

 bør dansk lovgivning ikke vanskeliggøre dette arbejde.
Ligeledes bør dansk  

 lovgivning fremme dansk erhvervslivs muligheder i andre lande.
For Danmark er det fordelagtigt, at de pågældende sikres gode muligheder  

 for at arbejde i andre lande.
Det vil gøre det lettere at arbejde i udlandet,  

 og det danske samfund vil drage fordel af et øget kendskab til disse lande og  

 deres befolkning.
Specielt dansk erhvervsliv vil på længere sigt have gavn  

 heraf, bl.a. gennem bedre eksportmuligheder.
 Lovforslaget indebærer ingen ændringer i retten til børnefamilieydelsen  

 til personer, der er omfattet af EF-forordning nr. 1408/71, og heller ikke  

 til personer, der efter overenskomst med andre stater er omfattet af dansk  

 lovgivning om social sikring under ophold i en anden stat.
Bemærkninger til de enkelte bestemmelser Til § 1 Det foreslås, at børnefamilieydelsen også gives for børn under 18 år af  

 personer udsendt af den danske stat, danske hjælpeorganisationer, danske  

 missionsselskaber, FN-organisationer samt udstationerede fra danske  

 erhvervsvirksomheder, uanset betingelserne i børnefamilieydelsesloven § 2,  

 stk. 1, nr. 1 og 2.
Til § 2 Det foreslås, at børnefamilieydelsen til den foreslåede udvidede  

 personkreds får virkning fra og med den 1. januar 1991.
