 Herved bekendtgøres lov nr. 256 af 27. maj 1950 om værn  

 for dyr med de ændringer, der følger af lov nr. 193 af 12. juni 1962 og lov  

 nr. 203 af 23. maj 1979.
Behandlingen af dyr § 1.  Dyr skal behandles forsvarligt og må ikke ved  

 vanrøgt, overanstrengelse eller på anden måde udsættes for unødig lidelse.
 § 2.  Enhver, der holder dyr, skal drage omsorg for,  

 at dyret får tilstrækkeligt og egnet foder og drikke, og at det iøvrigt  

 passes og plejes forsvarligt, herunder at dets opholdsrum er forsvarligt  

 indrettet.
 § 3.  Det er forbudt:
1. ved bindsel, tøjr eller anbringelse af andre  

 indretninger at hemme dyrs bevægelsesfrihed på en måde, der volder dyret  

 smerte eller hindrer det i at opnå fornøden hvile, 2. at slå dyr med genstande, der er egnede til at  

 volde dyret beskadigelser eller stærke smerter, 3. at anvende afsvidning af dyrs hårlag i stedet for  

 klipning eller for at dræbe utøj, 4. at sætte søm, ståltråd eller lignende i trynen på  

 svin for at hindre dem i at rode i jorden.
Det er derimod tilladt at anvende  

 glatte ringe og agraffer til at hindre svin i at rode i jorden, 5. ved forløsning af dyr at anvende kraftmaskiner og  

 hestetræk til udtrækning af fosteret, 6. at tvangsfodre fjerkræ i fedningsøjemed, 7. at anvende levende dyr som mål ved øvelses- og  

 kapskydninger og 8. at beskyde kron-, sika- og dåvildt, sæler og  

 lignende større dyr med hagl.
 § 4.  Det er endvidere forbudt:
1. at transportere levende fisk ved hjælp af stænger,  

 vidjer, kroge eller snore, anbragt gennem gællerne, kæberne eller lignende, 2. ved vejning af levende fisk at stikke den til  

 vægtredskabet hørende krog gennem nogen del af dyret, og 3. at bruge andre levende hvirveldyr end fisk som agn.
§ 4 a.  Æglægningsbure må kun anvendes med tilladelse  

 fra veterinærdirektoratet.
Tilladelserne meddeles for 5 år ad gangen.
 Stk. 2.  Justitsministeren fastsætter nærmere regler om  

 vilkårene for tilladelse og om dyrenes pasning og pleje.
 Stk. 3.  Justitsministeren kan fastsætte nærmere regler  

 om indretningen, driften og anvendelsen af andre ægproduktionssystemer end  

 det i stk. 1 og stk. 2 nævnte.
 § 4 b.  Veterinærdirektoratet kan tilbagekalde en  

 tilladelse til at anvende æglægningsbure, såfremt der er sket grov eller  

 gentagen overtrædelse af vilkårene for tilladelsen eller af reglerne om  

 dyrenes pasning og pleje.
 § 4 c.  Afgørelser, der træffes i henhold til § 4 a,  

 stk. 1, og § 4 b, kan ikke indbringes for anden administrativ myndighed.
 § 5.  Heste, om hvilke der foreligger erklæring fra  

 dyrlæge om, at de enten er udslidte eller på grund af alder, kroniske,  

 uhelbredelige lidelser eller fremtrædende unoder er uegnede til brug, samt  

 heste, som er overtagne eller erstattede af forsikringsselskaber som  

 uhelbredelige og uanvendelige til brug, må ikke overdrages eller erhverves  

 til andet formål end slagtning, medmindre politimesteren (politidirektøren)  

 meddeler samtykke til overdragelsen, eller denne sker i forbindelse med  

 overdragelse af den ejendom eller virksomhed, ved hvilken hesten benyttes.
 § 6.  Dyr må ikke dresseres eller bruges til  

 fremvisning, cirkusforestillinger, filmsoptagelser eller lignende, såfremt  

 dyret herved påføres skade eller alvorlig smerte.
Stk. 2.  Vilde dyr må ikke anvendes ved forestillinger i  

 cirkus, varieteer og lignende virksomheder.
Fremvisning af dyr i omrejsende  

 menagerier må ikke finde sted.
Stk. 3.  Zoologiske haver, dyreparker og lignende må  

 ikke oprettes uden politiets tilladelse.
Justitsministeren kan give nærmere  

 forskrifter om tilsyn med sådanne virksomheder og om dyrenes opholdsrum, bure  

 m.v.
 Stk. 4.  Justitsministeren kan meddele undtagelse fra  

 bestemmelsen i stk. 2, 1. punktum.
 Aflivning og operative indgreb m.v.
§ 7.  Den, der vil aflive et dyr, skal sikre sig, at  

 dyret dræbes så hurtigt og så smertefrit som muligt.
Større dyr, særlig heste  

 og kvæg, der på grund af tilskadekomst, herunder benbrud, skal aflives, må  

 ikke, medmindre særlige forhold gør sig gældende, transporteres til  

 slagtning, men skal dræbes på stedet.
 § 8.  Kastration af dyr må kun foretages af en dyrlæge  

 og skal finde sted under anvendelse af bedøvning.
 Stk. 2.  Undtaget fra bestemmelsen i stk. 1 er  

 kastration af fjerkræ samt af lam, der ikke er over 5 uger gamle, grise og  

 kalve, der ikke er over 8 uger gamle, og kaniner, der ikke er over 4 måneder  

 gamle.
 Stk. 3.  Kastration kan foretages uden bedøvning,  

 såfremt det drejer sig om tyre, som ikke er over 1 år gamle, væddere og  

 orner, som ikke er over 6 måneder gamle, hunde, som ikke er over 2 måneder  

 gamle, og - bortset fra heste - andre ikke særligt nævnte dyr, som ikke er  

 over 4 måneder gamle.
Stk. 4.  Transport af kastrerede heste i jernbanevogn,  

 skib, lastautomobil eller andet befordringsmiddel må først ske 14 dage efter  

 kastration.
Hvor kastration foretages i kortere afstand fra hestens hjemsted  

 eller opholdssted, er det dog tilladt inden udløbet af nævnte tidsrum at  

 transportere denne tilbage med lastautomobil.
§ 9.  Kupering af halen på heste og køer og af ørerne  

 og halen på hunde må kun ske, hvis det af lægelige hensyn er påkrævet.
Den må  

 kun foretages af en dyrlæge og skal finde sted under bedøvning.
 Stk. 2.  Undtaget fra bestemmelserne i stk. 1 er  

 kupering af halen på hunde, der ikke er 8 dage gamle.
§ 10.  Fjernelse af mælketænder hos heste er forbudt,  

 medmindre den blivende tand er i frembrud og kan ses.
I andre tilfælde, hvor  

 fjernelse af tænder hos heste er nødvendig, må denne kun foretages af en  

 dyrlæge.
 Stk. 2.  Fjernelse af tandkød på heste må kun foretages  

 af en dyrlæge.
 § 11.  Andre operative indgreb på dyr end de i §§ 9-11  

 omhandlede, der kan påføre dyret lidelse, bortset fra uvæsentlig smerte af  

 rent forbigående beskaffenhed, må kun foretages af en dyrlæge, medmindre  

 behandlingens iværksættelse må anses for uopsættelig.
 § 12.  Om tilladelse til at foretage smerteforvoldende  

 forsøg med dyr i videnskabeligt øjemed gælder, hvad der derom er foreskrevet  

 i den til enhver tid gældende lovgivning.
 Tilsyn med lovens overholdelse m.v.
§ 13.  Såfremt et dyr på grund af underernæring er så  

 afmagret eller afkræftet, at dets tilstand er uforsvarlig, kan politiet under  

 en daglig bøde pålægge ejeren eller den, hvem omsorgen for dyret påhviler, at  

 træffe foranstaltning til, at dyret fodres på en forsvarlig måde.
Endvidere  

 kan politiet, hvis et dyrs ernæringstilstand eller helbredstilstand gør det  

 påkrævet, ligeledes under pålæg af daglige bøder forbyde brugen af det for et  

 tidsrum af indtil 2 måneder, hvilken frist kan forlænges, dog kun for et  

 tidsrum af 2 måneder ad gangen.
De nævnte pålæg, der kun kan udfærdiges efter  

 indhentet erklæring fra en dyrlæge, skal foreligge skriftligt og indeholde  

 oplysning om den i stk. 2 nævnte frist for sagens indbringelse for  

 kredsdyrlægen.
Dyrets ejer har ret til at udpege den dyrlæge, som skal afgive  

 erklæring. Ønsker han ikke at benytte denne ret, eller opgiver han ikke inden  

 24 timer til politiet, hvilken dyrlæge han ønsker benyttet, vælges dyrlægen  

 af politiet.
Stk. 2.  Den, overfor hvem der i medfør af stk. 1  

 meddeles pålæg, kan begære spørgsmålet, om der er grundlag for pålægget,  

 indbragt for kredsdyrlægen indenfor en frist af 3 dage fra pålæggets  

 meddelelse.
I tilfælde, hvor dyrets ejer har benyttet den ham ifølge stk. 1  

 tilkommende ret til at udpege dyrlæge og dennes erklæring går ud på, at der  

 ikke er grundlag for noget pålæg, kan politiet indenfor en frist af 3 dage  

 afæske kredsdyrlægen en erklæring.
Såfremt kredsdyrlægens erklæring giver  

 grundlag for, at det tidligere meddelte pålæg opretholdes, eller at der nu  

 meddeles pålæg, underrettes ejeren herom med tilkendegivelse af, at han ved  

 henvendelse til politiet inden 14 dage fra pålæggets modtagelse kan begære  

 sagen indbragt for retten.
 Stk. 3.  Fremkommer rettidig begæring til politiet om  

 retslig afgørelse, påhviler det politiet at foranledige pålægget prøvet af  

 retten enten under den mod pågældende eventuelt rejste sag for overtrædelse  

 af nærværende lov eller under en for vedkommende underret rejst særlig sag.  

 Indbringelse for domstolene af spørgsmålet om retsgyldigheden af det meddelte  

 pålæg medfører ikke udsættelse af dette.
 Stk. 4.  Rettens afgørelse vedrørende pålægget træffes  

 ved kendelse, der ikke kan indbringes for højere ret.
Stk. 5.  Såfremt dyrlægens eller kredsdyrlægens  

 erklæring giver grundlag for meddelelse af pålæg, er dyrets ejer pligtig at  

 afholde de med erklæringen forbundne udgifter.
Forsåvidt angår kredsdyrlægens  

 erklæring, gælder dette dog kun, dersom sagen af ejeren er begæret indbragt  

 for kredsdyrlægen, og kun de positive udgifter til befordring m.v. vil være  

 at erstatte.
§ 14.  I tilfælde, hvor der til trods for pålæg i  

 medfør af § 13, stk. 1, fortsat finder underernæring sted af et dyr, eller  

 hvor mishandling af et dyr foreligger, kan politiet fjerne dyret og enten for  

 ejerens regning anbringe det andetsteds eller, såfremt dets tilstand er  

 sådan, at det efter indhentet erklæring fra kredsdyrlægen ikke bør leve, lade  

 det aflive.
Udgifterne, der er forbundet dermed, påhviler den pågældende.
§ 15.  Det påhviler enhver dyrlæge, som tilser et  

 tilskadekommet eller sygt dyr, om hvilket han mener, at det ikke kan  

 helbredes, og at det vil medføre unodig lidelse at lade det leve, straks at  

 foranledige det dræbt, såfremt ejeren erklærer sig enig heri, og hvis dyret  

 er forsikret, forsikringsselskabets samtykke foreligger.
Er disse betingelser  

 ikke fyldestgjort, påhviler det dyrlægen omgående at indberette forholdet til  

 politiet.
 Stk. 2.  Når politiet modtager sådan indberetning,  

 indhentes der straks erklæring fra kredsdyrlægen, medmindre ejeren og, hvis  

 dyret er forsikret, forsikringsselskabet erklærer sig indforstået med  

 aflivningen.
Stk. 3.  Kommer politiet ad anden vej til kundskab om,  

 at et sygt eller tilskadekommet dyr befinder sig i en sådan tilstand, at  

 betingelserne for dets aflivning i medfør af stk. 1 må antages at foreligge,  

 indhentes der ligeledes erklæring fra en dyrlæge.
Om ejerens ret til at  

 udpege dyrlægen gælder det i § 13, stk. 1, anførte.
Går dyrlægens erklæring  

 ud på, at dyret bør aflives, sker aflivningen straks, såfremt ejeren erklærer  

 sig enig heri, og, hvis dyret er forsikret, forsikringsselskabets samtykke  

 foreligger.
Er disse betingelser ikke fyldestgjort, indhenter politiet straks  

 erklæring fra kredsdyrlægen.
I tilfælde, hvor dyrets ejer har benyttet den  

 ham tilkommende ret til at udpege dyrlæge og dennes erklæring går ud på, at  

 der ikke er tilstrækkelig grund til aflivning, kan politiet ligeledes  

 indhente erklæring fra kredsdyrlægen.
 Stk. 4.  Dersom den fra kredsdyrlægen i medfør af stk. 2  

 eller stk. 3 indhentede erklæring går ud på, at dyret bør aflives, skal  

 aflivning straks finde sted.
 Stk. 5.  Såfremt et dyr, der kræves aflivet, er anbragt  

 hos en anden end ejeren, skal der snarest muligt søges indhentet erklæring  

 fra ejeren såvel om udpegning af dyrlæge som om hans stilling til den af  

 dyrlægen foreslåede aflivning, dog kun hvis dette kan ske uden at medføre en  

 uforsvarlig forsinkelse af aflivningen.
Stk. 6.  I alle tilfælde, hvor aflivning skal finde  

 sted, meddeles der ejeren eller den, hos hvem dyret er anbragt, skriftligt  

 pålæg herom.
Såfremt pålægget ikke straks efterkommes, sker aflivningen ved  

 politiets foranstaltning.
 Stk. 7.  Når det ville medføre unødige, alvorlige  

 lidelser for et dyr, at den i de foranstående bestemmelser foreskrevne  

 fremgangsmåde anvendes, kan aflivning af et tilskadekommet dyr dog altid  

 finde sted straks, såfremt det er åbenbart, at dyret ikke vil overleve  

 skaderne eller som følge af disse efter den foreskrevne fremgangsmåde  

 alligevel ville blive aflivet.
Stk. 8.  Udgiften ved aflivning påhviler dyrets ejer.  

 Udgiften ved tilvejebringelsen af den i stk. 3, jfr. stk. 5, nævnte  

 dyrlægeerklæring påhviler det offentlige, såfremt afgørelsen går ud på, at  

 aflivning ikke skal finde sted, medens den i modsat fald påhviler dyrets  

 ejer.
Såfremt den af kredsdyrlægen i medfør af stk. 2 og stk. 3 afgivne  

 erklæring går ud på, at aflivning bør finde sted, er ejeren - eller  

 forsikringsselskabet, hvis sagen alene er forelagt kredsdyrlægen på grund af  

 manglende samtykke fra dette - pligtig at erstatte de positive udgifter til  

 befordring m.v.; iøvrigt afholdes udgifterne til kredsdyrlægen af det  

 offentlige.
Samtlige udgifter kan forskudsvis afholdes af politiet.
 Stk. 9.  Vedtagelser i forsikringsaftaler, hvorefter der  

 opstilles særlige regler om den forsikredes ret til erstatning, når dyret  

 aflives i medfør af foranstående bestemmelser, er ikke forpligtende for den  

 forsikrede, såfremt han i behørig tid har underrettet vedkommende dyrlæge  

 eller politiet om, at dyret var forsikret.
 Almindelige bestemmelser og straffebestemmelser m.v.
§ 16.  Angående dyrs transport, slagtning, aflivning,  

 mærkning og deres behandling i anden særlig retning kan der gives forskrifter  

 af justitsministeren, ligesom der i politivedtægter kan optages bestemmelser  

 i så henseende.
Justitsministeren kan endvidere give forskrifter om, at  

 aldersmærkning af heste kun må foretages af personer eller institutioner, der  

 er bemyndiget hertil.
 Stk. 2.  Justitsministeren kan fastsætte bestemmelser  

 angående handel med hunde- og katteskind, herunder om bogføringspligt for  

 opkøbere af sådanne skind.
§ 17.  Det er forbudt uden politiets tilladelse at  

 drive erhvervsmæssig handel med dyr fra butik eller andet fast  

 forretningssted.
Tilladelsen kan til enhver tid tilbagekaldes, såfremt den  

 handlende straffes for overtrædelse af denne lov, eller såfremt dyrene ikke  

 passes og plejes forsvarligt.
 Stk. 2.  Foranstående bestemmelser finder ikke  

 anvendelse på handel med heste, kvæg, svin, får, geder, kaniner, pelsdyr og  

 fjerkræ.
§ 18.  Den, som ved overanstrengelse, vanrøgt eller på  

 anden måde behandler dyr uforsvarligt, straffes for dyrplageri med bøde,  

 hæfte eller med fængsel indtil 1 år.
Har forholdet haft karakteren af  

 mishandling, er straffen fængsel, indtil 1 år, i gentagelsestilfælde 2 år.
Stk. 2.  Den, som iøvrigt overtræder de i denne lov  

 indeholdte eller i medfør af loven meddelte forskrifter, straffes, forsåvidt  

 ikke andet er bestemt, med bøde eller hæfte.
På samme måde straffes den, som  

 overtræder et vilkår for en tilladelse.
 Stk. 3.  Tilsidesætter en dyrlæge sin anmeldelsespligt  

 efter § 15, stk. 1, straffes han med bøde.
§ 19.  Den, der ved dom findes skyldig i mishandling  

 af dyr, såvel som den, der efter tidligere at have gjort sig skyldig i  

 dyrplageri eller i anden overtrædelse af forskrifterne i denne lov eller i  

 lov nr. 152 af 17. maj 1916 om værn for dyr påny findes skyldig i sådan  

 overtrædelse, kan ved dommen for bestandig eller for et nærmere fastsat  

 tidsrum frakendes retten til at eje, bruge, passe eller slagte eller i det  

 hele at beskæftige sig personligt med dyr.
Forbudet kan begrænses til at angå  

 bestemte arter af dyr.
Overtrædelse af forbudet straffes med bøde.
 Stk. 2.  Den, der med viden om et sådant forbud lader en  

 person, hvem retten til at beskæftige sig med dyr helt eller delvis er  

 frakendt i medfør af stk. 1, i sin tjeneste udøve en virksomhed, der strider  

 mod forbudet, straffes med bøde.
§ 20.  Det påhviler forældre, værge, husbond og andre,  

 der har tilsyn med børn under 15 år, at drage omsorg for, at disse ikke gør  

 sig skyldig i overtrædelse af denne lov.
Begås sådan lovovertrædelse af et  

 barn under 15 år, straffes den tilsynsførende for overtrædelsen, såfremt den  

 er begået med hans vidende, uden at han har forsøgt at forhindre det.
 Stk. 2.  Skyldes det grov uagtsomhed fra den  

 tilsynsførendes side, at han har været uvidende om den af barnet begåede  

 overtrædelse, straffes han med bøde eller hæfte.
§ 21.  Sager om overtrædelse af denne lov behandles  

 som politisager.
Bøder efter denne lov tilfalder statskassen.
 Stk. 2.  Udgifter i henhold til denne lov afholdes,  

 forsåvidt ikke andet er bestemt, af det offentlige som udgifter vedrørende  

 politivæsenet.
 § 22.  Loven gælder ikke for Færøerne.
 § 23.  Denne lov træder i kraft 3 måneder efter dens  

 kundgørelse i Lovtidende.
 Stk. 2.  Samtidig ophæves lov nr. 152 af 17. maj 1916 om  

 værn for dyr samt § 196 i borgerlig straffelov, jfr. bek. nr. 215 af 24. juni  

 1939.
 Stk. 3.  De i medfør af § 6 i lov nr. 152 af 17. maj  

 1916 udfærdigede bestemmelser forbliver indtil videre i kraft.
 Lov nr. 193 af 12. juni 1962 indeholder følgende  

 ikrafttrædelsesbestemmelse:
§ 2 Loven træder i kraft den 1. januar 1963.
 Lov nr. 203 af 23. maj 1979 indeholder følgende  

 ikrafttrædelsesbestemmelse:
§ 2 Stk. 1.  Loven træder i kraft den 1. juni 1979.
 Stk. 2.  Straf for anvendelse af æglægningsbure i tiden  

 indtil den 1. december 1979 kan kun pålægges, såfremt der ikke er indgivet  

 ansøgning om tilladelse, jfr. § 4 a, stk. 1, inden den 1. september 1979.
