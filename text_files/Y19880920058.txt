 Udtalt, at det, medmindre andet er bestemt, tilkommer  

 kommunalbestyrelsen at afgøre, hvordan kommunalbestyrelsens repræsentant(er)  

 skal varetage kommunens interesser i forbindelse med afstemning om en sag i  

 et fællesskabsorgan.
Endvidere udtalt, at kommunalbestyrelsens eventuelle beslutning om,  

 hvorledes kommunens repræsentanter skal udøve deres stemmeret, også har  

 bindende virkning for den eller de repræsentanter, som er udpeget af et  

 mindretal i kommunalbestyrelsen.
Også i tilfælde, hvor kommunalbestyrelsen  

 har udpeget andre end medlemmer af kommunalbestyrelsen til et  

 fællesskabsorgan, må sådanne medlemmer efter Indenrigsministeriets opfattelse  

 være underkastet samme instruktionsbeføjelse fra kommunalbestyrelsen som dens  

 medlemmer.
Indenrigsministeriets udtalelse, der var en generel besvarelse af en  

 generelt holdt forespørgsel fra en borgmester, blev påklaget til Folketingets  

 Ombudsmand.
Over for ombudsmanden uddybede ministeriet sin udtalelse og  

 anførte bl.a., at det er kommunalbestyrelsen, der afgør, om der i en konkret  

 sag foreligger en interesse af en sådan betydning for kommunen, at  

 kommunalbestyrelsen finder anledning til at træffe beslutning om, at  

 kommunalbestyrelsens repræsentanter i fællesskabsorganet skal være forpligtet  

 til ved stemmeafgivning at følge kommunalbestyrelsens vedtagelse.
Ministeriet  

 bemærkede herved, at der ved varetagelse af kommunens interesser ikke gælder  

 nogen kvalitative begrænsninger med hensyn til adgangen til at give bundet  

 mandat, men at det i praksis særlig vil være aktuelt, når der er tale om en  

 varetagelse af interesser, der er af væsentlig betydning for den pågældende  

 kommune.
Folketingets Ombudsmand udtalte, at der er en lang tradition for, at  

 de kommunale tilsynsmyndigheder afgiver vejledende udtalelser på anmodning  

 fra kommuner vedrørende kommunalretlige spørgsmål.
Det gav derfor ikke  

 grundlag for kritik, at Indenrigsministeriet besvarede borgmesterens helt  

 generelt formulerede spørgsmål, samt at ministeriet udtalte sig uden forinden  

 at have indhentet nærmere oplysning om den konkrete sag, som ifølge  

 borgmesteren havde givet anledning til forespørgslen.
 Indenrigsministeriets beskrivelse af den gældende retstilstand med  

 hensyn til spørgsmålet om adgangen til at pålægge kommunale repræsentanter  

 bundet mandat gav ikke ombudsmanden anledning til bemærkninger.
 I tilslutning til tidligere brevveksling, senest Deres skrivelse af 27.  

 februar 1990 vedrørende kommunalbestyrelsers adgang til at afgøre, hvorledes  

 kommunale repræsentanter skal stemme i fælleskommunale organer, skal jeg  

 meddele, at jeg nu har foretaget den endelige gennemgang af sagen.
I skrivelse af 26. oktober 1988 bad Overborgmesteren i København  

 indenrigsministeren om at udtale sig om, hvorvidt en kommunalbestyrelse ved  

 en flertalsbeslutning kan afgøre, hvorledes dens repræsentanter i et  

 fællesorgan skal forholde sig ved afstemning om en sag i fællesorganet.
Han  

 henviste til, at spørgsmålet var aktuelt i forbindelse med en konkret sag .
Ministeren svarede i skrivelse af 4. november 1988 på følgende måde: I  

 denne anledning skal man oplyse, at det af § 2, stk. 1, i lov om Københavns  

 Kommunes styrelse, jf. lovbekendtgørelse nr. 314 af 20. juni 1984 fremgår, at  

 Københavns Kommunes anliggender styres af kommunalbestyrelsen.
Efter lovens §  

 10, stk. 3, træffes beslutninger, medmindre andet er bestemt, ved  

 stemmeflertal.
Det forhold, at en kommunalbestyrelse ved at indtræde i et fællesskab har  

 fraskrevet sig en del af sin kompetence, medfører ikke, at  

 kommunalbestyrelsen herved er afskåret fra at træffe bestemmelse om, hvordan  

 kommunalbestyrelsne ønsker kommunens interesser varetaget i fælelsskabet.
De  

 medlemmer af fælelsskabsorganet, som kommunalbestyrelsen har valgt, er  

 interesserepræsentanter for kommunen.
 Det er således antaget, at det, medmindre andet er bestemt, tilkommer  

 kommunalbestyrelsen at afgøre, hvordan kommunalbestyrelsens repræsentant(er)  

 skal varetage kommunens interesser i forbindelse med afstemning om en sag i  

 et fællesskabsorgan.
Det bemærkes, at kommunalbestyrelsens eventuelle beslutning om, hvorledes  

 kommunens repræsentanter skal udøve deres stemmeret, også har bindende  

 virkning for den eller de repræsentanter, som er udpeget af et mindretal i  

 kommunalbestyrelsen.
Også i tilfælde,hvor kommunalbestyrelsen har udpeget  

 andre medlemmer af kommunalbestyrelsen til et fællesskabsorgan, må sådanne  

 medlemmer, efter Indenrigsministeriets opfatelse, være underkastet samme  

 instruktionsbeføjelse fra kommunalbestyrelsen som dens medlemmer.
I Deres klage til mig har De dels bestridt indenrigsministerens udtalelse  

 som en korrekt gengivelse af gældende ret, dels kritiseret, at ministeriet  

 ikke har sørget for at tilvejebringe en lovgivningsmæssig stillingtagen til  

 spørgsmålet.
De har herved henvist til udtalelsen i Folketingets Ombudsmands  

 beretning for 1980, side 151ff., samt til, at ombudsmanden i den pågældende  

 sag henstillede til Indenrigsministeriet at sørge for en sådan stillingtagen  

 til spørgsmålet fra lovgivers side.
I den nævnte sag gav ombudsmanden udtryk for, at han var enig med  

 Indenrigsministeriet i, at der kan anføres væsentlige reale hensyn til støtte  

 for antagelsen om, at der gælder en grundsætning, hvorefter en  

 kommunalbestyrelse har adgang til at give bundet mandat til  

 kommunalbestyrelsens repræsentanter i fællesorganer, selvskabsorganer m.v.,  

 og at en sådan grundsætning ligeledes havde støtte i den juridiske  

 litteratur.
Samtidig pegede ombudsmanden på, at grundsætningen hverken havde  

 klar lovgivningsmæssig støtte eller støtte i retspraksis eller i  

 administrativ praksis.
Han fandt det utilfredsstillende, at et spørgsmål af  

 så principiel karakter vedrørende kommuners deltagelse i kommunale  

 fællesskaber m.v. ikke lod sig besvare med større sikkerhed på grundlag af  

 reglerne i den gældende styrelseslov.
På denne baggrund henstillede han, at  

 Indenrigsministeriet overvejede . . . om det ikke måtte være rigtigst ved en  

 kommende ændring af styrelsesloven at søge tilvejebragt en klar  

 lovgivningsmæssig stillingtagen til spørgsmålet.
 I en udtalelse af 6. juli 1989 til mig har Indenrigsministeriet oplyst, at  

 spørgsmålet om gennemførelsen af en udtrykkelig regulering af spørgsmålet i  

 styrelsesloven har været overvejet i Indenrigsministeriets udvalg om  

 ansvarsplacering i kommunestyret og omtalt side 125-126 i udvalgets  

 betænkning - betænkning nr. 996 om Ansvarsplacering og reaktionsmuligheder i  

 kommunestyret, 1988. Ministeriet redegjorde for de overvejelser, der havde  

 været gjort i den anledning, på følgende måde: . . .
Det har i Indenrigsministeriet været overvejet at søge tilvejebragt en  

 lovgivningsmæssig stillingtagen til den nævnte grundsætning i  

 overensstemmelse med ombudsmandens henstilling herom.
Problemstillingen har  

 således været overvejet i udvalget om ansvarsplacering og reaktionsmuligheder  

 i kommunestyret, jf. den nævnte betænkning side 125-126. Det fremgår heraf,  

 at udvalget fandt, at problemstillingen i praksis ikke altid ville være så  

 klar, som det var tilfældet i den sag, der er omtalt i FOB 1980. F.eks. kan  

 en sag under behandlingen i et fællesorgan udvikle sig anderledes, end det er  

 forudset i kommunalbestyrelsen, og repræsentanten kan da komme i en  

 ubehagelig konfliktsituation, når både kommunalbestyrelsens og fællesskabets  

 interesser skal tilgodeses.
Undertiden må det anses for umuligt for  

 kommunalbestyrelsen at give et bundet mandat, fordi dagsordenen for  

 fællesskabets møde ikke er oplysende nok.
Det var på denne baggrund opfattelsen i udvalget om ansvarsplacering og  

 reaktionsmuligheder i kommunestyret, at det ville være vanskeligt at udforme  

 en generel lovregel på området.
Udvalget udtalte i denne forbindelse, at  

 problemerne imidlertid ikke burde føre til, at man ophævede adgangen til at  

 give bundet mandat, således at enhver repræsentant kunne stemme frit.
Ved sin  

 indtræden i fællesskabet havde den enkelte kommunalbestyrelse fraskrevet sig  

 en del af sin kompetence og var henvist til ved afstemninger i fællesskabet  

 at søge sine synspunkter gennemført gennem kommunens repræsentant(er) i  

 fællesskabet.
Det måtte derfor have formodningen for sig, at  

 kommunalbestyrelsen, som i øvrigt har den afgørende indflydelse på kommunens  

 anliggender, ved almindelig flertalsbeslutning måtte kunne bestemme,  

 hvorledes kommunalbestyrelsen ønsker kommunens interesser varetaget i  

 fællesskabsorganet.
Det var endvidere udvalgets opfattelse, at hvis man ophævede adgangen til  

 at give bundet mandat, måtte man samtidig ændre de nuværende regler om valg  

 af repræsentanter til fællesskabsorganer.
I dag udpeges repræsentanterne ved  

 forholdstalsvalg i overensstemmelse med § 25 i lov om kommunernes styrelse,  

 men hvis repræsentanter, som er udpeget af mindretal i kommunalbestyrelsen,  

 blev stillet frit, måtte man gå over til flertalsvalg.
Det måtte imidlertid  

 efter udvalgets opfattelse foretrækkes, at kommunalbestyrelsens mindretal  

 fortsat får mulighed for at udpege repræsentanter til fællesskabsorganer,  

 idet de herved kan følge arbejdet og gøre deres synspunkter gældende, både i  

 kommunalbestyrelsen, inden der træffes beslutning, og under forhandlinger og  

 afstemninger i fællesskabet i de tilfælde, hvor der ikke er givet bundet  

 mandat.
 Udvalget tilkendegav samtidig, at retten til at give bundet mandat  

 formentlig bør være begrænset til tilfælde, hvor kommunens interesser skal  

 varetages, mens bundet mandat ikke burde kunne gives i tilfællde, hvor  

 fællesskabsorganets egne interesser drøftes.
 Indenrigsministeriet er enig i de af udvalget tilkendegivne synspunkter,  

 og ministeriet har således ikke fundet grundlag for at søge en  

 lovgivningsmæssig stillingtagen tilvejebragt. . . .
 Indenrigsministeriet uddybede samtidig ministeriets opfattelse af den  

 gældende retstilstand således: . . .
Den anførte kommunalretlige grundsætning må vel antages at gælde, uanset  

 om der i det pågældnede selskabs vedtægter er indsat en bestemmelse om, at  

 kommunens repræsentant(er) er bundet af kommunalbestyrelsens beslutninger, og  

 uanset hvilke procedureregler - herunder eventuelle krav om 2 behandlinger i  

 fællesskabsorganet - der er angivet i selskabets vedtægter.
En eventuel  

 udtrykkelig vedtægtsbestemmelse om bundet mandat kan normalt ikke anses for  

 udtømmende at have gjort op med de tilfælde,hvor de i fællesskabet deltagende  

 kommunalbestyrelser kan forpligte deres repræsentanter til at stemme i  

 overensstemmelse med flertallets afgørelser.
Der henvises herved til FOB  

 1980, side 160-161.
Som anført i ministeriets skrivelse af 4. november 1988 er det  

 varetagelsen af kommunens interesser, der er afgørende for, om  

 kommunalbestyrelsen kan give bundet mandat.
Det er kommunalbestyrelsen, der  

 afgør, om der i en konkret sag foreligger en interesse af en sådan betydning  

 for vedkommende kommune, at kommunalbestyrelsen finder anledning til at  

 træffe beslutning om, at kommunalbestyrelsens repræsentanter i  

 fællesskabsorganet skal være forpligtet til ved stemmeafgivning at følge  

 kommunalbestyrelsens vedtagelse. . . .
Da der efter ministeriets opfattelse gælder en almindelig grundsætning om  

 at kommunale repræsentanter ved afstemning i fællesskabsorganer er bundet af  

 vedtagelser vedrørende stemmeafgivning, som de respektive kommunalbestyrelser  

 måtte have truffet, har ministeriet kunnet give en generel besvarelse på den  

 generelt holdte forespørgsel.
Besvarelsen vedrører således alle kommunale  

 fællesskaber.
Det typiske er samarbejdsaftaler, der betegner sig som  

 kommunalt fællesskab eller interessentskab . Forbeholdet i ministeriets  

 besvarelse ( medmindre andet er bestemt ) sigter på de særlige tilfælde, hvor  

 adgangen til at give bundet mandat måtte være begrænset som følge af  

 bestemmelser i vedtægterne m.v. eller lovgivningen. . . .
 Specielt med henblik på Deres kritik af ministeriets skrivelse af 4.  

 november 1988 bemærkede ministeriet følgende: . . .
Der var ikke i overborgmester Egon Weidekamps skrivelse af 26. oktober  

 1988, som blev besvaret ved Indenrigsministeriets skrivelse af 4. november  

 1988, rejst spørgsmål om, under hvilke betingelser kommunalbestyrelsen kan  

 give bundet mandat, men alene om kommunalbestyrelsens flertal kan afgøre,  

 hvorledes dens repræsentanter skal stemme.
I ministeriets skrivelse af 4.  

 november 1988 er der i overensstemmelse hermed alene generelt taget stilling  

 til, om kommunalbestyrelsens flertal kan give bundet mandat.
Det bemærkes  

 herved, at der ved varetagelse af kommunens interesser ikke gælder nogen  

 kvalitative begrænsninger med hensyn til adgangen til at give bundet mandat,  

 men i praksis vil det som ovenfor angivet særlig være aktuelt, når der er  

 tale om en varetagelse af interesser, der er af væsentlig betydning for den  

 pågældende kommune.
For så vidt det af Martin G unter i skrivelsen af 9. januar 1989 er  

 anført, at kommunalbestyrelsen udtrykkeligt må træffe beslutning om, at  

 kommunens medlem af fællesskabsorganet i den pågældende sag har fået bundet  

 mandat, bemærkes, at Indenrigsministeriets udtalelse af 4. november 1988 ikke  

 ses at være i uoverensstemmelse hermed, idet det i udtalelsen er anført, at  

 det forudsættes, at kommunalbestyrelsen træffer beslutning om, hvorledes  

 kommunens repræsentant(er) skal udøve deres stemmeret.
Der foreligger således  

 kun en bindende instruks for repræsentanten, hvis vedkommende  

 kommunalbestyrelse af hensyn til varetagelsen af kommunens interesser  

 udtrykkeligt har truffet beslutning om, hvorledes det pågældende medlem skal  

 forholde sig ved afstemningen, eller hvis det følger af udtrykkelige  

 bestemmelser herom i fællesskabsvedtægten, at kommunens repræsentant(er) er  

 bundet af de beslutninger, som kommunalbestyrelsen har truffet.
 I øvrigt bemærkes, at det af Indenrigsministeriets skrivelse af 4.  

 november 1988 klart fremgår, at den alene vedrører det rejste spørgsmål om  

 bundet mandat ved afstemninger i fællesskabsorganer, idet andre forhold såsom  

 forhandlinger i fællesskabsorganer ikke er omtalt i skrivelsen. . . .
 Jeg skal herefter udtale følgende:
 Indledningsvis skal jeg bemærke, at der er lang tradition for, at de  

 kommunale tilsynsmyndigheder afgiver vejledende udtalelser på anmodning fra  

 kommunerne vedrørende kommunalretlige spørgsmål, og at det derfor ikke kan  

 give mig grundlag for kritik, at Indenrigsministeriet besvarede  

 overborgmesterens helt generelt formulerede spørgsmål, samt at ministeriet  

 valgte at udtale sig uden forinden at have indhentet nærmere oplysninger om  

 den konkrete sag, som ifølge overborgmesteren havde givet anledning til  

 forespørgslen.
Ministeriets beskrivelse af den gældende retstilstand svare så vidt ses i  

 hovedtræk til den opfattelse, ombudsmanden gav udtryk for i FOB 1980, side  

 151 ff.
Ombudsmanden gav i FOB 1980, side 151 blot i højere grad end  

 Indenrigsministeriet i den forliggende sag udtryk for retsskildemæssig  

 usikkerhed med hensyn til reglens indhold og grundlag, hvilket imidlertid må  

 ses i sammenhæng med, at ombudsmanden ifølge ombudsmandslovens j§ 11 skal  

 give bl.a. vedkommende minister underretning herom, såfremt han bliver  

 opmærksom på mangler ved gældende love eller administrative bestemmelser .  

 Det kan derfor ikke give mig grundlag for kritik, at ministeriet ikke fandt  

 det påkrævet at tage samme forbehold i forbindelse med gengivelsen af  

 retstilstanden som ombudsmanden i den nævnte sag.
 Jeg har noteret mig, at spørgsmålet om lovregulering af adgangen til at  

 pålægge kommunale repræsentanter bundet mandat i overensstemmelse med  

 ombudsmandens henstilling har været nøje overvejet i Indenrigsministeriet.  

 Det kan ikke give mig grundlag for bemærkninger, at ministeriet i lighed med  

 udvalget om ansvarsplacering i kommunestyret - og med de anførte begrundelser  

 - ikke fandt det muligt at formulere en generel regel herom.
 De indsendte bilag vedlægges.
Med venlig hilsen Hans Gammeltoft-Hansen Kopi er samtidig sendt til: Indenrigsministeriet.
 I skrivelse af 26. oktober 1988 til indenrigsministeren har De anmodet om  

 oplysning om, hvorvidt en kommunalbestyrelse ved en flertalsbeslutning kan  

 afgøre, hvorledes dens repræsentanter i et fællesorgan skal forholde sig i  

 forbindelse med afstemning om en sag i fællesorganet.
 I denne anledning skal man oplyse, at det af § 2, stk. 1, i lov om  

 Københavns Kommunes styrelse, jf. lovbekendtgørelse nr. 314 af 20. juni 1984,  

 fremgår, at Københavns Kommunes anliggender styres af kommunalbestyrelsen.  

 Efter lovens § 10, stk. 3, træffes beslutninger, medmindre andet er bestemt,  

 ved stemmeflertal.
Det forhold, at en kommunalbestyrelse ved at indtræde i et fællesskab har  

 fraskrevet sig en del af sin kompetence, medfører ikke, at  

 kommunalbestyrelsen herved er afskåret fra at træffe bestemmelse om, hvordan  

 kommunalbestyrelsen ønsker kommunens interesser varetaget i fællesskabet.
De  

 medlemmer af fællesskabsorganet, som kommunalbestyrelsen har valgt, er  

 interesserepræsentanter for kommunen.
 Det er således antaget, at det, medmindre andet er bestemt, tilkommer  

 kommunalbestyrelsen at afgøre, hvordan kommunalbestyrelsens repræsentant(er)  

 skal varetage kommunens interesser i forbindelse med afstemning om en sag i  

 et fællesskabsorgan.
Det bemærkes, at kommunalbestyrelsen eventuelle beslutning om, hvorledes  

 kommunens repræsentanter skal udøve deres stemmeret, også har bindende  

 virkning for den eller de repræsentanter, som er udpeget af et mindretal i  

 kommunalbestyrelsen.
Også i tilfælde, hvor kommunalbestyrelsen har udpeget  

 andre end medlemmer af kommunalbestyrelsen til et fællesskabsorgan, må  

 sådanne medlemmer, efter Indenrigsministeriets opfattelse, være underkastet  

 samme instruktionsbeføjelse fra kommunalbestyrelsen som dens medlemmer.
Med venlig hilsen Jann Larsen Folketingets Ombudsmands skrivelse af 26. april 1990.
