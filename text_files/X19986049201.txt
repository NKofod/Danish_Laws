Elektronisk overførsel af oplysninger i sagsbehandlingen BAGGRUND:
 Arbejdsskadestyrelsen har i samarbejde med Kommunernes  

 Arbejdsskadeforsikring indført elektronisk udveksling af data fra selskabet  

 til styrelsen og omvendt.
 Systemet kaldes EDIFACT, der er en forkortelse for Electronic Data  

 Interchange For Administration, Commerce and Transport (elektronisk  

 dataudveksling til administration, handel og transport).
 Systemet indebærer, at informationer udveksles på en i forvejen aftalt  

 struktureret måde.
 Standarden, som EDIFACT bygger på, sikrer, at data udveksles på en sikker  

 måde mellem forskellige edb-systemer.
 Projektet begyndte som forsøg i juni 1997, og EDIFACT vil i løbet af  

 vintermånederne i 1998 blive udbredt til at omfatte alle ulykkes- og  

 erhvervssygdomssager, som kommer fra Kommunernes Arbejdsskadeforsikring.
 HIDTIDIGE ERFARINGER:
EDIFACT-projektet betyder, at der sker en hurtig og mindre  

 ressourcekrævende elektronisk videregivelse af oplysninger.
Det drejer sig  

 især om oplysninger i de blanketter, der benyttes ved anmeldelse af  

 arbejdsskader.
Indtil nu er denne udveksling af oplysninger udelukkende sket via papir.  

 Det betød, at de samme oplysninger skulle indtastes to gange, nemlig både i  

 selskabets og i styrelsens sagssystem, der er baseret på edb.
Det tager tid,  

 der er risiko for fejl, og det er ressourcekrævende.
 Via EDIFACT-standarden kan udvekslingen af oplysninger nu ske elektronisk.
 Det betyder, at der ved oprettelsen af en sag i forsikringsselskabet sker  

 en elektronisk overførsel til Arbejdsskadestyrelsen af data fra  

 anmeldeblanketten - bl.a. selskabets skadenummer, oplysninger om skadelidte  

 og arbejdsgiver,skadedato og branchekode, dvs. den kode der især benyttes til  

 statistiske formål.
 Når styrelsen på grundlag af de elektroniske oplysninger fra  

 forsikringsselskabet har færdiggjort anmeldelsen, sender styrelsen et  

 kvitteringsbrev til selskabet ved elektronisk overførsel med data om bl.a.  

 Arbejdsskadestyrelsens sagsnummer, oplysninger om skadelidte og arbejdsgiver  

 samt anmeldediagnose.
 Hvis forsikringsselskabet eller Arbejdsskadestyrelsen senere foretager  

 rettelser/opdateringer i data, sker der automatisk en elektronisk udveksling  

 af de således ændrede sagsoplysninger til samarbejdsparten.
Der er naturligvis lagt stor vægt på sikkerheden ved den elektroniske  

 udveksling af data, idet der ofte er tale om følsomme oplysninger.  

 Overførslen sker derfor i krypteret form.
Det betyder, at det er umuligt for  

 uvedkommende at se, hvilke data der udveksles.
 FORMÅL OG PERSPEKTIVER:
EDIFACT-samarbejdet er blevet indført for at effektivisere kommunikationen  

 mellem Arbejdsskadestyrelsen og forsikringsselskaberne.
Det har betydning for  

 sagsbehandlingen, der kan forløbe hurtigere på et sikkert grundlag.
 Formålet med EDIFACT-udvekslingen er at:
 - opnå en hurtigere og mere korrekt sagsoplysning/-oprettelse.
 - effektivisere den løbende opdatering.
 - formindske ressourceforbruget, når oplysninger udveksles (fx spare  

 indtastning af oplysninger, der allerede foreligger i sagen).
 - forbedre kvaliteten i de registrerede data.
 Det er et mål, at EDIFACT-projektet på sigt vil danne grundlag for  

 elektronisk dataudveksling med så mange selskaber som muligt.
 EDIFACT-projektet er kun lige begyndt og omfatter kun en del af  

 udvekslingen af de oplysninger mellem styrelsen og selskabet, som bruges i  

 sagsbehandlingen.
 Perspektivet på længere sigt er, at projektet kan udvikles og dermed  

 fremme mulighederne for en mere generel og systematisk elektronisk udveksling  

 af oplysninger, der er nødvendige for sagsbehandlingen.
Projektet åbner således op for en løbende gradvis udvidelse af de typer af  

 data, som udveksles.
Det kan være yderligere sagsoplysninger, sagens bilag,  

 partshøringsbilag, afgørelser, breve til og fra hinanden etc.
EDIFACT-projektet kan således også ses som et skridt hen imod en omlægning  

 af den måde, som nu benyttes, når oplysninger udveksles som led i  

 behandlingen af en sag.
Udvekslingen af oplysninger er stadig i vidt omfang  

 baseret på papir, dvs. især breve, mens der i fremtiden i langt højere grad  

 vil blive tale om elektronisk dataudveksling mellem styrelsen og styrelsens  

 samarbejdspartnere.
 Yderligere oplysninger kan fås hos edb-chefkonsulent Henning Dyst eller  

 kontorchef Mette Thiesen.
