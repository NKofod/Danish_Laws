 Herved bekendtgøres lov nr. 74 af 7. april 1899 angående  

 sprængstoffer med de ændringer, der følger af lov nr. 153 af 8. juni 1912,  

 lov nr. 127 af 15. april 1930 og lov nr. 213 af 4. juni 1965.
 § 1.  Tilvirkning og forhandling af sprængstoffer må  

 kun udøves af personer, der, foruden at fyldestgøre de i så henseende i  

 næringslovgivningen foreskrevne betingelser, tillige har fået  

 justitsministeriets tilladelse til at tilvirke eller forhandle disse stoffer.
 Stk. 2.  For tilvirkningen kan justitsministeriet derhos  

 foreskrive de til forebyggelse af ulykkestilfælde fornødne regler i henseende  

 til virksomhedens indretning og drift.
§ 2.  Sprængstoffer må af tilvirkeren eller  

 forhandleren kun afhændes eller overlades, foruden til offentlige myndigheder  

 (statsmyndigheder, amtsråd, sogneråd og byråd), enten til andre autoriserede  

 tilvirkere eller forhandlere deraf, eller til personer, der foreviser attest  

 fra stedets politi for, at sådant stof kan betros dem.
Hver gang attesten  

 benyttes, skal den forsynes med en af tilvirkeren eller forhandleren  

 underskreven og dateret påtegning om udleveringens art og mængde.
§ 3.  Den i foregående paragraf omhandlede attest  

 udstedes for 1 år ad gangen og meddeles kun til personer, der kan godtgøre,  

 at de har brug for det pågældende stof i deres bedrift, og desuden er  

 politiet bekendte som pålidelige personer, hvem stoffet uden frygt for  

 misbrug kan betros.
Den, som på grundlag af sådan attest har fået det  

 pågældende stof udleveret, er pligtig at drage omsorg for, at det omhyggeligt  

 opbevares på sådan måde, at det ikke kommer ud af hans værge, og må ikke uden  

 politiets tilladelse enten sælge eller på anden måde overlade det til andre.
§ 4.  Tilvirkere og forhandlere af sprængstoffer er  

 forpligtede til at føre nøjagtig bog over til- og afgang i deres bedrift af  

 disse stoffer.
Bøgerne skal være autoriserede af stedets politi og indrettede  

 overensstemmende med dettes nærmere forskrifter, således at de indeholder  

 oplysning om størrelsen af de partier, der tilvirkes eller modtages til  

 forhandling, og af de partier, der afhændes, samt om de personer, til hvem  

 afhændelsen sker.
De således førte bøger skal til enhver tid være  

 tilgængelige for stedets politi, der også er berettiget til at undersøge  

 oplagene i et sådant omfang, at det kan forvisse sig om, at bøgerne er  

 nøjagtig førte.
 Stk. 2.  Ved salg af sprængstoffer skal den handlende  

 altid lade medfølge en af ministeriet udstedt trykt anvisning vedrørende de  

 forsigtighedsregler, der ved brugen og opbevaringen nødvendig bør iagttages.
§ 5.  Sprængstoffer må kun indføres her i landet af de  

 som tilvirkere eller forhandlere i § 1 omhandlede personer eller af personer,  

 som dertil har fået justitsministeriets tilladelse.
Sprængstofferne må derfor  

 af toldvæsenet ikke udleveres, førend modtageren har godtgjort sin  

 berettigelse til at indføre det pågældende stof.
Hver sending skal derhos  

 være ledsaget af en af fabrikanten udfærdiget deklaration, indeholdende  

 nøjagtig angivelse af sprængstoffet, for dynamits vedkommende tillige af  

 procentindholdet af nitroglycerin, for skydebomulds vedkommende af  

 procentindholdet af vand.
Deklarationen skal desuden være forsynet med attest  

 af stedets øvrighed angående underskriftens ægthed og underskriverens  

 pålidelighed.
§ 6.  Bygninger, der er bestemte til opbevaring eller  

 tilvirkning af sprængstoffer, må ikke anvendes dertil, forinden  

 justitsministeriets tilladelse er erhvervet.
Opbevaringen må ikke finde sted  

 i bygninger, der er indrettede til beboelse.
Stk. 2.  Bortset fra bygninger, der med  

 justitsministeriets tilladelse er bestemte til opbevaring eller tilvirkning  

 af sådanne stoffer, skal det ikke være tilladt i nogen bygning at have større  

 forråd deraf end 2 pund.
Dog tillades det at opbevare indtil 10 pund dynamit  

 eller skydebomuld, når disse stoffer er forarbejdede til miner (patroner).  

 Når der på en ejendom findes flere bygninger, skal denne bestemmelse forstås  

 således, at der i alle bygningerne tilsammen ikke må opbevares større mængde  

 end anført, medmindre bygningerne er adskilte fra hinanden ved brandmur eller  

 et ubebygget mellemrum af 3 meter, i hvilke tilfælde den nævnte mængde  

 sprængstof må opbevares i hver af dem.
Stk. 3.  Dynamit og skydebomuld skal opbevares i tætte  

 kasser af træ, beklædte indvendig med asfaltpap eller andet vandtæt stof og  

 samlede uden anvendelse af jern.
Beholderne skal anbringes enten på eller i  

 det nederste gulv i et dertil indrettet og for uvedkommende stedse  

 forsvarligt aflåset rum.
Dynamit må ingensinde udsættes for fugtighed.
Stk. 4.  Sprængstoffer må ingensinde opbevares i samme  

 beholder som knald- eller tændsats eller i samme rum.
Ej heller må  

 forskellige slags sprængstoffer eller forskellige knald- og tændsatser  

 opbevares i samme beholder eller i samme rum.
Hverken sprængstoffer eller  

 knald- og tændsatser må opbevares i forbindelse med ætsende syrer.
§ 7.  For så vidt ikke de særlige for havnene gældende  

 bestemmelser kommer til anvendelse, er skibe, hvis ladning for nogen del  

 består af sprængstoffer, på dansk søterritorium pligtige at underkaste sig de  

 forskrifter, som politiet foreskriver med hensyn til det sted, hvor det  

 tillades dem at henligge, samt med hensyn til de forsigtighedsregler, som  

 bliver at iagttage om bord.
De skal, for så vidt de uden for havn henligger  

 på dansk søterritorium i større nærhed af kysten end 1.300 meter, hejse  

 krudtflag, og snarest mulig, senest inden 24 timer, for jurisdiktionens  

 politimester gøre anmeldelse om ladningens art og størrelse.
 § 8.  Ved anordning kan der udfærdiges almindelige  

 bestemmelser om de forsigtighedsregler, som skulle anvendes ved transport af  

 sprængstoffer over land samt ad kanaler og andre indenlandske vandveje, så  

 vel som ved bjærgning, når sådanne stoffer findes om bord i strandede skibe.  

 Dersom politiet i særlige tilfælde ved større forsendelser finder vagthold  

 ved transporten fornødent, udredes udgiften derved af afsenderen.
 § 9.  De i §§ 1-8 indeholdte regler bliver ikke at  

 anvende på:
 a. de udelukkende af salpeter, kul og svovl sammensatte krudtsorter.
b.
Patroner, indeholdende røgfrit jagtkrudt, når de er forarbejdede til  

 brug for håndvåben, samt knald- og tændsatser, der er forarbejdede til  

 knaldhætter eller lignende antændelsesmidler eller til fyrtøjer og andre  

 brugsgenstande.
 Stk. 2.  Bestemmelse om opbevaring af det i litra a.  

 omhandlede krudt og de i litra b. nævnte genstande kan tages ved anordning.
 § 10.  (Ophævet).
§ 11.  Andre overtrædelser af denne lov eller de i  

 medfør deraf udstedte anordninger eller tilladelser straffes, for så vidt  

 højere straf ikke er forskyldt efter den almindelige lovgivning, med bøder,  

 eller, navnlig i tilfælde af gentagen eller med særlig mislige omstændigheder  

 forbunden overtrædelse, med hæfte.
Samme straf er anvendelig på den, der  

 findes i besiddelse af noget af de sprængstoffer, på hvilke §§ 1-8 er  

 anvendelige, uden at have erhvervet dem i overensstemmelse med §§ 2 eller 5.
 § 12.  Bestemmelserne i denne lov finder ikke  

 anvendelse på militæretaterne og ej heller på den transport, der sker ved  

 jernbaner.
 § 13.  Denne lov, der ikke gælder for Færøerne, træder  

 i kraft 2 måneder efter dens kundgørelse i Lovtidende.
 Stk. 2.  Fra samme tidspunkt ophæves lov angående  

 sprængstoffer af 1. april 1894.
