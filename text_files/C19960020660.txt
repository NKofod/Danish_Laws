1. Indledning Med lov om almene boliger m.v. (lov nr. 374 af 22. maj 1996), der træder i  

 kraft den 1. januar 1997, lægges der op til en forenkling og harmonisering af  

 regelsættene for det støttede lejeboligbyggeri, idet der samtidig sker en  

 udvidelse af beboernes indflydelse.
Loven er en sammenskrivning af lov om  

 boligbyggeri og lov om boliger for ældre og personer med handicap, der derfor  

 i det væsentlige ophæves ved ikrafttrædelsen af den nye lov.
Hovedelementet i loven er etableringen af en støttet lejeboligtype, den  

 almene bolig, til erstatning af almennyttige boliger, ungdomsboliger,  

 ældreboliger og lette kollektivboliger.
Alt nybyggeri med tilsagn fra den 1.  

 januar 1997 skal således opføres som almene boliger, mens loven lægger op til  

 en omdannelse af de eksisterende boliger efter følgende retningslinjer:
 * Samtlige almennyttige boligselskaber omdannes pr. 1. januar 1997  

 automatisk til almene boligorganisationer, idet de almennyttige boliger -  

 herunder almennyttige ældre- og ungdomsboliger - omdannes til almene boliger,  

 jf. lovens § 189, stk. 1.
 * Den automatiske omdannelse af boligselskaberne omfatter også  

 almennyttige forretningsførerselskaber og almennyttige andelsselskaber, der  

 pr. 1. januar 1997 omdannes til almene forretningsførerorganisationer  

 henholdsvis almene andelsselskaber.
 * Kommunale og amtskommunale ældreboliger omdannes pr. 1. januar 1997  

 automatisk til almene boliger, jf. lovens § 189, stk. 2.
 * Selvejende institutioner får efter den 1. januar 1997 mulighed for en  

 frivillig omdannelse, enten til en afdeling af en eksisterende almen  

 boligorganisation eller som en ny selvstændig almen boligorganisation, jf.  

 lovens § 2.
Ved omdannelsen sker der ingen ændringer i den indestående finansiering,  

 og tilsagn om offentlig støtte overføres uændret til den nye  

 boligorganisation.
Omdannelsen af de forskellige organisationsformer vil i  

 langt hovedparten af tilfældene indebære en række ændringer i vedtægter og  

 organisationsstruktur m.v.
Til brug herfor har Bygge- og Boligstyrelsen  

 udarbejdet normalvedtægter for de forskellige almene organisationsformer.
Denne vejledning omfatter alene omdannelsesproceduren for de  

 selvejende institutioner.
Grundlaget er den af Bygge- og Boligstyrelsen  

 udstedte bekendtgørelse om omdannelse af selvejende institutioner til almene  

 boligorganisationer, der er vedlagt som bilag 1 til denne vejledning.
 Omdannelsesproceduren for de almennyttige boligselskaber og de kommunale  

 og amtskommunale ældreboliger er fastlagt i en selvstændig bekendtgørelse  

 (bekendtgørelse nr. 815 af 12. september 1996 om omdannelse af almennyttige  

 boligselskaber m.v. til almene boligorganisationer) med tilhørende vejledning  

 af september 1996.
I denne vejledning beskrives indledningsvist i afsnit 2 kort en række  

 hovedtræk ved den almene bolig og den almene boligorganisation.
For en  

 nærmere beskrivelse henvises til de af Bygge- og Boligstyrelsen udstedte  

 bekendtgørelser og vejledninger, der er udstedt i medfør af lov om almene  

 boliger m.v., herunder særligt bekendtgørelse nr. 935 af 28. oktober 1996 om  

 drift af almene boliger m.v. og bekendtgørelse nr. 895 af 10. oktober 1996 om  

 udlejning af almene boliger m.v., begge med tilhørende vejledninger.
Herefter gennemgåes i afsnit 3 - med udgangspunkt i den nævnte  

 bekendtgørelse - omdannelsesproceduren punkt for punkt for de selvejende  

 institutioner.
Og afslutningsvist i afsnit 4 behandles de selvejende  

 institutioner, der med tilsagn efter den 1. januar 1997 har opført almene  

 ældreboliger.
2. Kort om den almene bolig og den almene  

 boligorganisation 2.1 Organisationsstruktur Organisationsstrukturen for en almen boligorganisation svarer i nogen grad  

 til de gældende forhold for de almennyttige boligselskaber.
Organisatorisk  

 vil den hierarkiske struktur i en almen boligorganisation således bestå af et  

 antal afdelinger med hver en afdelingsbestyrelse valgt af et  

afdelingsmøde bestående af beboerne, der er tillagt en væsentligt  

 kompetence, eksempelvis beslutninger om rimelige moderniseringsarbejder og  

 ekstraordinære renoveringsarbejder, en organisationsbestyrelse, der  

 varetager den overordnede ledelse og har det juridiske og økonomiske ansvar  

 for organisationens dispositioner, samt en øverste myndighed, der  

 varetager organisationens anliggender, og dermed har kompetencen til at  

 træffe beslutning om mere vidtgående forhold, eksempelvis nybyggeri,  

 ejendomskøb eller -salg samt væsentlig forandring af ejendomme.
Alle eller flertallet af organisationsbestyrelsens medlemmer skal være  

 udpeget af organisationens øverste myndighed, og mindst halvdelen skal være  

 beboere. Øvrige parter - eksempelvis repræsentanter fra organisationer,  

 kommunalbestyrelse mv. - kan kun være medlemmer, såfremt dette er besluttet  

 af den øverste myndighed gennem vedtægterne.
Følgende personer kan  

ikke vælges eller udpeges til en organisationsbestyrelse, jf. § 14 i  

 lov om almene boliger m.v.:
* Borgmesteren i den tilsynsførende kommune, * rådmanden, i Københavns kommune borgmesteren for den magistratsafdeling,  

 hvortil tilsynet med de almene boligorganisationer er henlagt, * formanden for det udvalg, hvortil tilsynet med almene  

 boligorganisationer er henlagt, og * ansatte i den del af den kommunale forvaltning, der udøver tilsynet med  

 de almene boligorganisationer i kommunen.
 Den øverste myndighed kan - alt efter organisationsform, jf. nedenfor -  

 være et repræsentantskab bestående af organisationsbestyrelsen samt mindst en  

 repræsentant for hver afdelingsbestyrelse, eller en generalforsamling  

 bestående af medlemmerne.
 Beboerne er dermed gennem de nye regler sikret en meget betydelig  

 medindflydelse på organisationens drift og forhold i øvrigt, idet beboerne  

 har et lovbestemt flertal på samtlige niveauer i organisationen.
 Boligorganisationen kan have følgende organisationsformer, hvoraf alene de  

 to førstnævnte er mulige ved omdannelsen af selvejende institutioner:
* en selvejende almen boligorganisation, hvor den øverste myndighed er et  

 repræsentantskab bestående af organisationsbestyrelsen samt mindst en  

 repræsentant for hver afdelingsbestyrelse, * en almen andelsboligorganisation, hvor øverste myndighed enten kan være  

 et repræsentantskab bestående af organisationsbestyrelsen samt mindst en  

 repræsentant for hver afdelingsbestyrelse eller en generalforsamling  

 bestående af medlemmerne, eller * en almen garantiorganisation, hvor øverste myndighed er et  

 repræsentantskab (bemærk, at der ikke kan godkendes nye  

 garantiorganisationer, og at selvejende institutioner dermed ikke kan vælge  

 denne selvstændige organisationsform, men institutionen kan godt vælge at  

 blive en afdeling af en eksisterende garantiorganisation).
 Endvidere kan der godkendes almene andelsselskaber, der som sit eneste  

 formål har at administrere støttet byggeri. Øverste myndighed i et  

 andelsselskab kan enten være et repræsentantskab bestående af  

 organisationsbestyrelsen samt mindst en repræsentant fra hver af de  

 administrerede boligorganisationers bestyrelse (skal være en beboer) eller en  

 generalforsamling bestående af medlemmerne.
Endelig kan de før 1. januar 1997 godkendte almennyttige  

 forretningsførerselskaber videreføres som almene  

 forretningsførerorganisationer, hvor øverste myndighed enten er et  

 repræsentantskab bestående af organisationsbestyrelsen samt mindst en  

 repræsentant fra hver af de administrerede boligorganisationers og  

 datterorganisationers bestyrelse (skal være en beboer) eller en  

 generalforsamling bestående af medlemmerne.
Forretningsførerorganisationer  

 kan organiseres på samme måde som boligorganisationerne.
2.2 Mærkning af almene boliger Samtlige almene boliger vil have et »mærke« efter anvendelsen,  

 der særligt har betydning for udlejnings- og anvisningsregler.
Mærkningen vil  

 være som almen familiebolig, almen ungdomsbolig eller almen ældrebolig, jf.  

 lovens §§ 3-5 samt nærmere om mærkning efter omdannelse i afsnit 3.
 En bolig mærket som almen ungdomsbolig vil skulle udlejes til den  

 berettigede personkreds, helt som det hidtil har været gældende for  

 ungdomsboliger, almene ældreboliger skal tilsvarende udlejes efter de  

 hidtidige regler for ældreboliger, mens almene familieboliger som hovedregel  

 skal udlejes efter det generelle udlejningssystem for den almennyttige  

 sektor, ventelisteprincippet.
Loven åbner imidlertid op for en mere fleksibel anvendelse af de støttede  

 boliger, idet der - efter kommunalbestyrelsens beslutning - kan ses bort fra  

 den særlige mærkning, hvis de pågældende boliger i en kortere periode ikke  

 kan udlejes til den berettigede personkreds.
Ved mere permanente problemer  

 med udlejning kan kommunalbestyrelsen endvidere beslutte helt at ændre  

 mærkningen af en eller flere boliger, uden at der dermed sker ændringer i den  

 indestående finansiering m.v.
Det bemærkes, at der først kan foretages ændring af de enkelte boligers  

 mærkning, når omdannelsen er tilendebragt, og boligerne har status som almene  

 boliger, dvs. ikke i forbindelse med omdannelsen.
Proceduren mv. herfor er  

 nærmere beskrevet i vejledning om drift af almene boliger m.v., som  

 foreligger primo januar 1997.
De enkelte almene boligers »mærkning« skal registreres i den  

 enkelte boligorganisation og hos beliggenhedskommunen.
Spørgsmålet om,  

 hvorvidt der på et senere tidspunkt skal ske en central registrering af  

 mærkningen, overvejes i Boligministeriet.
2.3 Støtte fra Landsbyggefonden Boligselskabernes Landsbyggefond videreføres efter den 1. januar 1997 som  

 Landsbyggefonden, og fondens virke vil principielt omfatte samtlige almene  

 boligorganisationer, herunder også de selvejende institutioner, der måtte  

 vælge at lade sig omdanne.
Derimod omfatter fondens virksomhed ikke de  

 selvejende ældreboliginstitutioner, der efter den 31. december 1996 etablerer  

 almene ældreboliger med tilsagn efter lov om almene boliger m.v.
Dermed har de omdannede institutioner også mulighed for at modtage støtte  

 fra fonden, hvis boligorganisationen efterfølgende skulle få økonomiske  

 problemer.
Det bemærkes dog, at fonden ikke er forpligtet til at yde  

 økonomisk bistand, og at udgangspunktet for eventuel støtte vil være et  

 budget i balance.
 Som en del af grundlaget for en ansøgning om omdannelse af de selvejende  

 institutioner foretager Landsbyggefonden en vurdering af institutionens  

 driftsøkonomi, se også vejledningens afsnit 3.3, pkt. 2.
3. Omdannelse af selvejende institutioner 3.1 Definitioner m.v.
Proceduren for omdannelsen af selvejende institutioner er fastlagt i  

 omdannelsesbekendtgørelsen.
Som det fremgår af § 1 kan følgende  

 institutioner/byggerier omdannes:
 Beslutningen om omdannelse skal træffes af institutionens bestyrelse og  

 omdannelsen skal godkendes af kommunalbestyrelsen i institutionens  

 beliggenhedskommune, jf. omdannelsesbekendtgørelsens § 4, stk. 1. Den  

 selvejende institution kan vælge at lade sig omdanne til:
 I så fald skal der ikke udarbejdes vedtægter, idet organisationens  

 vedtægter finder anvendelse, og den organisatoriske omdannelse består dermed  

 i hovedsagen i afholdelse af afdelingsmøde med valg af afdelingsbestyrelse  

 samt - i boligorganisationer, hvor øverste myndighed er et repræsentantskab -  

 valg af afdelingsrepræsentanter hertil.
I dette tilfælde skal institutionens bestyrelse beslutte nye vedtægter, og  

 et afdelingsmøde skal - hvis øverste myndighed i henhold til vedtægterne er  

 et repræsentantskab - vælge et repræsentantskab, der herefter vælger  

 organisationsbestyrelse.
Er øverste myndighed efter vedtægterne en  

 generalforsamling, er afdelingsmødet ved omdannelsen lig med en  

 generalforsamling, og afdelingsmødet vælger dermed en  

 organisationsbestyrelse.
3.2 Særligt omkring ejerskifte og skødeudstedelse Ved omdannelsen bliver de selvejende institutioner omdannet til økonomisk  

 uafhængige afdelinger, enten af en eksisterende almen boligorganisation eller  

 af en ny almen boligorganisation.
 Disse ændringer i organisationsformen vil efter Justitsministeriets  

 opfattelse ikke medføre, at der ikke længere er tale om en selvejende  

 institution (fond). Der vil tilsvarende efter ministeriets opfattelse heller  

 ikke være tale om egentlig opløsning af den hidtil eksisterende institution,  

 men alene om, at den videreføres med ændret navn og ledelsesstruktur.
 På den baggrund vil der efter Justitsministeriets opfattelse ikke ved en  

 omdannelse af institutionen efter lov om almene boliger m.v. foreligge et  

 ejerskifte, som medfører, at der skal udfærdiges nyt skøde.
 Dette indebærer bl.a., at institutionen ikke skal indhente accept til  

 omdannelsen fra panthavere, jf. også afsnit 3.3, pkt. 7.
3.3 Omdannelsesproceduren punkt for punkt I det følgende gennemgåes omdannelsesproceduren punkt for punkt, idet der  

 er tilstræbt en kronologisk gennemgang.
1. Institutionen træffer beslutning om omdannelse Beslutningen om omdannelse træffes af institutionens bestyrelse, jf.  

 omdannelsesbekendtgørelsens § 2.
 Ved beslutningen fastlægges det, om omdannelsen skal ske til en  

 boligafdeling under en eksisterende boligorganisation eller til en ny  

 selvstændig boligorganisation, herunder en datterorganisation af en  

 forretningsførerorganisation, jf. også under afsnit 3.1.
Ved omdannelse til en afdeling under en eksisterende boligorganisation  

 skal bestyrelsen indhente en godkendelse til omdannelsen fra  

 boligorganisationen.
Denne godkendelse skal indhentes forud for ansøgningen  

 til kommunen.
 Ved omdannelse til en datterorganisation af en  

 forretningsførerorganisation vil det være hensigtsmæssigt, hvis der forinden  

 ansøgning til kommunen foreligger en administrationsaftale med  

 forretningsførerorganisationen.
 Ved omdannelse til en boligorganisation, herunder en datterorganisation,  

 skal bestyrelsen tage stilling til organisationsformen, jf. også  

 vejledningens afsnit 2.1, dvs. om boligorganisationen skal organiseres som en  

 almen andelsboligorganisation eller en selvejende almen boligorganisation.
2. Indhentning af økonomisk vurdering Forinden ansøgning til kommunen skal institutionens bestyrelse tage  

 kontakt til Landsbyggefonden med anmodning om en vurdering af institutionens  

 driftsøkonomi, jf. omdannelsesbekendtgørelsens § 3.
Landsbyggefondens vurdering vil særligt vedrøre balancen i institutionens  

 budget, og der vil således som udgangspunkt ikke blive foretaget  

 byggetekniske undersøgelser eller lignende.
Hvis der ikke er balance i  

 institutionens budget, vil fonden bemærke dette og samtidig tage forbehold  

 for deltagelse i eventuel senere kapitaltilførsel til dækning af deraf  

 følgende behov for driftsstøtte.
 Fondens vurdering er alene af vejledende karakter og vil af lige nævnte  

 grunde ikke kunne danne grundlag for en eventuel senere ansøgning om  

 driftsstøtte, jf. også omdannelsesbekendtgørelsens § 3, stk. 3.
3. Ansøgning om godkendelse fra kommunalbestyrelsen Kommunalbestyrelsen skal godkende omdannelsen af institutionen, jf. § 2 i  

 lov om almene boliger m.v. samt omdannelsesbekendtgørelsens § 4. Ansøgningen  

 fra institutionens bestyrelse skal være vedlagt følgende, jf. også  

 bekendtgørelsens § 4, stk. 2:
* Landsbyggefondens vurdering af driftsøkonomien, og * godkendelse fra boligorganisationen (hvis omdannelsen sker til en  

 afdeling af en eksisterende organisation).
4. Kommunalbestyrelsens behandling af ansøgningen Kommunalbestyrelsen skal godkende omdannelsen, med mindre særlige forhold  

 taler imod, jf. omdannelsesbekendtgørelsens § 4, stk. 3. Ved vurderingen kan  

 kommunalbestyrelsen bl.a. lægge vægt på, om institutionens størrelse af  

 driftsøkonomiske årsager taler imod omdannelse til en selvstændig  

 boligorganisation.
Kommunalbestyrelsen kan ikke afvise en ansøgning alene med  

 henvisning til institutionens økonomi.
I kommunalbestyrelsens godkendelse fastlægges den dato, hvor omdannelsen  

 træder i kraft, idet godkendelsen dog ikke kan meddeles med tilbagevirkende  

 kraft.
Det bemærkes, at den organisatoriske omdannelsesproces i  

 institutionen, jf. punkt 5-6 nedenfor, skal være tilendebragt senest 3  

 måneder efter den fastsatte ikrafttrædelsesdato.
 I godkendelsesskrivelsen meddeler kommunalbestyrelsen samtidig - også på  

 vegne af Kongeriget Danmarks Hypotekbank og Finansforvaltning (Hypotekbanken)  

 - at meddelte tilsagn om offentlig støtte på uændrede vilkår overføres til  

 den pågældende almene boligafdeling, jf. også § 2, stk. 5, i lov om almene  

 boliger m.v. samt omdannelsesbekendtgørelsens § 4, stk. 4, herunder at  

 kommunalbestyrelsen - også på vegne af Hypotekbanken - vedstår offentlige  

 lånegarantier og regarantier.
 Kommunalbestyrelsen foretager indberetning af omdannelsen til Bygge- og  

 Boligstyrelsen, Hypotekbanken, Landsbyggefonden, realkreditinstitutter med  

 indestående belåning (se bilag 2) samt Byggeskadefonden, til sidstnævnte dog  

 kun, hvis institutionen er opført med tilsagn efter den 30. juni 1986.  

 Indberetningen kan foretages ved fremsendelse af kopi af kommunalbestyrelsens  

 godkendelsesskrivelse.
 Det bemærkes, at kommunalbestyrelsen i forbindelse med beslutning om  

 godkendelse af omdannelse af selvejende ungdomsboliginstitutioner bør tage  

 stilling til, hvorvidt allerede indgåede aftaler om kommunal anvisning skal  

 fortsætte uændret, eller om der eventuelt skal indgåes nye aftaler med den  

 nye (eller eksisterende) boligorganisation.
5. Udarbejdelse af nye vedtægter Hvis omdannelsen sker til en selvstændig boligorganisation godkender  

 institutionens bestyrelse nye vedtægter for boligorganisationen.
Som grundlag  

 for vedtægterne anvendes de af Bygge- og Boligstyrelsen udarbejdede  

 normalvedtægter.
 Der foreligger en normalvedtægt for hver af de mulige organisationsformer  

 (selvejende almen boligorganisation eller almen andelsboligorganisation), jf.  

 bekendtgørelse nr. 838 af 20. september 1996 om normalvedtægter for en  

 selvejende almen boligorganisation og bekendtgørelse nr. 840 af 20. september  

 1996 om normalvedtægter for en almen andelsboligorganisation.
 Godkendelsen af vedtægter kan ske efter kommunalbestyrelsens godkendelse  

 af omdannelsen, men kan også foretages under forbehold for  

 kommunalbestyrelsens efterfølgende godkendelse.
Kopi af de godkendte vedtægter skal fremsendes til Landsbyggefonden.
Ved  

 fremsendelsen af vedtægter til Landsbyggefonden skal  

 institutionen/organisationen samtidig angive følgende oplysninger: Navn/nr.,  

 beliggenhed, matrikelnr., ejendomsnr. i henhold til BBR, eventuel  

 tilsagnsdato og skæringsdato, samt antal boliger fordelt på etage og tæt/lavt  

 byggeri og boligareal.
Endvidere oplyses, om bebyggelsen indeholder erhverv,  

 herunder børneinstitutioner eller lignende.
Oplysningerne anvendes af  

 Landsbyggefonden i sammenhæng med fondens registrering af  

 regnskabsoplysninger mv.
 Hvis omdannelsen sker til en afdeling af en eksisterende  

 boligorganisation, skal der i sagens natur ikke udarbejdes vedtægter, idet  

 boligorganisationens vedtægter finder anvendelse.
6. Valg af afdelingsbestyrelse og repræsentanter til  

 repræsentantskab Ved omdannelse til en afdeling under en eksisterende boligorganisation:  

 Den almene boligorganisation tager initiativ til afholdelse af et  

 afdelingsmøde.
På dagsorden for mødet skal være valg af afdelingsbestyrelse -  

 samt hvis øverste myndighed for organisationen er et repræsentantskab - valg  

 af det i vedtægterne fastlagte antal repræsentanter for afdelingsbestyrelsen  

 til repræsentantskabet.
Det bemærkes hertil, at afdelingsmødet i henhold til normalvedtægten  

 samtidig med valg af afdelingsbestyrelse skal beslutte a) om afdelingsmødet  

 eller afdelingsbestyrelsen skal vælge formand for afdelingsbestyrelsen, og b)  

 om afdelingsmødet eller afdelingsbestyrelsen skal vælge repræsentanter til  

 repræsentantskabet.
Hvis afdelingsmødet beslutter, at afdelingsbestyrelsen  

 selv vælger repræsentanter til repræsentantskabet, foretages valget  

 efterfølgende af den valgte afdelingsbestyrelse.
 Ved omdannelse til en almen boligorganisation: Efter godkendelse af  

 vedtægter, jf. punkt 5, tager institutionens bestyrelse initiativ til  

 afholdelse af afdelingsmøde.
Hvis boligorganisationens øverste myndighed efter vedtægterne er en  

 generalforsamling, har det første afdelingsmøde samtidig karakter af en  

 generalforsamling.
På dagsorden for mødet skal derfor være valg af  

 afdelingsbestyrelse samt valg af det i vedtægterne fastlagte antal  

 repræsentanter til organisationsbestyrelsen.
Hvis boligorganisationens øverste myndighed efter vedtægterne er et  

 repræsentantskab, skal der på dagsorden for afdelingsmødet være valg af  

 afdelingsbestyrelse samt valg af repræsentantskab.
Det valgte  

 repræsentantskab vælger efterfølgende det i vedtægterne fastlagte antal  

 medlemmer til organisationsbestyrelsen.
 Det bemærkes, at godkendelse af vedtægter samt valg af  

 afdelingsbestyrelse, repræsentantskab og organisationsbestyrelse skal være  

 tilendebragt senest 3 måneder efter datoen for omdannelsens ikrafttræden, jf.  

 omdannelsesbekendtgørelsens § 5, stk. 2.
 Frem til valget af organisationsbestyrelse varetages den daglige drift af  

 boligorganisationen af institutionens hidtidige bestyrelse. Øvrige parter,  

 der efter vedtægterne skal være repræsenteret i organisationsbestyrelsen,  

 anmodes om at udpege repræsentanter før afholdelsen af det første  

 organisationsbestyrelsesmøde.
 7. Overførsel af støtte m.v.
Den offentlige støtte, herunder lån mv., overføres på uændrede vilkår til  

 den nye almene boligafdeling.
Idet der samtidig ikke sker et ejerskifte, jf.  

 også afsnit 3.2, skal der dermed ikke foretages ny skødeskrivning og  

 pantebrevsudstedelser mv., og der skal af samme grund ikke indhentes accept  

 til omdannelsen fra kreditorer.
 I det omfang den enkelte debitor, dvs. institutionen, skifter navn ved  

 omdannelsen, skal der fremsendes begæring om notering af nyt navn på  

 ejendommen til tinglysningskontoret, eksempelvis med henvisning til lov om  

 almene boliger m.v. og omdannelsesbekendtgørelsen.
4. Selvejende almene ældreboliger Efter omdannelsesbekendtgørelsens § 1, nr. 3, kan også selvejende  

 institutioner med almene ældreboliger opført med tilsagn efter lov om almene  

 boliger m.v., dvs. med tilsagn efter den 1. januar 1997, omdannes til almene  

 boligorganisationer/en afdeling under en eksisterende boligorganisation, helt  

 på samme måde som de selvejende institutioner i øvrigt.
 Disse selvejende almene ældreboliginstitutioner vil fra opførelsen være  

 omfattet af en række af bestemmelserne om beboerdemokrati i lov om almene  

 boliger m.v., herunder bl.a. § 33, stk. 2, og §§ 34-42, jf. at bestemmelserne  

 i lov og bekendtgørelser om beboerindflydelse på afdelingsniveau, dvs.  

 afdelingsbestyrelsens og afdelingsmødets kompetencer, er ens for alle almene  

 boliger, uanset om de ejes af en almen boligorganisation, en  

 kommune/amtskommune eller en selvejende institution.
 Der vil dermed ved en eventuel omdannelse allerede være valgt en  

 afdelingsbestyrelse, men herudover følger omdannelsen samme procedure, som  

 skitseret for de selvejende institutioner i øvrigt, jf. vejledningens afsnit  

 3.3 ovenfor.
Bygge- og Boligstyrelsen, den 16.  

 december 1996 Rud Werborg / Vibeke Køie Indholdsfortegnelse 1. Indledning 2. Kort om den almene bolig og den almene  

 boligorganisation 2.1 Organisationsstruktur 2.2 Mærkning af almene boliger 2.3 Støtte fra Landsbyggefonden 3. Omdannelse af selvejende institutioner 3.1 Definitioner m.v.
3.2 Særligt omkring ejerskifte og skødeudstedelse 3.3 Omdannelsesproceduren punkt for punkt * Institutionen træffer beslutning om omdannelse * Indhentning af økonomisk vurdering * Ansøgning om godkendelse fra kommunalbestyrelsen * Kommunalbestyrelsens behandling af ansøgningen * Udarbejdelse af nye vedtægter * Valg af afdelingsbestyrelse og repræsentanter til repræsentantskab * Overførsel af støtte mv.
4. Selvejende almene ældreboliger Bilag 1: Bekendtgørelse om omdannelse af selvejende institutioner til almene boligorganisationer(*) Bilag 2: Oversigt over relevante parter i omdannelsesproceduren BILAG 2 Oversigt over relevante parter i omdannelsesproceduren:
Bygge- og Boligstyrelsen Stormgade 10 1470 København K Tlf: 33 92 61 00 Fax: 33 92 61 64 Landsbyggefonden Studiestræde 50 1554 København K Tlf: 33 11 11 22 Fax: 33 11 82 01 Hypotekbanken Boligkontoret Landgreven 4 1301 København K Tlf: 33 92 80 00 Fax: 33 93 77 24 Byggeskadefonden Studiestræde 50 1554 København K Tlf: 33 11 11 22 Fax: 33 11 82 01 Realkreditinstitutter:
