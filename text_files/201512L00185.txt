Fremsat den 3. maj 2016 af energi-, forsynings- og klimaministeren (Lars Christian Lilleholt) Forslag til Lov om ændring af lov om fremme af vedvarende energi (Ophævelse af 60/40-støtteordningen for solcelleanlæg) § 1 I lov om fremme af vedvarende energi, jf. lovbekendtgørelse nr. 122 af 6. februar 2015, som ændret bl.a. ved lov nr. 900 af 4. juli 2013, § 1 i lov nr. 744 af 1. juni 2015 og senest ved § 8 i lov nr. 261 af 16. marts 2016, foretages følgende ændringer:
 1. I § 47, stk. 6, ændres »stk. 8 og 9« til: »stk. 7 og 8«.
 2. § 47, stk. 7, ophæves.
 Stk. 8-12 bliver herefter stk. 7-11.
 3. I § 47, stk. 9, 1. og 2. pkt., der bliver stk. 8, 1. og 2. pkt., ændres »stk. 8« til: »stk. 7«.
 4. I § 47, stk. 10, der bliver stk. 9, ændres »stk. 4-9« til: »stk. 4-8« og »stk. 11« ændres til: »stk. 10«.
 5. I § 47, stk. 11, 1. pkt., der bliver stk. 10, 1. pkt., ændres »stk. 10« til: »stk. 9«.
 6. I § 49, stk. 4, 2. pkt., ændres »stk. 4-8 eller stk. 10, nr. 1 eller 2« til: »stk. 4-7 eller stk. 9, nr. 1 eller 2«.
 7. I § 50, stk. 2, ændres »stk. 10, nr. 1 og 2« til: »stk. 9, nr. 1 og 2« og »stk. 8, nr. 2 og 3« ændres til: »stk. 7, nr. 2 og 3«.
 8. I § 51, stk. 4, 1. pkt., ændres »stk. 4-8 og stk. 10, nr. 1 og 2« til: »stk. 4-7 og stk. 9, nr. 1 og 2«.
 9. I § 52, stk. 4, 1. pkt., ændres »stk. 8« til: »stk. 7«.
 10. I § 66, stk. 2, ændres »§ 47, stk. 7 og 11« til: »§ 47, stk. 10«.
§ 2 Stk. 1. Loven træder i kraft ved bekendtgørelsen i Lovtidende.
 Stk. 2. Lovforslaget kan stadfæstes straks efter dets vedtagelse.
Stk. 3. Loven finder ikke anvendelse på tilsagn efter § 47, stk. 7, i lov om fremme af vedvarende energi, jf. lovbekendtgørelse nr. 122 af 6. februar 2015 med senere ændringer, der er ydet før lovens ikrafttræden.
For sådanne tilsagn finder de hidtil gældende regler anvendelse.
 Stk. 4. Regler fastsat i medfør af § 47, stk. 9, 10 og 12, i lov om fremme af vedvarende energi, jf. lovbekendtgørelse nr. 122 af 6. februar 2015 med senere ændringer, forbliver i kraft, indtil de ophæves eller afløses af nye regler.
Bemærkninger til lovforslaget Bemærkninger til lovforslaget Almindelige bemærkninger 1. Indledning Lovforslaget indeholder forslag til ændringer af lov om fremme af vedvarende energi (i det følgende benævnt VE-loven).
Formålet med lovforslaget er at ophæve den generelle støtteordning for elektricitet fremstillet på solcelleanlæg.
Støtteordningen vedrører solcelleanlæg med en installeret effekt på under 500 kW, som nettilsluttes den 1. januar 2016 eller senere.
Efter ordningen ydes en afregningspris på 60 øre pr. kWh i 10 år fra nettilslutningen og 40 øre pr. kWh de efterfølgende 10 år (herefter benævnt 60/40-støtteordningen).
 Ophævelsen skal sikre, at der ikke ydes støtte til en fortsat udbygning med solcelleanlæg efter 60/40-støtteordningen.
 Ophævelsen medfører, at Energinet.dk ikke kan yde tilsagn om pristillæg efter 60/40-støtteordningen fra og med det tidspunkt, loven måtte træde i kraft.
 Tilsagn, som Energinet.dk yder, inden loven måtte træde i kraft, berøres ikke af lovforslaget.
2. Baggrund Den 11. juni 2013 blev der indgået en aftale mellem den daværende regering (Socialdemokraterne, Det Radikale Venstre, Socialistisk Folkeparti) og Venstre, Dansk Folkeparti, Enhedslisten og Det Konservative Folkeparti om begrænsning af udgiften til den fortsatte udbygning med solcelleanlæg.
 Det fremgår bl.a. af aftalen, at der antages en udbygning på 20 MW årligt i 2018 til 2020, dvs. i alt 60 MW solcelleanlæg, som kan blive omfattet af 60/40-støtteordningen.
Energinet.dk har imidlertid modtaget ansøgninger om tilsagn om pristillæg efter 60/40-støtteordningen, som markant overstiger en sådan udbygning.
Energinet.dk har oplyst, at der til og med den 29. april 2016 er modtaget ansøgninger på ca. 4.500 MW, og at der er blevet givet tilsagn om pristillæg til ca. 87 MW.
De 4.500 MW antages primært at være kommercielle anlæg og svarer til mere end 14 gange elproduktionskapaciteten på eksempelvis Amagerværket.
Hvis der måtte blive ydet støtte efter 60/40-støtteordningen for elektricitet fremstillet på solcelleanlæg med en samlet installeret effekt på 4.500 MW, skønnes udgifterne hertil at beløbe sig til ca. 1,4 mia. kr. årligt i de første år efter etablering og ca. 11 mia. kr. i støtteperioden ved en forudsætning om elpriser, der følger Energistyrelsens elprisfremskrivning.
Det bemærkes, at der er væsentlig usikkerhed forbundet med dette skøn, fordi udgiftens størrelse på grund af støtteordningens udformning er afhængig af markedsprisen på elektricitet. 60/40-støtteordningen finansieres i dag af elforbrugerne som PSO (»public service obligation«).
På den baggrund er det vurderet nødvendigt at ophæve støtteordningen snarest muligt, således at Energinet.dk ikke længere kan yde tilsagn om pristillæg efter 60/40-støtteordningen.
Ophævelsen gælder fra det tidspunkt, loven måtte træde i kraft.
Tilsagn, som Energinet.dk yder, inden loven måtte træde i kraft, berøres ikke af lovforslaget.
Lovforslaget fremsættes derfor uden forudgående høring, jf. afsnit 9. Lovforslaget ønskes hastebehandlet af Folketinget, og det foreslås derfor, at lovforslaget tillige vil kunne stadfæstes straks efter dets vedtagelse.
 Det er vurderet, at en ophævelse af 60/40-støtteordningen for elektricitet fremstillet på solcelleanlæg ikke kræver en godkendelse af Europa-Kommissionen, jf. også afsnit 8 om forholdet til EU-retten.
3. Lovforslagets hovedpunkter 3.1 Ophævelse af 60/40-støtteordningen 3.1.1 Gældende ret VE-loven indeholder to støtteordninger for elektricitet fremstillet på solcelleanlæg, som er åbne for nye anlæg.
Det drejer sig om den generelle støtteordning (60/40-støtteordningen), som fremgår af VE-lovens § 47, stk. 7, og som vedrører solcelleanlæg, som er nettilsluttet den 1. januar 2016 eller senere og en støtteordning om mulighed for forhøjet pristillæg for elektricitet fremstillet på visse nærmere angivne kategorier af solcelleanlæg inden for en pulje på 20 MW årligt i 5 år fra og med 2013, jf. § 47, stk. 8 og 9. Ordningerne er statsstøttegodkendt af Europa-Kommissionen til og med 2016.
Efter bestemmelsen i VE-lovens § 47, stk. 7, kan pristillæg ydes for elektricitet fremstillet på solcelleanlæg med en installeret effekt på under 500 kW.
Pristillægget fastsættes således, at dette og den efter § 51, stk. 2, nr. 1, i VE-loven fastsatte markedspris tilsammen udgør 60 øre pr. kWh i 10 år efter nettilslutningen og 40 øre pr. kWh i de følgende 10 år.
Ydelse af pristillæg sker på grundlag af måling af elektricitet, der afregnes som leveret til det kollektive elforsyningsnet, jf.
VE-lovens § 55, stk. 1.
Ydelse af pristillægget er endvidere betinget af, at Energinet.dk har ydet tilsagn forud for projektets påbegyndelse.
Projektets påbegyndelse er defineret i VE-lovens § 5, stk. 1, nr. 5, som enten påbegyndelse af arbejdet på investeringsprojektet eller det første bindende tilsagn om køb af udstyr eller indgåelse af andre forpligtelser, som gør investeringen irreversibel, alt efter hvad der indtræder først.
 Der kan ikke ydes tilsagn og pristillæg efter 60/40-støtteordningen i § 47, stk. 7, for elektricitet fremstillet på solcelleanlæg, som Energinet.dk har givet tilsagn om, er omfattet af den pulje, som er nævnt i VE-lovens § 47 stk. 8 og 9.
Kravet om tilsagn før projektets påbegyndelse blev indsat ved lov nr. 744 af 1. juni 2015, som led i opfyldelse af vilkår fra Europa-Kommissionen i forbindelse med statsstøttegodkendelse af bl.a. 60/40-støtteordningen.
Efter Europa-Kommissionens retningslinjer for statsstøtte for miljøbeskyttelse og energi 2014-2020 (offentliggjort den 28. juni 2014 i EU-Tidende, nr.
C 200, side 1) forudsættes imidlertid alene, at der skal foreligge en ansøgning om støtte forud for, at projektet er påbegyndt, jf. bl.a. pkt. 50 i Europa-Kommissionens retningslinjer.
Dette blev udvidet til et krav om tilsagn forud for projektets påbegyndelse for bl.a. at sikre, at projekter ikke påbegyndes i tillid til en støtte, som alligevel ikke kan opnås.
Der henvises til pkt. 2.1.2. i de almindelige bemærkninger til det fremsatte lovforslag, jf.
Folketingstidende 2014-2015 (1. samling), A, L163, side 10.
Ansøgningsproceduren er nærmere beskrevet i bekendtgørelse nr. 1114 af 18. september 2015 om pristillæg til elektricitet fremstillet på visse solcelleanlæg nettilsluttet den 20. november 2012 eller senere.
For at kunne opnå et tilsagn skal det bl.a. kontrolleres, at der er den fornødne tilskyndelsesvirkning.
Tilsagnsproceduren er således med til at sikre, at det alene er projekter, som ikke ville blive gennemført uden støtte, som rent faktisk kan oppebære støtte.
Herudover fastsætter bekendtgørelsen en række andre krav, som skal opfyldes, herunder krav om nettilslutning af anlæg inden for 2 år efter afgivelse af tilsagn.
Herudover forventes afholdt et pilotudbud af pristillæg for elektricitet fremstillet på solcelleanlæg med en samlet installeret effekt på 20 MW, hvoraf 2,4 MW også udbydes i mindst ét andet EØS-land, som Danmark har direkte elforbindelse til, jf. lov nr. 261 af 16. marts 2016 om pilotudbud af pristillæg for elektricitet fremstillet på solcelleanlæg.
VE-loven finder ikke anvendelse på anlæg, som er omfattet af lov om pilotudbud af pristillæg for elektricitet fremstillet på solcelleanlæg, jf. § 8 i nævnte lov.
3.1.2 Ministeriets overvejelser og den foreslåede ordning Det foreslås, at 60/40-støtteordningen ophæves.
 Som det fremgår under afsnit 2 ovenfor, var det politisk forudsat, at der alene skulle ske en udbygning med solcelleanlæg på 20 MW årligt i perioden 2018-2020.
Energinet.dk har imidlertid modtaget ansøgninger om tilsagn om pristillæg efter 60/40-støtteordningen, som markant overstiger en sådan udbygning, hvilket er beskrevet i afsnit 2 ovenfor.
Det vurderes derfor nødvendigt at ophæve ordningen snarest muligt for at sikre, at der ikke gives støtte efter 60/40-støtteordningen til en merudbygning, der ligger langt ud over de politiske forudsætninger.
Ydelse af pristillæg efter 60/40-ordningen er betinget af, at der opnås tilsagn fra Energinet.dk inden projektets påbegyndelse.
Ophævelsen betyder derfor, at Energinet.dk ikke fra det tidspunkt, loven måtte træde i kraft, kan yde tilsagn om pristillæg.
Tilsagn ydet før loven måtte træde i kraft berøres ikke af lovforslaget, jf. lovforslagets § 2, stk. 3. Ansøgninger om tilsagn om pristillæg, som Energinet.dk har modtaget før lovens ikrafttræden, men hvorom der ikke er ydet tilsagn inden lovens ikrafttræden, vil skulle meddeles afslag under henvisning til, at ordningen er ophævet.
4. Økonomiske og administrative konsekvenser for det offentlige 60/40-støtteordningen er for nuværende PSO-finansieret af danske elforbrugere, og lovforslaget vurderes derfor ikke direkte at have økonomiske konsekvenser for staten.
På sigt kan lovforslaget indirekte få betydning for statens indtægter fra elafgiften, jf. bemærkninger om adfærdsvirkninger under afsnit 5 om økonomiske og administrative konsekvenser for erhvervslivet m.v.
Europa-Kommissionen har problematiseret, om det danske PSO-system er i fuld overensstemmelse med TEUF artikel 30 og 110 (PSO-sagen). Det kan ikke udelukkes, at den kommende langsigtede løsning på PSO-sagen kan ændre på finansieringen af de danske støtteordninger til fremme af miljøvenlig elproduktion, herunder 60/40-støtteordningen.
Løsningen på denne sag er dog endnu uafklaret.
 Lovforslaget vurderes ikke at have økonomiske og administrative konsekvenser for regioner og kommuner.
Lovforslaget kan medføre en mindre forøgelse af Energinet.dks opgaver i forbindelse med ophævelse af 60/40-støtteordningen, som dog forventes at blive mere end opvejet af, at Energinet.dk ikke fremover vil skulle behandle ansøgninger om tilsagn om mulighed for pristillæg efter 60/40-støtteordningen.
På længere sigt vurderes lovforslaget derfor at føre til en mindre lettelse af Energinet.dks opgaver.
Det skønnes, at ophævelse af 60/40-støtteordningen til solcelleanlæg vil reducere PSO-udgifterne i år 2025 med ca. 710 mio. kr. (2016-priser). Idet der er tale om en langvarig påvirkning af PSO-udgifterne og dermed elpriserne, vurderes det, at lovforslaget vil have positiv betydning for strukturelt BNP, om end virkningerne ikke er varige.
Det vurderes på et foreløbigt grundlag og med betydelig usikkerhed, at lovforslaget bidrager positivt til strukturelt BNP med samlet set ca. 0,4 mia. kr. i 2025. De positive virkninger for BNP kan henføres til, at lavere eludgifter vil have positive arbejdsudbudsvirkninger.
Derudover mindskes en forvridning i virksomhedernes inputanvendelse og virksomhedernes produktionsomkostninger reduceres.
 5. Økonomiske og administrative konsekvenser for erhvervslivet m.v.
Lovforslaget vurderes at have økonomiske konsekvenser for erhvervslivet i form af lavere udgifter til PSO.
Hvis der måtte blive ydet støtte efter 60/40-støtteordningen for elektricitet fremstillet på solcelleanlæg med en samlet installeret effekt på ca. 4.500 MW, skønnes udgifterne hertil at beløbe sig til ca. 1,4 mia. kr. årligt i de første år efter etablering og ca. 11 mia. kr. i støtteperioden ved en forudsætning om elpriser, der følger Energistyrelsens elprisfremskrivning.
Der forventes ikke at blive ydet støtte efter 2027, da elpriserne forventes at være over 40 øre pr. kWh.
Det bemærkes, at der er væsentlig usikkerhed forbundet med dette skøn, fordi udgiftens størrelse på grund af støtteordningens udformning er afhængig af markedsprisen på elektricitet.
Hvis elpriserne er lavere end forudsat i elprisfremskrivningen, vil støtteudgiften blive højere.
Det skønnes, at erhvervslivet betaler ca. halvdelen af udgifterne til PSO, og det vurderes derfor under betydelig usikkerhed, at lovforslaget vil medføre besparelser for erhvervslivet på ca. 6 mia. kr. frem mod 2027.
 Tabel: Skønnede besparelser af erhvervslivets udgifter til PSO, mio. kr.
 De sparede udgifter stiger fra 2017 til 2018 grundet en antagelse om, at solcelleanlæggene løbende bliver nettilsluttet fra 2017 til 2018. Derefter falder udgifterne frem mod 2027 grundet en antagelse om stigende elpriser.
Derudover vurderes lovforslaget at have adfærdsvirkninger for de virksomheder, som fremadrettet ville have benyttet sig af 60/40-støtteordningen.
Med lovforslaget ophæves 60/40-støtteordningen.
Det vil herefter fremadrettet alene være muligt at oppebære pristillæg for elektricitet fremstillet på visse nærmere angivne kategorier af solcelleanlæg inden for solcellepuljerne efter den gældende VE-lovs § 47, stk. 8 og 9, og ved deltagelse med vindende bud i det pilotudbud af pristillæg for elektricitet fremstillet på solcelleanlæg, som forventes afholdt i 2016, jf. ovenfor under afsnit 3.1.1. Det skal dog bemærkes, at godkendelsen af solcellepuljerne kun går til og med 2016, fordi der ikke er fundet en langsigtet PSO-løsning endnu.
Uden 60/40-støtteordningen og på grund af lave elpriser, vurderes det p.t. ikke at være rentabelt at etablere kommercielle solcelleanlæg, der alene producerer elektricitet, som afregnes som leveret til det kollektive elforsyningsnet.
Hermed forventes virksomheder som udgangspunkt ikke at opsætte nye solcelleanlæg, der alene producerer elektricitet til salg til elforsyningsnettet, udover de solcelleanlæg, der kan blive omfattet af solcellepuljerne eller pilotudbuddet.
 Det forventes, at lovforslaget kan medføre et fald i omsætningen og indtægten for de virksomheder, som producerer, forhandler og installerer solcelleanlæg samt afledte erhverv i forhold til, hvis ordningen var fortsat uændret.
I denne sammenhæng skal det dog bemærkes, at en ophævelse af 60/40-støtteordningen kan gøre det mere attraktivt for især virksomheder, der betaler en høj elafgift, at øge det såkaldte egetforbrug af den elektricitet, der produceres på solcelleanlæg.
Det kræver dog, at de nye solcelleanlæg, kan blive omfattet af den såkaldte timebaserede nettoafregning.
Ved timebaseret nettoafregning betaler ejerne af solcelleanlæg kun afgifter, tariffer m.m. af det forbrug, der netto overstiger produktionen inden for en klokketime.
Fremadrettet vil nye ejere af solcelleanlæg, der bliver omfattet af timebaseret nettoafregning, få et øget incitament til at øge egetforbruget af den mængde elektricitet, der produceres på solcelleanlægget, da der ved en ophævelse af 60/40-støtteordningen ikke længere ydes pristillæg, der afregnes som leveret til det kollektive elforsyningsnet.
En virksomhed, der betaler høj elafgift eksempelvis liberale erhverv eller virksomheder med begrænset momsfradragsret, vil have incitament til at øge egetforbruget ved at lagre elektricitet på batterier.
Prisen på batteriløsninger forventes at falde betydeligt i løbet af de kommende år, og en ophævelse af 60/40-støtteordningen vil ligeledes give et øget incitament til at investere i batterier især for virksomheder, der betaler en høj elafgift.
Det skal bemærkes, at allerede i dag investerer solcelleejere i batteriløsninger, herunder også dem, der har ansøgt under solcellepuljerne efter den gældende VE-lovens § 47, stk. 8 og 9.
Hvis virksomheder, husholdninger og kommuner m.v., der betaler en høj elafgift, i stigende grad investerer i batteriløsninger, vil det medføre et mindreprovenu til staten i form af færre indtægter fra elafgifter.
På sigt kan der være tale om betydelige beløb.
 En ophævelse af 60/40-støtteordningen vil påvirke konkurrencen mellem solcelleanlæg og andre elproducerende teknologier som f.eks. vindmøller.
 Nye kommercielle solcelleanlæg, der alene producerer elektricitet, der afregnes som leveret til det kollektive elforsyningsnet, og som ikke er omfattet af solcellepuljerne eller pilotudbuddet, skal konkurrere med andre elproducerende teknologier, herunder landvindmøller og kraft-varme-værker, på andre konkurrencemæssige vilkår, end før loven måtte træde i kraft.
Lovforslaget vurderes at medføre en mindre administrativ lettelse for de virksomheder, som ville have ansøgt om tilsagn om pristillæg efter 60/40-støtteordningen, hvis denne var fortsat.
Der henvises til afsnit 4 ovenfor om økonomiske og administrative konsekvenser for det offentlige for så vidt angår Energinet.dk.
Lovforslaget har været sendt i høring hos Team Effektiv Regulering i Erhvervsstyrelsen, der vurderer, at lovforslaget ikke medfører væsentlige administrative konsekvenser for erhvervslivet.
De bliver derfor ikke kvantificeret yderligere.
6. Administrative konsekvenser for borgerne Lovforslaget vurderes ikke at medføre administrative konsekvenser for borgerne.
7. Miljømæssige konsekvenser Sammenlignet med i dag vil forslaget ikke have miljømæssige konsekvenser.
En potentiel udbygning med solcelleanlæg vil primært kunne have betydning for den kvoteomfattede CO2-udledning, da en udbygning med solcelleanlæg fortrænger brugen af fossile brændsler fra kvoteomfattede kraftværker, som bruger kul eller naturgas.
En udbygning med solcelleanlæg, som fortrænger elproduktion på kraftværker, som bruger fossile brændsler, vil føre til en reduktion i udledningen af NOx og SO2. Isoleret set vil lovforslaget dermed føre til en øget CO2-udledning inden for kvotesektoren i Danmark set i forhold til en situation, hvor lovforslaget ikke måtte blive vedtaget, og der var mulighed for nettilslutning af solcelleanlæg med en samlet installeret effekt på mere end 4.500 MW.
8. Forholdet til EU-retten 60/40-støtteordningen blev sammen med en række andre støtteordninger godkendt med Europa-Kommissionens afgørelse af 24. oktober 2014 vedrørende statsstøttesag SA. 36204 (2013/N) støtte til solcelleanlæg og øvrige vedvarende energianlæg til og med 2016. Afgørelsen er efterfølgende korrigeret den 18. december 2014.
Det er vurderet, at en ophævelse af 60/40-støtteordningen ikke indeholder statsstøtteretlige aspekter, som er anmeldelsespligtige.
Ordningen vurderes således at være en selvstændig ordning, som ikke er forbundet med de øvrige støtteordninger i statsstøttegodkendelsen fra oktober 2014 på en sådan måde, at en ophævelse heraf indebærer en ændring i de øvrige ordninger.
Ophævelsen af ordningen vurderes heller ikke i sig selv at udgøre en anmeldelsespligtig ændring af en eksisterende støtteordning som f.eks. en reduktion af støtteintensiteten vil gøre.
Det vurderes derfor, at lovforslaget ikke vil skulle anmeldes til og godkendes af Europa-Kommissionen i medfør af EUs statsstøtteregler forud for ikrafttræden af ændringerne i VE-loven.
 9. Hørte myndigheder og organisationer m.v.
Et udkast til lovforslag er ikke forinden fremsættelsen sendt i høring, da der er et akut behov for at vedtage de tiltag, som lovforslaget indeholder.
Under hensyn til at lovforslaget  som det fremgår af fremsættelsestalen  ønskes hastebehandlet, er lovforslaget heller ikke sendt i høring samtidig med fremsættelsen.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 § 47, stk. 6, i VE-loven vedrører pristillæg til elektricitet fremstillet på solcelleanlæg, som er nettilsluttet den 10. juni 2013, dog senest den 31. december 2015, medmindre Energinet.dk har givet tilsagn om, at anlægget er omfattet af den pulje, som er nævnt i stk. 8 og 9. Med forslaget om ophævelse af § 47, stk. 7, jf. lovforslagets § 1, nr. 2, rykker bestemmelserne om puljen fra stk. 8 og 9 til stk. 7 og 8. Det foreslås derfor, at henvisningerne ændres, således at der i stedet for at henvise til stk. 8 og 9 henvises til stk. 7 og 8. Der er ikke med forslaget tilsigtet materielle ændringer af bestemmelsen.
Til nr. 2 Det foreslås, at støtteordningen i § 47, stk. 7, i VE-loven ophæves.
Ordningen - som er benævnt 60/40-støtteordningen - vedrører pristillæg for elektricitet fremstillet på solcelleanlæg med en installeret effekt på under 500 kW, som er nettilsluttet den 1. januar 2016 eller senere, og som ikke er omfattet af den pulje, som er nævnt i de gældende § 47, stk. 8 og 9. Pristillægget fastsættes således, at dette og den efter § 51, stk. 2, nr. 1, i VE-loven fastsatte markedspris tilsammen udgør 60 øre pr. kWh i 10 år efter nettilslutningen og 40 øre pr. kWh i de følgende 10 år.
Det fremgår af § 47, stk. 7, at pristillægget er betinget af Energinet.dks tilsagn forud for projektets påbegyndelse.
Med ophævelsen fjernes Energinet.dks mulighed for at yde tilsagn om pristillæg for elektricitet fra solcelleanlæg efter ordningen fra lovens ikrafttræden, som i henhold til lovforslagets § 2, stk. 1, foreslås at ske ved bekendtgørelsen i Lovtidende.
Tilsagn ydet før lovens ikrafttræden berøres ikke af lovforslaget.
For sådanne tilsagn finder de hidtil gældende regler anvendelse.
Der henvises til lovforslagets § 2, stk. 3.
Ansøgninger om tilsagn om pristillæg, som Energinet.dk har modtaget før lovens ikrafttræden, men hvorom der ikke er ydet tilsagn inden lovens ikrafttræden, vil skulle meddeles afslag under henvisning til, at ordningen er ophævet.
Det bemærkes, at Energinet.dk inden for de sædvanlige rammer  indtil loven måtte træde i kraft  skal behandle ansøgninger om tilsagn om pristillæg på samme vis, som Energinet.dk hidtil har behandlet sådanne ansøgninger.
For at gøre perioden mellem lovforslagets fremsættelse og ikrafttræden så kort som mulig, ønskes det, at lovforslaget hastebehandles, hvorfor der er søgt Folketinget om dispensation fra reglen i Folketingets forretningsorden om, at der skal gå 30 dage fra lovforslagets fremsættelse til dets vedtagelse.
Herudover foreslås, at lovforslaget kan stadfæstes straks efter dets vedtagelse, jf. også lovforslagets § 2, stk. 2.
Til nr. 3 § 47, stk. 9, der bliver stk. 8, vedrører den særlige pulje for pristillæg til elektricitet fra solcelleanlæg, som fremgår af det gældende stk. 8. Det gældende stk. 9 fastslår, hvornår solcelleanlæg, for hvilke der er ydet tilsagn om forhøjet pristillæg efter puljen i det gældende stk. 8, skal være nettilsluttet og indeholder herudover bemyndigelser til fastsættelse af regler om puljen.
Der henvises derfor to steder i det gældende stk. 9 til det gældende stk. 8, som vedrører puljen.
 Med forslaget om ophævelse af § 47, stk. 7, jf. lovforslagets § 1, nr. 2, rykker bestemmelsen om puljen i stk. 8 til stk. 7. Det foreslås derfor, at henvisningen i det gældende stk. 9, 1. og 2. pkt., som bliver til stk. 8, 1. og 2. pkt., ændres, således at der i stedet for at henvise til stk. 8 henvises til stk. 7. Der er ikke med forslaget tilsigtet materielle ændringer af bestemmelsen.
Til nr. 4 § 47, stk. 10, i VE-loven, der bliver stk. 9, vedrører pristillæg for elektricitet fra visse andre anlæg end solcelleanlæg, som alene anvender vedvarende energikilder.
Disse andre anlæg defineres ved at anføre, at de ikke er omfattet af de gældende stk. 4-9. Der henvises endvidere til det gældende stk. 11, som indeholder regler om anlæg nettilsluttet den 1. januar 2016 eller senere.
 Med forslaget om ophævelse af § 47, stk. 7, jf. lovforslagets § 1, nr. 2, rykker bestemmelserne i § 47, ligesom der ikke længere skal henvises til det gældende § 47, stk. 7. Det foreslås derfor, at henvisningerne ændres, således at der i stedet for at henvise til stk. 4-9 og stk. 11 henvises til stk. 4-8 og stk. 10. Der er ikke med forslaget tilsigtet materielle ændringer af bestemmelsen.
Til nr. 5 § 47, stk. 11, der bliver stk. 10, i VE-loven, indeholder regler om pristillæg for visse andre anlæg end solcelleanlæg, som alene anvender vedvarende energikilder, og som er nettilsluttet den 1. januar 2016 eller senere.
Bestemmelsen skal ses i sammenhæng med det gældende stk. 10, der også vedrører pristillæg for elektricitet fra visse andre anlæg end solcelleanlæg, som alene anvender vedvarende energikilder.
Der henvises derfor i stk. 11 til det gældende stk. 10.
 Med forslaget om ophævelse af § 47, stk. 7, jf. lovforslagets § 1, nr. 2, rykker stk. 10 til stk. 9. Det foreslås derfor, at henvisningen ændres, således at der i stedet for at henvise til stk. 10 henvises til stk. 9. Der er ikke med forslaget tilsigtet materielle ændringer af bestemmelsen.
Til nr. 6 § 49 vedrører en tilskudspulje til fremme af udbredelsen af elproduktionsanlæg med en mindre elproduktionskapacitet.
Puljen udløb i 2015. Det fremgår af § 49, stk. 4, at tilskud til etablering og drift kan ydes sammen med pristillæg efter bl.a. § 47, stk. 4-8 eller stk. 10, nr. 1 eller 2.
 Med forslaget om ophævelse af § 47, stk. 7, jf. lovforslagets § 1, nr. 2, rykker stk. 8 og 10 til stk. 7 og 9, ligesom der ikke længere skal henvises til det gældende § 47, stk. 7. Det foreslås derfor, at henvisningerne ændres, således at der i stedet for at henvise til stk. 4-8 eller stk. 10, nr. 1 og 2, henvises til stk. 4-7 eller stk. 9, nr. 1 og 2. Der er ikke med forslaget tilsigtet materielle ændringer af bestemmelsen.
Til nr. 7 Efter § 50, stk. 2, i VE-loven kan energi-, forsynings- og klimaministeren fastsætte nærmere regler eller træffe afgørelse om, hvilke anlægskategorier der kan få pristillæg efter § 47, stk. 3, nr. 1, eller stk. 10, nr. 1 og 2, eller § 48, stk. 3, nr. 1, og hvilke solcelleanlæg, der er omfattet af § 47, stk. 4, nr. 2, stk. 5, nr. 1, 3 og 4, og stk. 8, nr. 2 og 3.
 Med forslaget om ophævelse af § 47, stk. 7, i VE-loven, jf. lovforslagets § 1, nr. 2, rykker § 47, stk. 8 og 10, til § 47, stk. 7 og 9. Det foreslås derfor, at henvisningerne ændres, således at der i stedet for at henvise til stk. 10, nr. 1 og 2, henvises til stk. 9, nr. 1 og 2, og således at der i stedet for at henvise til stk. 8, nr. 2 og 3, henvises til stk. 7, nr. 2 og 3. Det er ikke med forslaget tilsigtet materielle ændringer af bestemmelsen.
Til nr. 8 VE-lovens § 51, stk. 4, 1. pkt., indeholder regler om modregning ved anlæg med fast prisafregning, og der henvises til § 47, stk. 4-8 og stk. 10, nr. 1 og 2.
 Med forslaget om ophævelse af § 47, stk. 7, jf. lovforslagets § 1, nr. 2, rykker stk. 8 og 10 til stk. 7 og 9, ligesom der ikke længere skal henvises til det gældende § 47, stk. 7. Det foreslås derfor, at henvisningerne ændres, således at der i stedet for at henvise til stk. 4-8 og stk. 10, nr. 1 og 2, henvises til stk. 4-7 og stk. 9, nr. 1 og 2. Der er ikke med forslaget tilsigtet materielle ændringer af bestemmelsen.
Til nr. 9 Energinet.dk skal efter § 52, stk. 4, 1. pkt., i VE-loven varetage balanceringen af elproduktion fra solcelleanlæg med en installeret effekt på 50 kW eller derunder, som er omfattet af bl.a. den årlige pulje for forhøjet pristillæg til elektricitet fra solcelleanlæg efter § 47, stk. 8, i VE-loven, og sælge elektricitet på Nordpool, hvis elproducenten anmoder herom.
Tilsvarende gælder, hvis elproducenten efter pristillægget er ophørt, undlader at give meddelelse om, at producenten har indgået aftale om salg eller balancering af elproduktionen.
Energinet.dks varetagelse af balanceringen og salget er betinget af, at elproducenten betaler de nødvendige omkostninger, som Energinet.dk afholder i forbindelse hermed.
 Med forslaget om ophævelse af § 47, stk. 7, i VE-loven, jf. lovforslagets § 1, nr. 2, bliver det gældende § 47, stk. 8, til § 47, stk. 7. Dette indebærer, at der i § 52, stk. 4, 1. pkt., fremover skal henvises til § 47, stk. 7, i stedet for § 47, stk. 8. Der er ikke med forslaget tilsigtet materielle ændringer af bestemmelsen.
Til nr. 10 § 66, stk. 2, i VE-loven indeholder en klageadgang til Energiklagenævnet i forhold til visse afgørelser, som Energinet.dk træffer i medfør af VE-loven, herunder afgørelser efter § 47, stk. 7 og 11. Grundet forslaget om ophævelse af § 47, stk. 7, jf. lovforslagets § 1, nr. 2, vil der ikke længere skulle henvises hertil, ligesom § 47, stk. 11, rykker til stk. 10. På den baggrund foreslås det, at der henvises til § 47, stk. 10, i stedet for § 47, stk. 7 og 11. Der er ikke med forslaget tilsigtet materielle ændringer af bestemmelsen.
Til § 2 Det foreslås i stk. 1, at loven træder i kraft ved bekendtgørelsen i Lovtidende.
Dette skyldes et ønske om at ophæve støtteordningen snarest muligt for at undgå, at Energinet.dk kan yde tilsagn om pristillæg til en langt større udbygning med solcelleanlæg end hidtil forudsat.
Det er derfor nødvendigt, at lovforslaget kan træde i kraft hurtigst muligt.
Det foreslås endvidere i stk. 2, at lovforslaget kan stadfæstes straks efter dets vedtagelse.
Ifølge grundlovens § 42, stk. 7, kan et lovforslag, som kan undergives folkeafstemning, i særdeles påtrængende tilfælde stadfæstes straks efter dets vedtagelse, når forslaget indeholder bestemmelse herom.
I den forbindelse bemærkes, at udgifterne til støtten for elektricitet fremstillet på solcelleanlæg kan stige markant, jf. afsnit afsnit 5, hvis adgangen til at yde tilsagn om pristillæg ikke ophæves hurtigst muligt.
Det fremgår endvidere af forslaget til stk. 3, at loven ikke finder anvendelse på tilsagn efter § 47, stk. 7, i lov om fremme af vedvarende energi, jf. lovbekendtgørelse nr. 122 af 6. februar 2015 med senere ændringer, som Energinet.dk har ydet før lovens ikrafttræden.
For sådanne tilsagn finder de hidtil gældende regler anvendelse.
Det betyder, at der vil kunne ydes pristillæg efter § 47, stk. 7, i VE-loven som indsat ved § 1, nr. 18, i lov nr. 744 af 1. juni 2015, for elektricitet fremstillet på solcelleanlæg, som opfylder betingelserne herfor, og for hvilke Energinet.dk har ydet tilsagn om pristillæg inden lovens ikrafttræden.
 Det foreslås endvidere af ordensmæssige hensyn i stk. 4, at regler fastsat i medfør af § 47, stk. 9, 10 og 12, i lov om fremme af vedvarende energi, jf. lovbekendtgørelse nr. 122 af 6. februar 2015 med senere ændringer, forbliver i kraft, indtil de ophæves eller afløses af nye regler.
 Energistyrelsen har efter bemyndigelse i henhold til § 4, stk. 1, i bekendtgørelse nr. 436 af 11. maj 2012 om Energistyrelsens opgaver og beføjelser fastsat to bekendtgørelser med hjemmel i henholdsvis § 47, stk. 9, og § 47, stk. 10 og 12. Det drejer sig om bekendtgørelse nr. 1114 af 18. september 2015 om pristillæg til elektricitet fremstillet på visse solcelleanlæg nettilsluttet den 20. november 2012 eller senere og bekendtgørelse nr. 1113 af 18. september 2015 om pristillæg til elektricitet fremstillet på visse solcelleanlæg og andre vedvarende energianlæg end vindmøller.
 Disse bekendtgørelser forbliver i kraft indtil andet fastsættes, uanset ændringerne i denne lov, hvor hjemmelsbestemmelserne på grund af forslaget om ophævelse af § 47, stk. 7, i VE-loven, rykker fra § 47, stk. 9, 10 og 12 til § 47, stk. 8, 9 og 11. Det bemærkes dog, at reglerne om ansøgning om tilsagn efter § 47, stk. 7, i bekendtgørelse nr. 1114 af 18. september 2015 om pristillæg bliver indholdsløse efter lovens ikrafttræden, da der ikke længere vil kunne ydes tilsagn efter § 47, stk. 7, i VE-loven.
