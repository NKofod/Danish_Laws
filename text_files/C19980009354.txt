(Til samtlige kommuner og amtskommuner  

 m.fl.) Folketinget har den 19. juni 1998 vedtaget L 115 - forslag til lov om  

 ændring af lov om social service og lov om retssikkerhed og administration på  

 det sociale område (Klage over afgørelser om personlig og praktisk hjælp  

 m.v.) Forslaget som vedtaget ved 3. behandlingen vedlægges til orientering. (*  

 1) Det vedtagne forslag, som træder i kraft den 1. juli 1998 indebærer, at  

 alle ansøgere/modtagere af hjælp efter servicelovens §§ 71 og 72 uanset alder  

 kan klage over tilbud om personlig og praktisk hjælp m.v. for klagerådet/ det  

 amtslige brugerråd.
 Når klagerådet/brugerrådet har behandlet klagen, og når  

 kommunalbestyrelsen/amtsrådet efterfølgende har taget stilling til klagen på  

 baggrund af klagerådets/brugerrådets behandling af klagen, modtager klageren  

 en meddelelse om resultatet af kommunalbestyrelsens revurdering af sagen.  

 Klageren vil herefter kunne indbringe klagen for det sociale nævn efter de  

 almindelige klageregler, jf. kapitel 10 i lov om retssikkerhed og  

 administration på det sociale område (retssikkerhedsloven).
 Klage til det sociale nævn, skal ske skriftligt senest inden 4 uger efter,  

 at klageren har fået meddelelse om resultatet af kommunalbestyrelsens  

 revurdering af sagen, jf. § 67, stk. 1 i retssikkerhedsloven.
 Socialministeren vil snarest udsende en bekendtgørelse i medfør af § 74 i  

 retssikkerhedsloven om administrative forhold m.v. i forbindelse med de nye  

 klageregler vedrørende hjælp efter servicelovens §§ 71 og 72.
 Med lovændringen vil der - som hidtil - skulle udpeges 1 medlem fra  

 invalideorganisationerne i kommunen til klagerådet.
 Opmærksomheden skal henledes på, at det af lovens forarbejder fremgår, at  

 socialministeren i folketingssamlingen 2000 - 2001 vil komme med en  

 redegørelse for, hvordan reglerne om klage over afgørelser efter §§ 71 og 72  

 i lov om social service anvendes i praksis med henblik på en politisk  

 vurdering af klagereglerne.
 Det bemærkes, at lovforslaget også rummer mindre tekniske og redaktionelle  

 ændringer vedr. børneområdet.
 Specielt skal nævnes:
Servicelovens § 13, stk. 4, og § 14, stk. 4, om mulighederne for at  

 overlade opgaver m.v. til forældrebestyrelser i dagtilbud til børn.  

 Ændringerne skal tydeliggøre, at visse typer af opgaver m.v. ikke kan  

 overlades til forældrebestyrelser i dagtilbud.
Desuden ændres henvisningen  

 til kommunens tilsynsforpligtelse.
Der er ikke tale om indholdsmæssige  

 ændringer i forhold til bistandslovens bestemmelser.
 I servicelovens § 26, stk. 1, om tilskud til forældre, der vælger privat  

 pasning - frit valg-ordningen, ændres formuleringen vedr. aldersafgrænsningen  

 i overensstemmelse med det, der hele tiden har været hensigten, nemlig at  

 tilskuddet skal kunne gives indtil det tidspunkt, hvor børn almindeligvis  

 optages i børnehaveklasse.
 I øvrigt henvises til de vedlagte lovændringer.
Med venlig hilsen Leif Sondrup (* 1) Lovforslaget udelades her.
