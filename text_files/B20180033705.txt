Bekendtgørelse om erhvervsuddannelsen til vindmølleoperatør I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 282 af 18. april 2018, og efter bestemmelse fra Industriens Fællesudvalg fastsættes efter bemyndigelse:
Formål og opdeling § 1. Erhvervsuddannelsen til vindmølleoperatør har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Produktion, installation, montage og demontage af delkomponenter på vindmøller.
 2) Kvalitetsmåling og dokumentation i forbindelse med typiske arbejdsopgaver inden for faget.
 3) Håndtering og efterbehandling af metaller, herunder kompositter og andre materialer.
 4) Kommunikation og samarbejde med kunder, kollegaer samt andre interessenter.
 Stk. 2. Eleven skal nå de uddannelsesmål, som er fastsat for det speciale, jf. stk. 3, som eleven har valgt.
 Stk. 3. Uddannelsen indeholder følgende specialer, på niveau 3 i den danske kvalifikationsramme for livslang læring:
 1) Vingeproduktion.
 2) Mekanik og montage.
Varighed § 2. Uddannelsen varer 2 år og 6 måneder, inklusive grundforløbet.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens specialer 1 år og 6 måneder, hvoraf skoleundervisningen udgør 20 uger fordelt på mindst to skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens specialer 1 år og 5 måneder, hvoraf skoleundervisningen udgør 18 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Produktionsformer og processer, der anvendes i vindmølleindustrien.
 2) Organisering og tilrettelæggelse af sikkerheds- og arbejdsmiljø inden for vindmølleindustrien.
 3) Gældende regler og procedurer for sikkerhed og arbejdsmiljø inden for vindmølleindustrien.
 4) El- og maskinsikkerhed inden for vindmølleindustrien.
 5) Personlige værnemidler og sikkerhedsudstyr, der anvendes inden for vindmølleindustrien.
 6) Udvalgte materialer og komponenter, der anvendes inden for vindmølleindustrien.
 7) Håndværktøj og specialværktøj, der anvendes inden for vindmølleindustrien.
 8) Gængse typer af fejl og afvigelser i produktionen af vindmøller.
 9) Måleteknikker og måleværktøjer og -udstyr, der anvendes inden for vindmølleindustrien.
 10) Betydningen af løbende kontrol og dokumentation i produktionen af vindmøller.
 11) Gældende krav og procedure for kvalitet og dokumentation inden for vindmølleindustrien.
 12) Vindmølleoperatørens rolle i forhold til kvalitets- og dokumentationsarbejde.
 13) Enkle effektiviseringsværktøjer og grundlæggende LEAN-terminologi, samt typiske indsatsområder for en effektiv og optimeret produktion i vindmølleindustrien.
 14) Energi- og miljøforhold ved produktion i vindmølleindustrien.
 15) It-baseret tekstbehandling, informationssøgning og kommunikation.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Materialevalg samt fremstilling af mindre emner under hensynstagen til gældende normer, standarder og sikkerhedsbestemmelser.
 2) Planlægning og udførelse af enkle fremstillingsopgaver ved hjælp af korrekt udvalgte manuelle og maskinelle bearbejdningsmetoder, herunder brug af trykluftværktøjer.
 3) Montage og demontage af enkle elektriske og hydrauliske komponenter under hensyntagen til krav om renlighed og sikkerhed.
 4) Vedligehold af det mest gængse håndværktøj, måleværktøj og andet relevant udstyr inden for vindmølleindustrien.
 5) Kvalitetskontrol i forhold til givne standarder og toleranceangivelser ved anvendelse af relevante måleværktøjer.
 6) Kvalitetssikring ud fra enkle instrukser.
 7) Indsamling og registrering af data til produktionsdokumentation i henhold til krav og procedurer.
 8) Fremstilling og aflæsning af arbejdstegninger ved hjælp af elektroniske værktøjer.
 9) Produktionsberegninger og udfærdigelse af materialelister og anden dokumentation i overensstemmelse med gældende normer og standarder.
 10) Tilrettelægning af egne arbejdsopgaver og deltagelse i et produktionsteam.
 11) Skitsering af produktionslayout og flow.
 12) Kommunikation i samarbejde med andre.
 13) It-redskaber og medier til mundtlig og skriftlig kommunikation, dokumentation og præsentation af produktionsfaglig information og viden.
 Stk. 4. Eleven skal have kompetence til på grundlæggende niveau at kunne:
1) medvirke i fremstillingen og reparationen af mindre elementer og dele, der indgår i produktionen af en vindmølle, 2) medvirke til montage- og demontageopgaver i vindmølleindustrien under hensyn til gældende normer, standarder og sikkerhedsbestemmelser, 3) medvirke i planlægningen og koordineringen af afgrænsede operatøropgaver som del i et team med henblik på et effektivt produktionsflow, 4) identificere almindeligt forekommende arbejdsmiljø- og sikkerhedsmæssige risici og udføre arbejdet med materialer, stoffer og udstyr i en vindmølleproduktion på en arbejdsmiljømæssig korrekt og forsvarlig måde, 5) anvende korrekte værnemidler og sikkerhedsudstyr under hensynstagen til sikkerheds-, miljø- og arbejdsmiljøregler, 6) under vejledning udvælge, betjene samt vedligeholde værktøj og maskiner inden for vindmølleindustrien, 7) medvirke til den løbende kvalitetskontrol og dokumentation af produktionen ved anvendelse af måleværktøjer og kvalitetssystemer, 8) kommunikere mundtligt og skriftligt med andre om løsning og dokumentation af opgaver, samt videreformidle produktionsfaglig information gennem korrekt anvendelse af grundlæggende faglige udtryk og begreber, 9) begrunde og evaluere valgte arbejdsmetoder i en given arbejdsproces, herunder foreslå ændringer eller andre metoder, 10) foreslå ændringer til brug af værktøjer, faglige metoder, materialer m.v., 11) anvende it målrettet og kritisk til informationssøgning, herunder tekniske, økonomiske samt miljø- og arbejdsmiljømæssige informationer om materialer, råvarer og produktionsmetoder og 12) medvirke ved job- og uddannelsesrelateret projektarbejde.
 Stk. 5. Eleven skal have gennemført følgende grundfag på følgende niveau: Naturfag på E-niveau.
 Stk. 6. Eleven skal have opnået følgende certifikater eller lignende:
 1) Kompetencer svarende til Førstehjælp på erhvervsuddannelserne efter Dansk Førstehjælpsråds uddannelsesplaner pr. 1. august 2016.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
3) Arbejdsmiljø og sikkerhed, svejsning og termisk skæring (§ 26-kursus), jf.
Arbejdstilsynets regler.
 4) Kompetencer svarende til personlig sikkerhed ved arbejde med epoxy og isocyanater, efter Arbejdstilsynets regler pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Eleven kan udføre arbejde i henhold til gældende regler for sikkerhed, arbejdsmiljø og produktansvar.
 2) Eleven kan udvise kendskab til en virksomheds kvalitets-, miljø- og produktionsstyringssystemer, herunder LEAN-værktøjer.
 3) Eleven kan indgå i forandringsprocesser ved optimering og effektivisering af energiforbruget.
 4) Eleven kan medvirke til reduktion af spild og sortering af affald.
 5) Eleven kan have forståelse for værdien af virksomhedens ressourcestrømme såsom materialer, råvarer og affald.
 6) Eleven kan udvise kendskab til produktionsstyring og evner til at strukturere, planlægge og vurdere løsningsmuligheder for egne arbejdsopgaver.
 7) Eleven kan udvise kendskab til etablering og drift af egen virksomhed og har forståelse for sammenhængen mellem salg, produktion, økonomi, tid og kvalitet i en typisk virksomhed i vindmøllebranchen.
 8) Eleven kan indgå innovativt i forandringsprocesser i forbindelse med optimering og effektivisering af produkter og produktion samt indtænke betydningen af branchens behov for udvikling set i globalt perspektiv.
 9) Eleven kan kommunikere fagligt hensigtsmæssigt med egne og andre faggrupper og forstå værdien af samarbejde med andre i forbindelse med arbejdsopgaver.
 10) Eleven kan forstå betydningen af kultur og flerkulturel kommunikation, herunder være bevidst om betydningen af egne værdier, normer og erfaringer i mødet med andre kulturer.
 11) Eleven kan indgå i projektorienterede arbejdsgrupper og i andre former for samarbejde med kollegaer.
 12) Eleven kan anvende og forstå instruktioner (herunder arbejdstegninger), tekniske begreber og manualer på fremmedsprog.
 13) Eleven kan anvende it i forbindelse med produktionen samt i andre jobrelaterede opgaver.
 14) Eleven kan udføre beregninger, materialelister og anden dokumentation i overensstemmelse med gældende normer og standarder.
 15) Eleven kan udvise materialekendskab og behandle materialer efter krav og anvendelsesformål.
 16) Eleven kan foretage kontrolmålinger under hensynstagen til givne standarder og toleranceangivelser.
 17) Eleven kan anvende sammenføjningsmetoder i forbindelse med montageopgaver og produktion af komponenter til vindmøller under hensyn til gældende sikkerheds-, miljø og kvalitetskrav.
 18) Eleven kan udføre for- og overfladebehandling, anvende kemiske og mekaniske forbehandlingsmaterialer og udstyr samt brug af værnemidler.
 19) Eleven kan udføre efterbehandling af materialer, der anvendes i arbejdsopgaver inden for uddannelsens jobområde under hensyntagen til en given kvalitet.
 20) Eleven kan vedligeholde produktionsudstyr.
 21) Eleven kan koble teoretiske faglige begreber, metoder, værktøjer og beregninger med praktiske operatøropgaver i virksomheden.
 22) Eleven kan fremstille simple kompositforme.
 23) Eleven kan gennemføre oplægning af glasfibre og andre armeringsmaterialer.
 24) Eleven kan udføre støbearbejde med epoxybaserede præimprægnerede armeringsmaterialer.
 25) Eleven kan gennemføre komplicerede støbeprocesser.
 26) Eleven kan gennemføre enkel emnekontrol ved hjælp af relevante måleværktøjer.
 27) Eleven kan udføre reparationer på baggrund af kendskab til materialernes strukturer og styrker ud fra givne håndværksmæssige begrænsninger.
 28) Eleven kan gennemføre reparationer, finisharbejder samt lettere monteringsarbejde.
 29) Eleven kan gennemføre støbning af kompositter ved hjælp af vakuumassisterede støbeprocesser.
 30) Eleven kan montere kabler efter arbejdsinstruktioner og har kendskab til kabel- og ledningsterminering samt bespænding af terminering.
 31) Eleven kan montere og foretage kvalitetskontrol på forskellige el-komponenter og herunder anvende testværktøj i forhold til anerkendte produktionsprincipper.
 32) Eleven kan udføre montage og visuel fejlfinding ud fra el-diagrammer og har forståelse for sammenhængen mellem el-diagrammer og arbejdsinstruktioner.
 33) Eleven kan montere og demontere kuglelejer og bolte samt udvælge moment, tætningsmetode og materiale efter en given opgavespecifikation og i henhold til krav om sikring.
 34) Eleven kan udvælge værktøj, arbejdsmetode og foretage elementær vedligeholdelse og justering af bearbejdnings- og måleudstyr i henhold til en given opgavespecifikation.
 35) Eleven kan planlægge og fremstille enkle emner ved anvendelse af afkortning og tildannelsen samt spåntagende og spånløse bearbejdningsmetoder i henhold til gældende tolerancekrav.
 36) Eleven kan anvende sammenføjningsmetoder til montageopgaver på vindmøller samt foretage en visuel kvalitetsbedømmelse af det udførte arbejde og kende gældende kvalitetskrav for svejsning, limning og lodning.
 37) Eleven kan foretage visuel kontrol af for- og overfladebehandling i henhold til gældende standarder.
 38) Eleven kan montere, idriftsætte og fejlfinde på mindre hydrauliske anlæg på vindmøller ved anvendelse af dokumentation og i henhold til gældende miljø-, og sikkerheds og renlighedskrav.
 39) Eleven kan montere, opsætte, afprøve og fejlfinde på møllens computerkabler og signalledninger efter gældende regler.
 Stk. 2. Kompetencemål nr. 1-21, jf. stk. 1, gælder for alle elever på hovedforløbet.
 Stk. 3. Kompetencemål nr. 22-29, jf. stk. 1, gælder for specialet vingeproduktion og nr. 30-39 for specialet mekanik og montage.
 Stk. 4. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Som del af den sidste skoleperiode i uddannelsens afholder skolen en afsluttende prøve.
Prøven udgør en svendeprøve.
Stk. 2. Den afsluttende prøve for de i § 1, stk. 3, nævnte specialer er en svendeprøve.
Prøven er mundtlig.
Prøvegrundlaget er et praktisk projekt med en skriftlig del.
Det praktiske projekt vælges af eleven i samråd med læreren.
Det praktiske projekt afspejler uddannelsens kompetenceområder, herunder materialer og arbejdsprocesser, der er typisk for det pågældende speciale.
Den skriftlige del består af udarbejdelse af dokumentation, der anvendes til arbejdsprocesser inden for specialet og uddannelsens kompetenceområder.
Den mundtlige prøve tager udgangspunkt i prøvegrundlaget.
Prøvegrundlaget udarbejdes indenfor 20 klokketimer.
Den mundtlige prøve gennemføres på 30 minutter.
Ved den mundtlige prøve deltager to skuemestre.
Arbejdet udføres alene.
Stk. 3. Opgaverne stilles af skolen efter samråd med det faglige udvalg.
De hjælpemidler, som er anvendt i undervisningen, må benyttes.
Censorerne er ud over ved voteringen til stede under den mundtlige prøve.
Stk. 4. For at der kan udstedes skolebevis, skal eleven have opnået et gennemsnit på mindst 02 af elevens karakterer for grundfag i hovedforløbet.
Eleven skal tillige have opnået 02 i hvert enkelt af de uddannelsesspecifikke fag.
 Stk. 5. Prøven skal være bestået.
 Stk. 6. Ved uddannelsens afslutning udsteder det faglige udvalg et svendebrev til eleven.
 Stk. 7. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2018.
Stk. 2. Bekendtgørelse nr. 324 af 5. april 2017 om erhvervsuddannelsen til vindmølleoperatør ophæves.
Bekendtgørelsen finder dog fortsat anvendelse for elever, som er påbegyndt eller overgået til uddannelsen efter bekendtgørelsen.
 Stk. 3. Følgende elever, som nævnt i stk. 2, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse:
 1) Elever, der skal gennemføre uddannelsen som erhvervsuddannelse for unge eller erhvervsuddannelse for voksne efter § 66 y, stk. 1, nr. 3, i lov om erhvervsuddannelser.
 2) Elever, der skal gennemføre uddannelsen som erhvervsuddannelse for voksne efter § 66 y, stk. 1, nr. 1 og 2, i lov om erhvervsuddannelser, som har påbegyndt uddannelsen i perioden 1. januar  31. juli 2018.
