Fremsat den 26. februar 2020 af Peter Skaarup (DF), Karina Adsbøl (DF), Lise Bech (DF), Kristian Thulesen Dahl (DF), Søren Espersen (DF) og Dennis Flydtkjær (DF) Forslag til folketingsbeslutning om bestilling og afhentning af pas ved personligt fremmøde og begrænsning af antallet af udstedelser af pas grundet bortkomst Folketinget pålægger regeringen i indeværende folketingsår at sikre, at borgere, der ønsker et nyt pas, både skal bestille og afhente passet ved personligt fremmøde hos borgerservice.
Det billede, der skal benyttes i passet, skal tages samtidig med bestillingen af passet.
Ved afhentning af passet skal forevises samme billedlegitimation som f.eks. kørekort eller pas, som blev anvendt ved bestilling af passet.
Derudover indføres der en begrænsning på antallet af gange, man inden for passets gyldighedsperiode på 10 år kan få udstedt nyt pas grundet bortkomst.
Bemærkninger til forslaget Dette beslutningsforslag er en revideret og udvidet genfremsættelse af beslutningsforslag nr.
B 88 om afhentning af pas ved personligt fremmøde og begrænsning af antallet af udstedelser af pas grundet bortkomst, folketingsåret 2017-2018. Der henvises til www.folketingstidende.dk, Folketingstidende 2017-18, tillæg A, B 88 som fremsat, og tillæg F, møde 85, kl. 17:59.
Når man skal have udstedt et nyt pas, foregår ansøgningen, ved at man henvender sig personligt i borgerservice.
Efterfølgende bliver passet sendt hjem til ens privatadresse.
Under forsendelsen forsvinder der hvert år omkring 200 pas. (»Hundredvis af pas forsvinder sporløst i posten«, Berlingske, den 31. marts 2016).
 Det er nærliggende at tro, at en del af disse pas efterfølgende bliver misbrugt og/eller sælges på det sorte marked, hvor danske pas er eftertragtede handelsvarer.
I de fleste kommuner kan man vælge enten at få sit nye pas sendt med posten eller selv at afhente det færdige pas i borgerservice.
For at begrænse antallet af bortkomne pas, der kan falde i de forkerte hænder, foreslår forslagsstillerne, at systemet indrettes således, at man kun kan bestille og få udleveret sit pas ved personligt fremmøde i borgerservice.
Ved bestillingen skal det billede, der bruges i passet, tages af borgerservice.
Man kan dermed ikke som i dag komme med sit eget billede.
Samtidig med selve bestillingen tages der fingeraftryk af den pågældende.
 Når man afhenter passet hos borgerservice, skal dette ske, ved at man verificerer, at man er den person, man udgiver sig for, og det skal ske ved forevisning af billedlegitimation, f.eks. kørekort eller pas.
Pas til voksne er gyldige i op til 10 år.
Dermed vil det være en begrænset ulempe for borgerne, hvis man selv skal afhente passet på borgerservice.
Dette skal selvfølgelig ses i lyset af, hvor mange pas der hvert år mistes under forsendelsen, og hvordan et pas kan misbruges.
Ulemperne for den enkelte opvejes af sikkerhed i et større perspektiv.
Derudover ønsker forslagsstillerne at sætte en klar begrænsning på antallet af udstedelser af pas grundet bortkomst.
I den 10-årige periode, et pas er gyldigt, bør det efter forslagsstillernes mening være sådan, at man alene kan få udstedt ét nyt pas ud over det oprindelige.
Kun under helt særlige omstændigheder skal det være muligt at få udstedt yderligere pas, f.eks. i tilfælde, hvor myndighederne vurderer, at borgeren under helt særlige omstændigheder har været uskyldig i, at passet er bortkommet.
 I gennemsnit meldes omkring 30.000 pas forsvundet hvert år. (»Over 330.000 danske pas er forsvundet siden 2008«, www.dr.dk, den 8. december 2019).
 Selv om omkring halvdelen af disse pas dukker op igen, er det et rystende højt antal.
 Med dette beslutningsforslag håber forslagsstillerne at dæmme op for en del af de bortkomne pas, som kan frygtes at falde i de forkerte hænder.
Et pas er et særligt stykke dokumentation, som det må forventes, at man passer særlig godt på.
Derfor forestiller forslagsstillerne sig ikke, at indskrænkningen af antallet af udstedelser af pas vil være en udfordring under normale omstændigheder for borgerne.
I en tid, hvor terror er yderst aktuel i vores del af verden og selvstændige nationer debatterer permanent grænsekontrol, vil det i forslagsstillernes optik være yderst relevant at sikre de udstedte pas på bedst mulig vis og samtidig minimere risikoen for, at pas kan falde i de forkerte hænder og eventuelt anvendes af organiserede kriminelle som f.eks. menneskesmuglere, svindlere og terrorister, der misbruger disse værdifulde danske pas.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om bestilling og afhentning af pas ved personligt fremmøde og begrænsning af antallet af udstedelser af pas grundet bortkomst.
(Beslutningsforslag nr.
B 97) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
