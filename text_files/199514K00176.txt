Nr BTL 176 Betænkning over Forslag til lov om husdyravl   

 Nr L 176 1995-96, 1. samling Afgivet af Landbrugs- og Fiskeriudvalget Afgivet: 19960410 Udvalget har behandlet lovforslaget i nogle møder og har herunder stillet  

 spørgsmål til landbrugs- og fiskeriministeren, som denne har besvaret  

 skriftligt.
Et af udvalgets spørgsmål og ministerens besvarelse heraf er  

 optrykt som bilag til betænkningen.
 Der er af landbrugs- og fiskeriministeren stillet ændringsforslag, hvorom  

 henvises til de ledsagende bemærkninger.
 Herefter indstiller udvalget lovforslaget til vedtagelse med  

 det stillede ændringsforslag.
 Et mindretal (Enhedslistens medlem af udvalget) ønsker vedrørende den  

 foreslåede § 7, der giver landbrugs- og fiskeriministeren bemyndigelse til at  

 fastsætte regler med henblik på opfyldelse af Det Europæiske Fællesskabs  

 direktiver og beslutninger og til at fastsætte bestemmelser for anvendelsen  

 her i landet af Det Europæiske Fællesskabs forordninger om forhold, som er  

 omfattet af loven om husdyravl, generelt at bemærke:
På lovområder, hvor der er hjemmel til administrativt at fastsætte de  

 fornødne regler, har det hidtil været overladt til den pågældende fagminister  

 rent teknisk at sørge for at implementere et vedtaget EF-direktiv - eller  

 EF-forordning, i det omfang denne krævede danske følgeregler.
Enhedslisten  

 vil imidlertid foreslå, at man fremover deler gennemførelse af de vedtagne  

 direktiver/forordninger op i to modeller A og B.
Model A skal omfatte de direktiver/forordninger (små justeringer), som  

 ikke har krævet et forhandlingsmandat, da de blev behandlet i Folketingets  

 Europaudvalg.
Enhedslisten foreslår, at forslag til administrativt fastsatte  

 gennemførelsesbestemmelser for denne type direktiver/forordninger bliver  

 sendt til Folketingets partier til høring.
Det kunne f.eks. ske på den måde,  

 at vedkommende minister i et brev med sin indstilling samt diverse bilag  

 sendte partierne materialet med anmodning om et svar inden for 14 dage.
Model B skal omfatte direktiver/forordninger, som krævede et  

 forhandlingsmandat ved forelæggelsen for Europaudvalget.
Her foreslår  

 Enhedslisten, at ethvert af Folketingets partier skal kunne kræve, at  

 gennemførelsen af direktivet/forordningen sker ved fremsættelse af et  

 lovforslag i Folketinget, uanset at der findes en hjemmel til at foretage  

 gennemførelsen administrativt.
 ÆndringsforslagAf landbrugs- og fiskeriministeren, tiltrådt af  

udvalget:
 Til § 10 1) Stk. 1 affattes således:
»Tidspunktet for lovens ikrafttræden fastsættes af landbrugs- og  

 fiskeriministeren.« Bemærkninger Til nr. 1 Ikrafttrædelsesdatoen var oprindelig fastsat til 1. marts 1996.  

 Baggrunden for ændringsforslaget er ønsket om, at loven kan sættes i kraft  

 hurtigst muligt bl.a. af hensyn til implementeringen af EF-bestemmelser på  

 området.
Erling Christensen (S) Peter Christensen (S) Eva Fatum (S) Erik  

 Mortensen (S) Frederik Nørgaard (S) Kristen Touborg (SF) nfmd.
Vibeke  

 Peschardt (RV) Bent Hindrup Andersen (EL) Ole Vagn Christensen (S) Christian  

 Mejdahl (V) Bodil Thrane (V) Mariann Fischer Boel (V) fmd.
Kim  

 Mouritsen (V) Lene Espersen (KF) Henning Grove (KF) Peder Sønderby (V) Niels  

 Højland (FP) Centrum-Demokraterne og Dansk Folkeparti havde ikke medlemmer i udvalget.
Bilag Et af udvalgets spørgsmål til landbrugs- og fiskeriministeren og dennes  

 svar herpå Spørgsmål 2:
»Det fremgår af bemærkningerne, at organisationerne naturligvis i  

 samme omfang som hidtil vil blive inddraget i regelfastsættelsen.
Ministeren  

 bedes redegøre for på hvilken måde, med hvilken sikkerhed, og hvor ofte  

 ministeren vil inddrage organisationerne i regelfastsættelsen og lovens  

 administration, når udvalget nedlægges?» Svar:
 Det er helt fast praksis i Landbrugs- og Fiskeriministeriet, at  

 organisationerne inddrages i arbejdet omkring udarbejdelse af forskrifter,  

 der udstedes i medfør af en lov.
 Jeg har ingen planer om at ændre denne praksis, der naturligvis også vil  

 blive fulgt i denne sag.
 Udkast til bekendtgørelser vil således altid blive sendt til høring hos  

 organisationerne.
 På samme måde vil organisationerne få forelagt forslag til direktiver  

 eller forordninger om forhold, der er omfattet af loven.
 Når bestemmelsen om, at regler fastsættes efter forhandling med de  

 interesserede landbrugsorganisationer, ikke er gentaget i lovforslaget, er  

 det således ikke for at begrænse organisationernes indflydelse på  

 regelfastsættelsen, men udelukkende fordi en sådan bestemmelse set fra en  

 juridisk og ren lovteknisk synsvinkel er overflødig og utidssvarende.
