Fremsat den 26. oktober 2021 af Mette Abildgaard (KF), Niels Flemming Hansen (KF), Rasmus Jarlov (KF) og Søren Pape Poulsen (KF) Forslag til folketingsbeslutning om afskaffelse af modregningen af arbejdsindkomst i folkepensionen Folketinget pålægger regeringen inden udgangen af indeværende folketingsår at fremsætte lovforslag, der afskaffer modregningen i folkepensionens grundbeløb som følge af arbejdsindkomst.
Bemærkninger til forslaget Beslutningsforslaget er en genfremsættelse af beslutningsforslag nr.
B 223, folketingsåret 2020-21. Der henvises til www.folketingstidende.dk, Folketingstidende 2020-21, tillæg A, B 223 som fremsat, tillæg B, betænkning over B 223, og tillæg F, møde 116, kl. 18.28 og møde 129, kl. 09.52.
Formålet med forslaget er at belønne de ældres deltagelse på arbejdsmarkedet.
Den ældste del af den danske arbejdsstyrke bidrager mere end nogen anden med erfaring, og det er værdsat af det danske erhvervsliv. Ældre medborgeres aktivitet på arbejdsmarkedet bør derfor bifaldes, ikke straffes.
I dag nedsættes folkepensionens grundbeløb, hvis ens arbejdsindtægt ved siden af folkepensionen overstiger 344.600 kr.
Grundbeløbet nedsættes med 30 pct. af ens arbejdsindtægt ud over de 344.600 kr.
Modregningen mindsker incitamentet for de ældste på arbejdsmarkedet til at arbejde og blive længere tid på arbejdsmarkedet.
Det er grundlæggende problematisk, at man på den måde demotiverer de ældre erhvervsaktive borgere, der på trods af deres alder aktivt er en del af det danske arbejdsmarked.
Folkepensionister skal ikke straffes for at yde en indsats på arbejdsmarkedet.
I Danmark har vi tværtimod brug for, at flere ældre er med til at bidrage til samfundet med deres store erfaring og viden, hvis de har tid, kræfter og mulighed for det.
Derfor foreslår Det Konservative Folkeparti at afskaffe modregningen i folkepensionens grundbeløb som følge af arbejdsindkomst.
Forslaget øger folkepensionisters incitament til at arbejde og anerkender den store indsats, de bidrager med på det danske arbejdsmarked.
Afskaffelsen af modregningen i folkepensionens grundbeløb som følge af arbejdsindkomst kan bl.a. finansieres gennem arbejdsmarkedsreformer, herunder eksempelvis genindførelse af kontanthjælpsloftet, afskaffelse af seniorjobordningen og genindførelse af opholdskravet for ret til dagpenge.
 Det Konservative Folkeparti har i forbindelse med sit finanslovsforslag for 2022 fremlagt et detaljeret udspil, der konkret anviser finansiering.
Skriftlig fremsættelse Mette Abildgaard (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af modregningen af arbejdsindkomst i folkepensionen.
(Beslutningsforslag nr.
B 21) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
