Cirkulære om protokollat til organisationsaftale for håndværkere og teknikere om løn- og ansættelsesvilkår for teknologiinstruktører ved Det Kongelige Danske Kunstakademis Skoler for Arkitektur, Design og Konservering Generelle bemærkninger 1. Finansministeriet og Dansk Metal har den 14. august 2019 indgået vedlagte protokollat om løn- og ansættelsesvilkår for teknologiinstruktører ved Det Kongelige Danske Kunstakademis Skoler for Arkitektur, Design og Konservering.
 2. Protokollatet omfatter teknologiinstruktører ansat ved Det Kongelige Danske Kunstakademis Skoler for Arkitektur, Design og Konservering, der er overgået til ansættelse efter organisationsaftalen med virkning fra aftalens ikrafttrædelse den 4. juni 2019.
 3. Protokollatet udgør sammen med organisationsaftalen for håndværkere og teknikere ansættelsesgrundlaget for teknologinstruktører ved Det Kongelige Danske Kunstakademis Skoler for Arkitektur, Design og Konservering.
Ikrafttræden Cirkulæret træder i kraft den 19. august 2019 og har virkning fra den 1. april 2018.
Finansministeriet, Moderniseringsstyrelsen, den 19. august 2019 Louise Christensen Bilag 1 Protokollat til organisationsaftale for håndværkere og teknikere om løn- og ansættelsesvilkår for teknologiinstruktører ved Det Kongelige Danske Kunstakademis Skoler for Arkitektur, Design og Konservering - Protokollatet omfatter teknologiinstruktører ved Det Kongelige Danske Kunstakademis Skoler for Arkitektur, Design og Konservering, der er overgået til ansættelse efter organisationsaftalen for håndværkere og teknikere med virkning fra aftalens ikrafttrædelse den 4. juni 2019.
Ved overgang til ansættelse som teknologiinstruktør, bevarer medarbejderne deres hidtidige samlede lønniveau.
Hvis en teknologiinstruktørs basisløn ekskl. pensionsbidrag før indplacering på organisationsaftalen er højere end basislønnen eksklusiv pensionsbidrag efter indplacering på organisationsaftalen, ydes et tillæg til udligning af lønforskellen.
Udligningstillægget procentreguleres.
Udligningstillægget er pensionsgivende i det omfang, tillægget træder i stedet for en basisløn, der hidtil har været pensionsgivende.
Hvis en teknologiinstruktør før indplaceringen på organisationsaftalen er tildelt et lokalt funktionstillæg for en funktion, der efter indplacering på organisationsaftalen er indeholdt i organisationsaftalens § 1, stk. 2, eller hvis en teknologiinstruktør før indplacering på organisationsaftalen ydes et funktionstillæg for at være værkstedsleder, konverteres funktionstillægget/funktionstillæggene til udligningstillæg, der ydes til udligning af lønforskellen.
Udligningstillægget procentreguleres.
Udligningstillægget er pensionsgivende i det omfang, tillægget træder i stedet for et funktionstillæg, der hidtil har været pensionsgivende.
 Øvrige faste tillæg, som måtte indgå i teknologiinstruktørens samlede løn før indplacering på organisationsaftalen, herunder individuelle kvalifikationstillæg, individuelle funktionstillæg, funktionstillæg for virke som tillidsrepræsentant mv., videreføres i overensstemmelse med hidtidige vilkår for de pågældende tillæg.
 Teknologiinstruktører, hvis pensionsbidrag udgør mere end 15,39 pct. før indplacering på organisationsaftalen, bevarer som personlig ordning et pensionsbidrag på 15,5 pct.  Pensionsbidraget indbetales til den pensionsordning, der er indbetalt til før overgangen til ansættelse efter organisationsaftalen.
 Protokollatet har virkning fra den 1. april 2018.
