Bekendtgørelse om betaling for myndighedsbehandling efter lov om elforsyning I medfør af § 51, stk. 2 og 3, § 51 a, § 78, stk. 7 og 9, § 90, stk. 1, nr. 1, og § 92 i lov om elforsyning, jf. lovbekendtgørelse nr. 1115 af 8. november 2006, som senest ændret ved lov nr. 549 af 6. juni 2007, fastsættes:
 § 1. Den systemansvarlige virksomhed skal i år 2000 og frem betale de i § 2 fastsatte takster for elektricitet, der anvendes til forbrug i Danmark, til dækning af:
 1) Energistyrelsens og Konkurrencestyrelsens omkostninger til:
 a) Tilsyn med overholdelse af vilkår i de kollektive elforsyningsvirksomheders og forsyningspligtige virksomheders bevillinger, jf. elforsyningslovens § 51, stk. 1 og 2.
 b) Behandling og vurdering af de kollektive elforsyningsvirksomheders planlægnings-, udviklings- og forskningsopgaver samt opgaver vedrørende energibesparelser, jf. elforsyningslovens § 51, stk. 3.
 c) Behandling af ansøgninger om bevillinger, jf. elforsyningslovens § 51 a, stk. 1, nr. 1, dog undtaget ansøgninger om bevilling til produktionsvirksomhed, jf. stk. 3.
 d) Behandling af ansøgninger om tilladelser, jf. elforsyningslovens § 51 a, stk. 1, nr. 2, dog undtaget ansøgninger om tilladelser til bevillingspligtige produktionsvirksomheder, jf. stk. 3.
 e) Tilsyn med overholdelse af vilkår i tilladelser og godkendelser, jf. elforsyningslovens § 51 a, stk. 1, nr. 4, dog undtaget tilsyn med overholdelse af vilkår i tilladelser og godkendelser til bevillingspligtige produktionsvirksomheder, jf. stk. 3.
 f) Energitilsynets etablering og drift, jf. elforsyningslovens § 78, stk. 6.
 2) De udgifter vedrørende forhold på elområdet, der er forbundet med et godkendt privat ankenævns (Ankenævnet på energiområdet) oprettelse og drift, jf. elforsyningslovens § 78, stk. 9.
 Stk. 2. Fra år 2005 og frem sker den systemansvarlige virksomheds betaling af de i § 2 fastsatte takster endvidere til dækning af Energistyrelsens omkostninger til:
 1) Behandling og vurdering af planlægningsopgaver omfattet af § 4, stk. 2, i lov om Energinet.dk, jf. elforsyningslovens § 51, stk. 3.
 2) Behandling af godkendelser af udbygninger af transmissionsnet efter § 4, stk. 3, i lov om Energinet.dk, jf. elforsyningslovens § 51 a, stk. 1, nr. 3.
 Stk. 3. De bevillingspligtige produktionsvirksomheder efter elforsyningslovens § 10 betaler ud fra timeforbruget for behandling af ansøgninger om bevillinger og tilladelser samt for tilsyn med overholdelse af vilkårene heri, jf. elforsyningslovens § 51, stk. 1 og 2, og § 51 a, nr. 1, 2 og 4.
 Stk. 4. Myndighedernes udgifter ved udøvelsen af myndighedsbehandlingen omtalt i stk. 3 beregnes på grundlag af en opgørelse over det antal timer, der er medgået til udførelsen af den enkelte opgave, og den timesats, der er fastsat efter stk. 5.
 Stk. 5. Timesatsen fastsættes på grundlag af den gennemsnitlige lønudgift til de medarbejdere, der deltager i myndighedsbehandlingen, tillagt en forholdsmæssig andel af de øvrige administrative omkostninger forbundet med myndighedsbehandlingen i det pågældende regnskabsår.
§ 2. For betaling efter § 1, stk. 1 og 2, fastsættes følgende takster pr.
MWh, der anvendes til forbrug i Danmark:
1) 1. januar 2000  31. december 2003: 0,70 kr. pr.
MWh.
2) 1. januar 2004  31. december 2004: 0,82 kr. pr.
MWh.
3) 1. januar 2005  30. juni 2005: 0,95 kr. pr.
MWh.
4) 1. juli 2005  31. december 2005: 1,19 kr. pr.
MWh.
5) 1. januar 2006  31. december 2006: 0,81 kr. pr.
MWh.
6) Fra 1. januar 2007: 0,83 kr. pr.
MWh.
 § 3. Energistyrelsen opkræver betaling efter § 1.
 Stk. 2. Betalingen fra den systemansvarlige virksomhed efter § 1, stk. 1 og 2, erlægges som lige store kvartalsvise acontobetalinger, der fastsættes på baggrund af opgørelser over målinger af forbrug af elektricitet i det foregående kalenderår.
 Stk. 3. Den endelige betaling efter § 1, stk. 1 og 2, for et kalenderår fastsættes efter årets udgang på baggrund af opgørelser over målinger af forbruget i det pågældende kalenderår.
Stk. 4. Efter udløbet af et regnskabsår udarbejder Energistyrelsen på grundlag af den endeligt beregnede timesats efter § 1, stk. 5, en opgørelse over de beløb, som de bevillingspligtige produktionsvirksomheder skal betale for det pågældende år.
Dette beløb reguleres med eventuelt foreløbigt indbetalte beløb.
Slutopgørelsen fremsendes senest 5 måneder efter regnskabsårets udløb til virksomheden.
 Stk. 5. Beløb, der erlægges efter stk. 2, den endelige betaling efter stk. 3 samt beløb, der erlægges efter stk. 4, indbetales senest 30 dage efter regningens udstedelse.
Stk. 6. Der betales ikke moms af beløb, der erlægges efter denne bekendtgørelse.
Dette gælder dog ikke for så vidt angår det beløb, der erlægges i medfør af § 1, stk. 1, nr. 2. I forbindelse med opkrævningen vil det fremgå, hvor stor en del af betalingen der er moms.
§ 4. Efter udløbet af et kalenderår udarbejder Energistyrelsen en opgørelse over de beløb, som de omfattede selskaber skal betale for det pågældende år.
Er der opkrævet for meget, modregnes dette i senere indbetalinger, hvis indtægterne forventes at overstige Energistyrelsens og Energitilsynets langsigtede gennemsnitsomkostninger, jf.
Statens Budgetvejledning.
Stk. 2. Efter udløbet af et regnskabsår udarbejder Ankenævnet på energiområdet et endeligt regnskab, herunder en opgørelse over omkostninger forbundet med administrationen m.v.
Er der opkrævet for meget til Ankenævnet på energiområdet i medfør af § 1, stk. 1, nr. 2, modregnes dette i senere indbetalinger efter denne bekendtgørelse, i det omfang indbetalingen til Ankenævnet på energiområdet forventes at overstige de langsigtede gennemsnitlige omkostninger til Ankenævnet på energiområdets behandling af sager på elområdet.
 § 5. Afgørelser truffet i henhold til denne bekendtgørelse kan ikke påklages til anden administrativ myndighed.
 § 6. Bekendtgørelsen træder i kraft den 1. december 2007 og har virkning fra den 1. januar 2000.
 Stk. 2. Bekendtgørelse nr. 918 af 4. september 2006 om betaling for myndighedsbehandling efter lov om elforsyning ophæves.
