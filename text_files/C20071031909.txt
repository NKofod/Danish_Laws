Kapitel 1   Budget Kapitel 2   Forvaltning, opkrævning og disponering Kapitel 3   Regnskab og revision Kapitel 4   Ikrafttræden Cirkulære om udskrivning af bindende bidrag fra kirkekasserne til finansiering af aktiviteter i stifterne I medfør af § 23 a, stk. 3, i lov om folkekirkens økonomi, jf. lovbekendtgørelse nr. 609 af 6. juni 2007 fastsættes:
Kapitel 1 Budget § 1. Stiftsudvalget vedrørende økonomi kan af hensyn til det kirkelige liv træffe beslutning om at udskrive et bindende bidrag fra kirkekasserne til finansiering af aktiviteter i stiftet, jf. § 23 a, stk. 1, i lov om folkekirkens økonomi.
Stk. 2. Senest den 1. marts udmelder stiftsudvalget vedrørende økonomi rammen for bidraget for det kommende år til provstiudvalgene.
Bidraget udmeldes som et beløb.
Bidraget fordeles mellem ligningsområderne i stiftet i forhold til det samlede lokale kirkelige ligningsbeløb, der er fastsat i indeværende år for det enkelte ligningsområde.
I ligningsområder med flere provstier fordeles bidraget mellem provstierne i ligningsområdet i forhold til det samlede ligningsbeløb i indeværende år for hver enkelt af ligningsområdets provstier.
Stk. 3. Provstiudvalget orienterer menighedsrådene om bidragets størrelse i forbindelse med budgetprocessen i provstiet.
Hvis det udmeldte bidrag ved provstiudvalgets (eller budgetudvalgets) fastsættelse af det samlede lokale ligningsbeløb for det kommende år udgør mere end 1 pct. af dette, nedsættes bidraget til 1 pct. af det samlede lokale ligningsbeløb.
Provstiudvalget (eller budgetudvalget) meddeler i så fald det reviderede bidrag til stiftsudvalget vedrørende økonomi senest den 15. september.
Stk. 4. Senest den 1. november fastlægger stiftsudvalget vedrørende økonomi budget for anvendelsen af det kommende års bidrag, som offentliggøres på stiftets hjemmeside.
Bidraget anvendes efter stiftsudvalgets beslutning og kan bruges til følgende aktiviteter:
 1) Kommunikation mellem stiftet, menighedsråd og præster.
 2) Formidling af kristendom.
 3) Udviklingsprojekter inden for undervisning, diakoni, IT, medier, kirkemusik og lignende, herunder analyser til forberedelse af sådanne projekter.
Kapitel 2 Forvaltning, opkrævning og disponering § 2. Stiftsadministrationen i det enkelte stift varetager administration af samt regnskab og aflæggelse af årsrapport for det bindende bidrag.
 Stk. 2. Stiftsadministrationen orienterer folkekirkens administrative fællesskab senest den 1. november om fordelingen af stiftsbidraget for det kommende år på de enkelte provstier.
Stk. 3. Folkekirkens administrative fællesskab opkræver kvartalsvis forud bidraget hos provstierne.
Provstiet varetager indbetalingen af bidraget på kirkekassernes vegne.
 Stk. 4. Folkekirkens administrative fællesskab udbetaler kvartalsvis forud det opkrævede bidrag til de enkelte stifter.
 § 3. Stiftsbidraget disponeres i henhold til disponeringsregler fastsat i bekendtgørelse nr. 1504 af 14. december 2006 om budget og regnskabsvæsen m.v. for fællesfonden.
Stk. 2. Stiftsbidragets likviditetsbehov dækkes af stiftets likviditet.
Der tilfalder ikke særskilt renter eller gebyrer til stiftsbidraget.
Kapitel 3 Regnskab og revision § 4. Regnskab og årsrapport for det bindende bidrag aflægges som del af stiftets regnskab og årsrapport, jf. bekendtgørelse nr. 1504 af 14. december 2006 om budget og regnskabsvæsen m.v. for fællesfonden.
 Stk. 2. Regnskab og årsrapport for bidraget sendes til stiftsudvalget vedrørende økonomi og offentliggøres på stiftets hjemmeside senest den 1. april i året efter regnskabsårets udløb.
 Stk. 3. Regnskabet for bidraget revideres af Rigsrevisionen som led i revisionen af stiftets regnskab.
Kapitel 4 Ikrafttræden § 5. Cirkulæret træder i kraft den 1. januar 2008.
 Stk. 2. For så vidt angår det bindende bidrag for 2008 erstatter de i § 5, stk. 3-5 fastsatte frister de i kapitel 1 og 2 beskrevne frister.
 Stk. 3. For de stifter, hvor det bindende bidrag for 2008 er meldt ud som en procentsats, skal provstiudvalgene melde det beregnede bidrag tilbage til stiftsadministrationen senest den 7. januar 2008.
 Stk. 4. Stiftsadministrationerne skal senest d. 11. januar 2008 orientere folkekirkens administrative fællesskab om fordelingen af stiftsbidraget for 2008.
 Stk. 5. Den første opkrævning og udbetaling af det bindende stiftsbidrag for 2008 skal ske inden udgangen af februar 2008.
