Ankestyrelsens principafgørelse 3-15 om sygedagpenge - uarbejdsdygtighed - bredere vurdering - første sygedag Resumé:
Principafgørelsen fastslår Vurderingen af uarbejdsdygtigheden skal ved sygemeldingen foretages i forhold til beskæftigelsen før sygemeldingen.
Efter tre måneders sygefravær skal vurderingen af uarbejdsdygtigheden foretages efter en bred vurdering.
Det betyder efter praksis, at uarbejdsdygtigheden skal vurderes i forhold til de arbejdsområder, som pågældende på baggrund af sin uddannelse eller arbejdserfaring ville kunne varetage eventuelt efter en kortere oplæring.
I særlige tilfælde kan udgangspunktet om, at vurderingen skal foretages efter tre måneder, fraviges.
Ved vurdering af uarbejdsdygtigheden på grund af sygdom, kan kommunen som hovedregel ikke fra 1. fraværsdag bedømme uarbejdsdygtigheden på et bredere grundlag end det hidtidige arbejde.
Tidligere sygefravær kan som udgangspunkt ikke medregnes ved vurderingen af, om pågældende er uarbejdsdygtig på grund af sygdom.
 Kommunen kan dog foretage en bred vurdering af uarbejdsdygtigheden fra første sygedag, hvis der er tale om en ny sygemelding få dage efter, kommunen har truffet afgørelse om ophør af udbetaling af sygedagpenge efter en bred vurdering, og hvis pågældende sygemeldes igen fra samme eller lignende arbejde.
 Lov:
Lov om sygedagpenge - lovbekendtgørelse nr. 43 af 23. januar 2015 - § 7, stk. 3 Afgørelse:
1. Baggrund for at behandle sagen Ankestyrelsens Beskæftigelsesudvalg har behandlet sagen principielt for at afklare, om der kan foretages en bred vurdering af uarbejdsdygtigheden fra første sygedag, når der er tale om en ny sygemelding få dage efter, kommunen har truffet afgørelse om ophør af udbetaling af sygedagpenge efter en bred vurdering.
2. Reglerne Lov om sygedagpenge § 7, stk. 3, fastslår, at vurderingen af en persons uarbejdsdygtighed som udgangspunkt skal foretages i forhold til beskæftigelsen før sygemeldingen.
Efter 3 måneders sygefravær skal vurderingen ske på grundlag af den sygemeldtes uddannelses- og beskæftigelsesområde, medmindre der er særlige grunde, der taler for andet med hensyn til tidspunktet for vurderingen.
3. Andre principafgørelser Kasserede Følgende principafgørelse er kasseret og indarbejdet i afgørelsen:
D-10-06: Ved vurdering af, om en lønmodtager var fuldt uarbejdsdygtig på grund af sygdom, kunne kommunen ikke fra 1. fraværsdag bedømme lønmodtagerens uarbejdsdygtighed på et bredere grundlag end det hidtidige arbejde.
Begrundelsen var, at der ikke allerede fra 1. fraværsdag var grundlag for at bedømme lønmodtagerens uarbejdsdygtighed uafhængigt af ansættelsesforholdet hos arbejdsgiveren.
Der var heller ikke grundlag for at medtage en sygemelding, der lå lidt over 6 uger før 1. fraværsdag i vurderingen af uarbejdsdygtigheden.
Der skulle således foretages en individuel, konkret vurdering af uarbejdsdygtigheden ved hver sygemelding.
4. Den konkrete afgørelse Ankestyrelsens Beskæftigelsesudvalg har truffet afgørelse i din sag om klage over afgørelse af 13. januar 2014 om afslag på udbetaling af sygedagpenge.
 Resultatet er:
  Du havde ikke ret til sygedagpenge fra den 4. december 2013.
 Det betyder, at vi er enige i kommunens afgørelse, som vi stadfæster.
Begrundelse for afgørelsen Ankestyrelsens Beskæftigelsesudvalg vurderer, at kommunen kan foretage en bred vurdering af din uarbejdsdygtighed allerede fra første sygedag.
 Vi vurderer desuden, at du ikke var uarbejdsdygtig i sygedagpengelovens forstand fra den 4. december 2013, da du burde kunne stille dig til rådighed inden for administrativ beskæftigelse eller ufaglært arbejde, dog med skånehensyn over for rygbelastende arbejde.
Ved vurderingen af, at den brede vurdering kan foretages fra første sygedag, har vi lagt vægt på, at du tidligere har været sygemeldt i perioden fra den 5. juli 2013 til den 26. november 2013 på grund af smerter i nakke og ryg.
Kommunen traf den 21. november 2013 afgørelse om, at du ikke længere var uarbejdsdygtig efter en bred vurdering af uarbejdsdygtigheden.
 Vi har desuden lagt vægt på, at du genoptog dit arbejde med rengøring og tilsyn af rengøring, som du tidligere var sygemeldt fra, og sygemeldte dig igen efter en uge.
 Endeligt har vi lagt vægt på, at der ikke var dokumenteret ændringer i dine helbredsmæssige forhold, siden kommunen traf afgørelse om ophør af udbetaling af sygedagpenge.
Ved vurderingen af, at du efter en bred vurdering af uarbejdsdygtigheden kan varetage andet arbejde, har vi lagt vægt på, at du har haft kroniske smerter i ryggen gennem de sidste 10 år.
Der er ved røntgenundersøgelse vist slidgigt i halsryggen.
Du blev sygemeldt 5. juli 2013, da du fik smerter i ryggen efter et tungt løft.
Undersøgelser har vist discusdegeneration mellem C5/C6 med let spondylose og arthrose samt diskret S-formet skoliose.
Vi har endvidere lagt vægt på, at du under den tidligere sygemelding genoptog arbejdet med to timer dagligt med tilsynsopgaver, der imødekom dine skånehensyn for ryggen.
Du oplyste ved opfølgningsmøde, at hvis du havde mulighed for at blive omplaceret hos nuværende arbejdsgiver i form af andre arbejdsopgaver end fysisk hårde, ville du kunne bestride et arbejde på ordinære vilkår.
Efter reglerne er retten til sygedagpenge betinget af, at en person er uarbejdsdygtig på grund af egen sygdom.
Uarbejdsdygtigheden skal efter tre måneders sygefravær vurderes på grundlag af den sygemeldtes uddannelses- og beskæftigelsesområde.
