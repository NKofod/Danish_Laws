Skriftlig fremsættelse (2. oktober 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af skatteforvaltningsloven (En ny ankenævnsstruktur og en hurtigere vej gennem klagesystemet samt ingen omkostningsgodtgørelse ved klage over tilbagekaldelser af afgørelser om refusion af udbytteskat) (Lovforslag nr.
L 23) Det nuværende klagesystem er udfordret af lange sagsbehandlingstider og sagspukler.
Det er ikke rimeligt for den enkelte borger og virksomhed.
For at nedbringe de lange sagsbehandlingstider i klagesystemet indgik alle Folketingets partier den 18. december 2018 »Aftale om en ny ankenævnsstruktur og en hurtigere vej gennem klagesystemet  Retssikkerhedspakke IV.« Med aftalen tilføres klagesagsbehandlingen flere ressourcer.
Partierne er desuden enige om at gennemføre en række tiltag, der skal gøre klageforløbet mere effektivt og øge Skatteankestyrelsens produktivitet.
Lovforslaget udmønter de dele af »Aftale om en ny ankenævnsstruktur og en hurtigere vej gennem klagesystemet  Retssikkerhedspakke IV«, som forudsætter lovgivning, og er en genfremsættelse, jf.
Folketingstidende 2018-19, A, L 212, som fremsat.
Derudover foreslås en forlængelse af funktionsperioden for skatteankenævn, vurderingsankenævn og fælles ankenævn og udskydelse af virkningstidspunktet for de nye klagebehandlingsregler for vurderingssager.
Der foreslås desuden en række overgangsordninger fra og med den 1. juli 2020 til og med den 31. december 2020.
Endelig foreslås det, at der fra årsskiftet ikke ydes omkostningsgodtgørelse i klage- og retssager om tilbagekaldelse af afgørelser om refusion af udbytteskat.
Forslaget er begrundet i, at det ikke findes rimeligt, at typisk udenlandske selskaber, pensionskasser og fonde har adgang til at anvende en dansk tilskudsordning til at få prøvet tilbagekaldelser af afgørelser om refusion af udbytteskat ved den administrative klagemyndighed og eventuelt domstolene.
 Det foreslås, at loven træder i kraft den 1. januar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
 Lovforslagets overgangsregler i § 3, stk. 5-12, har ikke været i høring forud for fremsættelsen, men er justeret til bl.a. på baggrund af høringen.
