 Et partis erklæring efter § 10, stk. 2 blev modtaget 8 dage efter  

 fristen. partistøttenævnet fandt, at en overskridelse af fristen med 8 dage  

 ikke var væsentlig, hvorfor der skulle udbetales støtte.
 I skrivelse af 25. maj 1988 har Det Konservative Folkeparti i Sallingsund  

 Kommune indbragt Sallingsund Kommunalbetyrelses afslag på ydelse af  

 partistøtte til partiet for Partistøttenævnet, jf. § 12, stk. 2, i lov nr.  

 940 af 23. december 1986 om økonomisk støtte til politiske partier mv.
 Sallingsund Kommunalbestyrelse meddelte i skrivelse af 6. maj 1988 Det  

 Konservative Folkeparti, at kommunalbestyrelsen havde besluttet ikke at yde  

 partiet tilskud for 1988, idet partiets erklæring til kommunalbestyrelsen om,  

 at tilskudsbeløbet for 1987 var anvendt til politisk arbejde i kommunen, ikke  

 var indsendt rettidigt.
 Det fremgår af sagen, at Det Konservative Folkepartis erklæring blev  

 modtaget i Sallingsund Kommune den 8. marts 1988.
 Det Konservative Folkeparti har gjort gældende, at kommunalbestyrelsens  

 behandling af partistøtte for 1988 ikke er udsat eller på anden måde  

 vanskeliggjort af tidsfristoverskridelsen, at overskridelsen på 8 dage er at  

 sammenligne med løbedage ved pantebrevsterminer, og at kommunalbestyrelsen  

 ikke har meddelt, at en eventuel tidsfristoverskridelse ville medføre  

 bortfald af fremtidig støtte.
Partistøttenævnet har forelagt sagen for Sallingsund Kommunalbestyrelse,  

 som i skrivelse af 9. juni 1988 har oplyst, at kommunalbestyrelsen i  

 forbindelse med udbetaling af tilskud for 1987 gjorde opmærksom på  

 partistøttelovens regler om indsendelse af erklæring og vedlagde et forud  

 udfyldt skema til indgivelse af erklæring, som blot skulle underskrives.
Ved  

 brev af 26. februar 1988 erindrede kommunalbestyrelsen Det Konservative  

 Folkeparti om, at partiet inden 1. marts skulle returnere skemaet.
 På trods af denne påmindelse indkom den underskrevne erklæring fra Det  

 Konservative Folkeparti først den 8. marts 1988.
 Kommunalbestyrelsen besluttede derfor på mødet den 4. maj 1988 under  

 henvisning til § 10, stk. 2, jf. § 11, stk. 2, i partistøtteloven, at der  

 ikke skulle ydes støtte til partiet for 1988.
 Kommunalbestyrelsen anfører i udtalelsen af 9. juni 1988, at påmindelsen  

 af 26. februar 1988 klart giver udtryk for, at indsendelse af erklæringen er  

 en betingelse for fortsat støtte.
 Kommunalbestyrelsen anfører endvidere, at overskridelsen ikke kan  

 sammenlignes med reglerne for pantebrevsterminer, idet partistøtteloven giver  

 udtrykkelig hjemmel til kommunalbestyrelsens beslutning.
 I denne anledning skal Partistøttenævnet udtale følgende:
 Ifølge partistøttelovens § 10, stk. 2, jf. § 11, stk. 2, skal  

 tilskudsmodtageren hvert år inden 1. marts indsende en erklæring til  

 kommunalbestyrelsen om, at tilskudsbeløbet for det foregående kalenderår er  

 anvendt til politisk arbejde i kommunen, samt at dette agtes videreført.  

 Dersom en fyldestgørende erklæring ikke indsendes, kan kommunalbestyrelsen  

 bestemme, at kommende udbetalinger af tilskud skal udsættes eller bortfalde.
Denne bestemmelse må forstås således, at beslutning om bortfald i  

 almindelighed kun kan træffes, såfremt en tilskudsmodtager ikke opfylder  

 lovens krav til, hvordan det foregående års tilskud skal være anvendt, eller  

 undlader at indsende en (fyldestgørende) erklæring herom.
En væsentlig  

 overskridelse af fristen herfor vil ligeledes kunne medføre bortfald.
 Partistøttenævnet finder ikke, at en overskridelse af fristen for  

 indsendelse af erklæring på 8 dage, som det er tilfældet i den foreliggende  

 sag, kan betragtes som væsentlig.
 Under hensyn til det ovenfor anførte har Partistøttenævnet derfor samtidig  

 hermed pålagt Sallingsund Kommunalbestyrelse at udbetale partistøtte til Det  

 Konservative Folkeparti for 1988, forudsat at partiets erklæring af 7. marts  

 1988 kan anses for fyldestgørende.
