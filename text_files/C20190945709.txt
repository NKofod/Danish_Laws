Cirkulære om tildeling af Justitsministeriets Medalje for Sårede i Tjeneste § 1. Medalje for Sårede i Tjeneste tildeles ansatte på Justitsministeriets område, der er blevet alvorligt såret eller invalideret i forbindelse tjenesten som følge af en retsstridig handling.
 Stk. 2. Medaljen kan endvidere tildeles personer, der er eller har været ansat på Justitsministeriets område, og som har fået fastsat en méngrad på mindst fem pct. af Arbejdsmarkedets Erhvervssikring for en psykisk efterreaktion som følge af oplevelser i forbindelse med tjenesten.
 Stk. 3. Tildeling af medaljen foretages af justitsministeren.
 Stk. 4. Tildeling af medaljen kan ske posthumt til nære pårørende.
§ 2. Medaljen præges i sølv, der forgyldes, og bærer på aversen kongekronen i den udformning, der anvendes af Justitsministeriet, og langs medaljemøntens rand indskriften Justitsministeriet.
På reversen indgraveres Såret i Tjeneste, modtagerens navn og årstal for tilskadekomsten indskrevet i en krans af egeblad.
Stk. 2. Til medaljen hører et hvidt krydsbånd med to brede mørkeblå striber og én smal mørkeblå stribe.
Medaljens krydsbånd placeres på venstre side af brystet i overensstemmelse med det til enhver tid gældende reglement for bæring af dekorationer.
 Stk. 3. Ved gentagen tildeling skal der 2. gang påhæftes medaljens krydsbånd et egeblad i sølv, og 3. gang påhæftes medaljens krydsbånd et egeblad i guld.
 § 3. Medaljen tildeles som personlig ejendom.
 § 4. I øvrigt fastsættes de nærmere forhold af Justitsministeriet.
 § 5. Cirkulæret træder i kraft den 1. juni 2019.
