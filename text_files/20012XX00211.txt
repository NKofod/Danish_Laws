Skriftlig fremsættelse (20. marts  

 2002) Trafikministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 buskørsel, lov om godskørsel og lov om den lokale og regionale  

 kollektive personbefordring uden for hovedstadsområdet (Liberalisering  

 af fjernbuskørsel og sammenlægning af Persontrafikrådet og  

 Vejtransportrådet).
(Lovforslag nr.
L 165).
 Med det formål at liberalisere adgangen til at  

 udføre fjernbuskørsel, foreslås det, at alle  

 buskørselsvirksomheder, der har tilladelse til at udføre  

 buskørsel, samt kommuner, amter og trafikselskaber kan ansøge  

 Færdselsstyrelsen om tilladelse til fjernbuskørsel, uden at der  

 som i dag foretages en vurdering af behovet for den ansøgte rute.  

 Liberalisering af fjernbuskørsel giver således mulighed for et  

 bredere kollektivt trafikudbud over længere afstande.
 Ved lovforslaget foreslås endvidere, at det er  

 muligt at indgå aftale med lokale og regionale myndigheder om at  

 udføre lokal og regional rutekørsel i forbindelse med  

 fjernbuskørsel.
 For at offentligheden kan have en forventning om, at en  

 fjernbusrute, der er åben for alle, er en forbindelse, der vil blive  

 opretholdt igennem en længere periode, foreslås det, at der  

 stilles krav om, at kørslen ved udførelse af  

 fjernbuskørsel skal udføres mindst én gang ugentligt og  

 have en udstrækning af mindst 6 måneder.
 Endvidere foreslås det som led i regerings sanering  

 af råd, nævn, udvalg og centre at sammenlægge  

 Persontrafikrådet og Vejtransportrådet.
 Det foreslås endeligt, at der inden udgangen af 2005  

 skal foretages en evaluering af ordningen, herunder en vurdering af, om der  

 med loven er opnået den ønskede liberalisering af  

 fjernbuskørslen, eller om der er behov for justeringer.
 Lovforslaget har været i høring, og  

 høringssvarene vil med høringsnotatet blive fremsendt til  

 Trafikudvalget inden 1. behandlingen af lovforslaget.
 Idet jeg i øvrigt henviser til lovforslagets  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
