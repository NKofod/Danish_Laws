Skriftlig fremsættelse (29. januar  

 2003) Justitsministeren Herved tillader jeg mig for Folketinget at  

 fremsætte:
Forslag til lov om ændring af  

 dyreværnsloven (Strafskærpelse, pasningsvejledninger ved salg af  

 dyr til private, fremvisning af halekuperede hunde, øget  

 dyrevelfærdsmæssig kontrol, gebyrbestemmelse m.v.) (Lovforslag nr.
L 154).
Lovforslaget har bl.a. til formål at  

 gennemføre en generel skærpelse af bødeniveauet i sager  

 om overtrædelse af dyreværnslovgivningen.
Denne del af  

 lovforslaget, som er en udmøntning af  regeringens handlingsplan for  

 bedre dyrevelfærd "Dyrs velfærd   vores ansvar" fra  

 april 2002, skal ses på baggrund af en udtalelse fra Rigsadvokaten af  

 20. september 2002.
Der tilsigtes således en væsentlig  

 skærpelse af bødeniveauet i sager om uforsvarlig behandling af  

 dyr efter dyreværnslovens § 28, stk. 1, 1. pkt.
Det gælder  

 såvel privates uforsvarlige behandling af kæle- og hobbydyr som  

 uforsvarlig behandling i forbindelse med erhvervsmæssig  

 udøvelse.
Det må ikke kunne betale sig at overtræde  

 dyreværnslovgivningen.
Derfor er det ikke mindst hensigten med  

 lovforslaget at hæve bødeniveauet væsentligt i  

 dyreværnssager, hvor gerningsmanden handler inden for sit erhverv.  

 Strafskærpelsen omfatter ikke blot overtrædelser af  

 dyreværnsloven, men også f.eks. overtrædelser af  

 forskrifter i henhold til loven, som eksempelvis bekendtgørelserne om  

 transport af dyr.
Lovforslaget har desuden til formål at  

 præcisere det gældende forbud mod udstilling af halekuperede  

 hunde, således at det omfatter fremvisning med henblik på  

 bedømmelse af ikke blot hundens ydre, men også dens  

 brugsegenskaber og færdigheder.
Det foreslås i den forbindelse,  

 at justitsministeren i ganske særlige tilfælde kan dispensere fra  

 forbudet.
Herudover foreslås det, at justitsministeren  

 bemyndiges til at fastsætte regler om, at der i forbindelse med  

 erhvervsmæssigt salg af kæle- og hobbydyr til private skal  

 udleveres skriftlig information om dyrets pasning og pleje.
Disse  

 pasningsvejledninger skal medvirke til at sikre, at dyret passes forsvarligt,  

 også selv om ejeren ikke har særlige forudsætninger.
Der er  

 ligeledes på dette område tale om en opfølgning af  

 regeringens handlingsplan for bedre dyrevelfærd.
 Det foreslås endvidere, at der gives bemyndigelse  

 for justitsministeren til efter forhandling med fødevareministeren at  

 fastsætte regler om øget kontrol med dyrs velfærd med  

 henblik på at sikre, at dyreværnslovgivningen overholdes.  

 Ligeledes foreslås det, at justitsministeren kan fastsætte regler  

 om, at omkostningerne ved kontrolopgaver dækkes ved brugerbetaling.
 Forslaget har bl.a. baggrund i Folketingets Retsudvalgs  

 beretning af 31. maj 2002 over tre beslutningsforslag (B 62, B 67 og B 82) om  

 transport af levende dyr.
 Endelig indeholder lovforslaget visse justeringer af mere  

 teknisk karakter.
 Idet jeg i øvrigt henviser til lovforslaget og de  

 ledsagende bemærkninger, skal jeg herved anbefale forslaget til Det  

 Høje Tings velvillige behandling.
