 Medarbejderne på en virksomhed nedlagde arbejdet i ca. en uge i  

 protest mod lønniveauet på virksomheden, herunder især, at virksomheden ikke  

 tilstrækkeligt hurtigt opfyldte et løfte om at foreslå en ny bonusordning.
Arbejdsnedlæggelsen blev på fællesmøde og under et forberedende  

 retsmøde i Arbejdsretten erkendt overenskomststridig af  

 arbejdstagerorganisationerne.
Under domsforhandlingen nedlagde  

 arbejdstagersiden påstand om bodsfritagelse subsidiært bodsnedsættelse.
 Arbejdsgiveren fandtes ikke at have handlet overenskomststridigt, og  

 det fandtes ikke godtgjort af arbejdstagersiden, at virksomheden havde givet  

 medarbejderne rimelig grund til at nedlægge arbejdet, hvorfor der fastsattes  

 sædvanlig bod.
Det forberedende retsmøde i Arbejdsretten fandt sted den 3/11-1988 og  

 arbejdet blev genoptaget i løbet af den 4/11- 1988, idet de enkelte  

 medarbejdere højst havde strejket 2 timer denne dag.
Der fandtes ikke  

 anledning til bodsskærpelse for de ganske kortvarige arbejdsnedlæggelser den  

 4/11-1988.
 Under denne sag har Dansk Arbejdsgiverforening for Textilindustrien for  

 Skjern Tricotage-Farveri A/S, Skjern, indklaget Landsorganisationen i Danmark  

 for Dansk Beklædnings- og Textilarbejderforbund for et antal medlemmer af  

 dette forbund for Arbejdsretten for overenskomststridig arbejdsnedlæggelse.
 Klagerne har nedlagt påstand om, at de på bilag 1 anførte arbejdstagere  

 til Dansk Arbejdsgiverforening betaler en efter rettens skøn fastsat bod for  

 hver time, de pågældende har deltaget i overenskomststridige  

 arbejdsnedlæggelser fra den 28. oktober 1988 til den 4. november 1988.
 Indklagede har påstået frifindelse, subsidiært at de på bilag 1 anførte  

 arbejdere idømmes en efter rettens skøn fastsat mild bod.
 Sagens omstændigheder er efter det oplyste følgende:
 I Hovedoverenskomsten mellem Textilindustrien og Dansk Beklædnings- og  

 Textilarbejderforbund er bl.a. bestemt følgende:
 »§ 7.
 Delvis akkord.
 Arbejdere, der udover timelønnen aflønnes med en eller anden form for  

 produktionstillæg f.eks. tillægsakkord, præmieakkord, bonus eller lignende,  

 betragtes som timelønsarbejdere, men reglerne i nærværende overenskomsts § 8,  

 stk. 3-7 og § 9, finder dog anvendelse.
 For tillægsakkorder - også hvor den variable del udregnes og udbetales for  

 en længere periode end den normale lønningsperiode - gælder, at der altid pr.  

 lønningsperiode mindst skal udbetales den til enhver tid gældende  

 overenskomstmæssige timeløn.
 § 8.
Akkord Ændring af akkordgrundlaget.
 Stk. 7. Hvis grundlaget for de aftalte lønsatser ændres, er såvel  

 fabriksledelsen som arbejderne berettiget til at forlange spørgsmålet om  

 eventuel ændring af lønsatserne optaget til forhandling efter de gældende  

 regler for behandling af faglig strid.
 For akkorder, der er fastsat på grundlag af arbejdsstudier, gælder  

 følgende:
Ved indførelse af nyt materiale, der giver anledning til nye tider og  

 iøvrigt ved enhver ændring af de fastsatte tider, er parterne enige om, at  

 der gives arbejderne indtjeningsmuligheder, der står i forhold til de på  

 virksomheden (fabriksafdelingen) hidtil opnåede fortjenester.« I 1984 blev der indgået en bonusaftale for virksomheden.
Aftalen omfatter  

 samtlige de med produktionen beskæftigede medarbejdere.
Med henblik på  

 beregning og udbetaling af bonus er virksomheden opdelt i tre bonusgrupper,  

 gruppe I: Farveri, gruppe II: Appretur 1 og gruppe III: Appretur 2. For hver  

 gruppe fastsættes gruppens bonus på grundlag af produktion i kilo ganget med  

 en udligningsfaktor og et bonusbeløb pr. forbrugt arbejdstime.
Den 18. november 1986 afholdtes der et organisationsmøde angående en  

 midlertidig regulering af bonusordningen.
Protokollatet fra dette møde  

 indeholder bl.a. følgende:
 »Parterne er enige om, at der som midlertidig ordning (maksimalt 5  

 bonusperioder incl. den p.t. løbende) sker en fortsættelse af den nuværende  

 bonusordning med den ændring, at der som minimumsbonus til de enkelte  

 afdelinger udbetales gennemsnittet af alle 3 afdelingers optjening  

 (udbetalingsbeløbet!).
 Parterne er endvidere enige om, at den nuværende bonusordning skal  

 erstattes af en anden i foråret 1987.
Parterne er enige om, at der med organisationernes deltagelse 3 uger fra  

 dags dato afholdes et opfølgningsmøde på virksomheden.« Det fremgår af referatet af et den 27. april 1987 afholdt ordinært  

 samarbejdsudvalgsmøde, at der »vedr. bonusordning« var »ved at  

 blive indsamlet produktionsoplysninger på den nye vaskemaskine.« Det fremgår af referatet af et møde, der blev afholdt den 7. maj 1987  

 mellem tillidsrepræsentanter og ledelse, at virksomheden, da der havde været  

 problemer med at få nye medarbejdere, idet disse efter den gældende  

 bonusordning først fik bonus efter tre måneders ansættelse, indgik på at  

 udbetale disse nye medarbejdere bonus efter 14 dages ansættelse uden om  

 bonusordningen.
Referatet slutter: »Nærværende midlertidige ordning er  

 gældende indtil den nye bonusordning er færdigforhandlet.« På et ekstraordinært samarbejdsudvalgsmøde den 25. maj 1987, på hvilket  

 forestående arbejdstidsændringer efter den da indgåede overenskomst skulle  

 drøftes, var også bonusordningen ifølge aftalen af 18. november 1986 på  

 dagsordenen.
Af referatet af dette møde fremgår, at »bonusordningen  

 opsiges af formelle grunde i henhold til »3 måneders reglen«.
Den  

 bestående bonusordning kører naturligvis videre indtil den bliver afløst af  

 en ny bonusordning, som i mellemtiden skal forhandles.' På et ordinært samarbejdsudvalgsmøde den 9. november 1987 blev det oplyst,  

 »at fornødent indsamlingsmateriale snart er klar«, og på et nyt  

 møde i samarbejdsudvalget den 16. maj 1988, at »Virksomheden får fredag  

 den 20.05.88 besøg af en konsulent Orla Simonsen, DA som herefter går i gang  

 med indsamling og behandling af materiale til genforhandling af bonusordning.  

 Der vil herefter blive givet en orientering om, hvor lang tid der skønnes at  

 være nødvendig, til bonusordningen kan forhandles.« Den 7. september 1989 blev der afholdt et mæglingsmøde om bonusordningen  

 på virksomheden med deltagelse af organisationsrepræsentanter.
Det hedder i  

 referatet af dette møde:
 »Der fremkom på mødet ikke forslag til et nyt bonussystem, men  

 virksomheden fremlagde et forslag til indregning af vaskemaskinen til en ny  

 faktorberegning i det hidtidige bonussystem.
Enighed blev ikke opnået, men der blev aftalt et nyt forhandlingsmøde den  

 28. oktober 1988 til drøftelse af det fremtidige bonussystem på  

 virksomheden.« Som aftalt afholdtes der et nyt møde den 28. oktober 1988. Referatet fra  

 dette møde lyder således:
»Forbundet og medarbejderne ønskede en ændring af faktorerne for  

 virksomheden.
Arbejdsgiversiden afviste dette under henvisning til at der så  

 skulle medinddrages store moderniseringer til faktorberegning.
Der henvistes  

 til at en sådan inddragelse ville medføre mindsket indtjeningsmulighed i  

 bonusordningen.
 Arbejdsgiversiden foreslog at der blev lavet konsekvensberegninger for  

 vaskemaskinen og tørretumblerne for indeværende og kommende bonusperiode med  

 henblik på udregning af ny faktor.
Parterne forbeholdt sig deres stilling.« Samme dag, den 28. oktober 1988, kl. 17.00 nedlagde arbejderne arbejdet.  

 På et fællesmøde den 1. november 1988 erkendte man fra arbejdstagerside, at  

 arbejdsnedlæggelsen var overenskomststridig, og man gav tilsagn om at pålægge  

 de strejkende at genoptage arbejdet den 2. november 1988 ved normal  

 arbejdstids begyndelse.
Da dette ikke skete, blev sagen indbragt for  

 Arbejdsretten, hvor sagen blev behandlet på et forberedende møde den 3.  

 november 1988. Her gentog indklagede erkendelsen af, at arbejdsnedlæggelsen  

 var overenskomststridig, og man ville på ny pålægge de strejkende straks at  

 genoptage arbejdet.
Retsformanden opfordrede indtrængende de strejkende  

 arbejdere til at følge organisationernes pålæg.
Arbejdet blev genoptaget i  

 løbet af den 4. november 1988. Af bilag 1 - navnelisten - fremgår, at de  

 enkelte medlemmer højst har strejket 2 timer denne dag.
 Klagerne har fremlagt en af 75 af de ansatte den 8. november 1988  

 underskrevet udtalelse af følgende indhold:
 »Desværre må vi konstatere at aktionen, for at få vore lønvilkår  

 forbedret, er mislykkedes.
 Det betyder dog ikke at virksomheden har fået en tilfreds medarbejderstab.  

 Arbejdet går videre, men utilfredsheden har nok aldrig været større.
 Vi finder det stadigt uanstændigt, at Danmarks største og mest moderne  

 farveri, tillader sig at udbetale deres medarbejdere den mindste løn inden  

 for branchen.
Vi vil derfor finde det rimeligt, at virksomheden snart gør et tiltag til,  

 at holde det løfte, om en fornuftig og retfærdig bonusordning, som blev  

 afgivet for 2 år siden.
Således at der fremover kan undgås lignende aktioner,  

 til skade for både virksomheden og arbejderne.« Indklagede har fremlagt en på grundlag af telefonisk henvendelse til  

 forbundets afdelingskontorer tilvejebragt oversigt over løngennemsnittet i  

 foråret 1988 på landets farverier.
Det fremgår heraf, at løngennemsnittet for  

 hele landet er på 74,65 kr. pr. time eller 14,32 % højere end på Skjern  

 Tricotage-Farveri A/S, hvor løngennemsnittet er på 65,30 kr.
Endvidere har  

 indklagede udarbejdet nogle oversigter, udvisende at bonus i de fleste af  

 månederne i 1988 har været lavere end i 1985, 1986 og 1987.
Klagerne har bestridt, at der af virksomheden er betalt en for lav løn til  

 medarbejderne, og henvist til, at det af Dansk Arbejdsgiverforenings  

 lønstatistik for 3. kvartal 1988 fremgår, at gennemsnitslønnen var 71,61 kr.  

 (varierende fra 70,04 kr. til 72,28 kr.). I en skrivelse af 11. april 1989,  

 underskrevet af virksomhedens økonomidirektør, er det oplyst, at  

 garantilønnen pr. time den 1. september 1988 udgjorde 59,00 kr., og at den  

 udbetalte bonus pr. time i gennemsnit i 1988 varierede mellem 10,32 kr. og  

 12,08 kr., således at den samlede aflønning lå mellem 69,32 kr. og 71,08 kr.  

 pr. time.
I 1987 lå den udbetalte bonus pr. time dog højere, idet den i  

 gennemsnit var mellem 12,52 kr. og 13,64 kr.
Det hedder videre i skrivelsen:  

 »Ovennævnte bonussats fremtræder som tillæg til garantilønnen, men i  

 henhold til aftalen sker det rent faktisk til normallønssatsen med forskel  

 udlignet.
Hvis vi ser på visse andre farverier lægges det sammenlignelige  

 bonustillæg direkte til den normale timeløn.
Forskellen på normallønssats og  

 garantilønssats udgjorde indtil 1/1-89 kr. 3,20.« Den 3. maj 1989 fremsendte Textilindustrien til forbundet, att.: sekretær  

 Anders Skov, en af konsulent Orla Simonsen den 23. februar 1989 udarbejdet  

 »indregning af ny vaskemaskine og tumbler i P-lønsystemet« på  

 virksomheden.
I fremsendelsesskrivelsen hedder det: »Hermed fremsendes  

 faktorberegning med bilag til forhandling om ny faktor i undergruppe 1.10.  

 Textilindustrien forventer snarest at høre fra Dem herom«.
Henvendelsen  

 er ikke besvaret.
Kontorchef i Textilindustrien Mogens William Christensen har forklaret, at  

 han deltog i et mæglingsmøde, der blev afholdt på virksomheden den 10.  

 november 1986 i anledning af, at medarbejderne mente, at de fik for lidt i  

 løn på grund af, at indfarvningen af stoffet med mørkere farver end hidtil  

 forringede deres bonusindtjening.
På det tidspunkt var ordremængden blevet  

 lavere.
Kravet fra medarbejderside var en højere bonus og en garantiløn på  

 bonus.
Den 12. - 18. november 1986 var der en arbejdsnedlæggelse på  

 farveriet, og det var baggrunden for det organisationsmøde, der blev afholdt  

 den 18. november 1986. Der var på dette tidspunkt bestilt en ny vaskemaskine  

 med henblik på at få varerne hurtigere gennem produktionen.
Det ville med den  

 være muligt at gennemføre flere kilo-behandlinger samtidig.
Maskinen skulle  

 installeres i februar 1987, og det var opfattelsen, at bonusproblemerne ville  

 være løst med den.
Derfor blev den aftale, der blev indgået på mødet den 18.  

 november 1986, gjort midlertidig.
Det viste sig imidlertid, at det først i  

 april 1987 var muligt at installere vaskemaskinen, og den var først i juni  

 1987 efter rekvisition af yderligere dele til maskinen funktionsdygtig.
Man  

 var før sommerferien begyndt at indsamle materiale med henblik på en ny  

 bonusordning.
Imidlertid var perioden efter sommerferien 1987 branchemæssig  

 en svag periode, hvor det ikke var muligt at fylde maskinerne optimalt.
Det  

 materiale, man fremsendte efter samarbejdsudvalgsmødet den 9. november 1987,  

 fandt Orla Simonsen ikke fyldestgørende.
Omkring årsskiftet 1987/88 kunne man  

 igen indsamle materiale, og da der i maj 1988 var et tilstrækkeligt  

 vurderingsgrundlag, kontaktede man konsulent Orla Simonsen i Dansk  

 Arbejdsgiverforening med henblik på at få ham til at komme med en beregning  

 til brug for en ny bonusordning.
Medarbejderne var løbende blevet orienteret  

 om disse forhold.
Når man på mæglingsmødet den 7. september 1988 ikke kunne  

 fremkomme med et forslag til et nyt bonussystem, skyldtes det, at det var  

 svært at indregne, hvad den nye vaskemaskine betød for produktionen.
Den  

 tekniske udvikling fra 1984 til 1988 havde været således, at den  

 effektivitetsforøgelse, der skulle begrunde bonus, ikke kunne opnås.
Det var  

 en ren forhandlingssituation, der forelå, og forhandlingen måtte foretages på  

 basis af overenskomstens § 8, stk. 7. Indførelse af et nyt realistisk system  

 ville medføre en lønnedgang for medarbejderne.
Så foreslog medarbejderne en  

 fordobling af betalingsfaktoren i bonussystemet.
Det forslag, som senere er  

 fremsendt med Textilindustriens skrivelse af 3. maj 1989, har ikke medført  

 nogen henvendelse om forhandling fra forbundets side.
Forbundssekretær i Textilarbejderforbundet Anders Stisen Skov har  

 forklaret, at det problem, der forelå til forhandling på organisationsmødet  

 den 18. november 1986, var, at arbejderne i farveriet tjente mindre end  

 arbejderne i de to andre afdelinger.
Farvningsprocessen tog længere tid.  

 Derfor aftaltes det, at man midlertidigt rettede op på bonusaftalen, indtil  

 der kunne indføres et helt nyt bonussystem.
Det var ikke alene vaskemaskinens  

 kapacitet med deraf følgende konsekvenser for bonussystemet, der var genstand  

 for drøftelse.
Det var en gennemgribende ændring af hele bonussystemet, der  

 var på tale.
Således opfattede han det.
Han har ingen erindring om det  

 opfølgningsmøde, der blev aftalt på organisationsmødet. - I maj 1988 havde  

 man fra arbejdstagerside bedt om et mæglingsmøde.
På grund af manglende  

 materiale blev det først afholdt den 7. september 1988. Det var en skuffelse,  

 at der ikke fremkom et forslag til et nyt bonussystem.
Man havde kun taget  

 den nye vaskemaskine med i beregningerne, og der var intet hensyn taget til,  

 at de nye arbejdsprocesser med højere temperatur, mørkere farver og  

 forblegning var mere tidkrævende - og derfor mindre bonusgivende.
På mødet  

 den 28. oktober blev det fra virksomhedens side gjort klart, at man ikke  

 kunne få noget nyt bonussystem.
Man kunne alene se på udligningsfaktoren.
Der  

 blev ikke fra arbejdstagerside rejst krav om fordobling af bonus, og når der  

 ikke fra arbejdstagerside fremkom noget detaljeret forslag til en ny  

 bonusordning, skyldtes det, at der er tale om indviklede tekniske forhold,  

 som kun kan overskues fra virksomhedens side.
Der var ikke tale om seriøse  

 forhandlinger.
Fællestillidsrepræsentant på virksomheden Jytte Jensine Pedersen og  

 tillidsrepræsentant Anders Verner Jespersen har forklaret, at produktionen  

 pr. kilo af mange forskellige grunde var mere tidkrævende i 1988, end den var  

 på det tidspunkt, bonusaftalen blev indgået.
Bonus, der er baseret på  

 kilo-produktion, er derfor stadig blevet lavere.
Fællestillidsrepræsentant  

 Jytte Jensine Pedersen, der hele tiden under sin ansættelse har været  

 beskæftiget i appretur 2, der er den afdeling, der foretager den sidste  

 behandling af stoffet, før det afsendes fra virksomheden, har forklaret, at  

 hun ikke var bekendt med, at der var problemer med at indsamle materiale til  

 brug for bonus-vurderingen.
Klagerne har til støtte for deres påstand anført, at arbejdsnedlæggelsen,  

 der er erkendt at være overenskomststridig, var led i en lønaktion.
Den har  

 savnet rimelig grund, og de deltagende arbejdere har derfor forskyldt  

 sædvanlig bod.
Der er intet grundlag for i medfør af arbejdsretslovens § 12,  

 stk. 2, at nedsætte boden eller lade den bortfalde.
Det kan ikke anses for  

 godtgjort af indklagede, at lønnen har været urimelig lav i forhold til den  

 gennemsnitsløn, der udbetales i branchen.
Protokollatet på organisationsmødet  

 den 18. november 1986, hvorefter parterne erklærede sig enige om, »at  

 den nuværende bonusordning skal erstattes af en anden i foråret 1987«,  

 kan kun fortolkes som en hensigtserklæring, men ikke som et løfte fra  

 virksomhedens side om indførelse af en bonusordning, der ville stille  

 medarbejderne bedre end den hidtidige.
I øvrigt havde virksomheden hele tiden  

 arbejdet med spørgsmålet om at tilvejebringe et materiale, der kunne danne  

 grundlag for forhandlinger om en ny bonusaftale.
Arbejdet hermed er blevet  

 forsinket af tekniske hindringer og af konjunkturmæssige forhold, og der er  

 ikke medgået længere tid hermed end nødvendigt.
Det må endelig tages i  

 betragtning, at der stadig ikke har kunnet indføres en ny bonusordning, der  

 ikke ville medføre en lønnedgang for medarbejderne.
Indklagede har til støtte for påstanden om, at der ikke bør pålægges de  

 strejkende arbejdere bod, anført, at der fra virksomhedens side har  

 foreligget en overenskomststridig adfærd ved ikke inden for rimelig tid at  

 have opfyldt det løfte om forelæggelse af forslag til en ny bonusordning, som  

 må anses afgivet på organisationsmødet den 18. november 1986. Dette forhold  

 har givet rimelig grund til arbejdsstandsningen, hvorfor betingelsen for  

 bortfald af bod i arbejdsretslovens § 12, stk. 2, 3. punktum, er opfyldt.  

 Subsidiært gøres det gældende, at der foreligger sådanne formildende  

 omstændigheder, at den forskyldte bod bør nedsættes.
Efter organisationsmødet  

 den 18. november 1986 var der skabt en berettiget forventning hos  

 medarbejderne om en ny bonusordning, der kunne rette op på det forhold, at  

 bonusindtjeningen blev mindre, fordi arbejdsprocesserne blev mere  

 tidkrævende, og bonus var baseret på produceret kilo- mængde.
Virksomheden  

 havde selv holdt denne forventning i live på samarbejdsmøderne, men intet  

 reelt foretaget sig for at tilvejebringe materialet og på basis heraf  

 fremkomme med et forslag.
Et reelt forslag om en helt ny bonusordning er  

 aldrig fremkommet fra virksomhedens side, uanset at der er sket en udhulning  

 af medarbejdernes indtægter siden 1984- bonusaftalen.
 Arbejdsretten skal udtale:
Ved vurderingen af sagen må det tages i betragtning, at der er tale om et  

 normallønsoverenskomstområde.
Indholdet af protokollatet af 18. november 1986  

 må ses på baggrund heraf.
Der er i dette protokollat intet anført om  

 detaljerne i det bonussystem, der påtænktes indført til erstatning for den  

 gældende bonusordning, således heller ikke om, hvorvidt den nye ordning ville  

 medføre en ændring af aflønningsforholdene for medarbejderne i de enkelte  

 afdelinger eller en forhøjelse af den gennemsnitlige indtjening for  

 medarbejderne.
Det forhold, at der gik forholdsvis lang tid, før der fra  

 virksomhedens side fremkom meddelelse om, at man ikke kunne forelægge noget  

 nyt forslag til en bonusaftale, uden at det ville medføre en nedgang i  

 bonusindtjeningen for medarbejderne, men kun en medinddragelse af et nyt  

 maskinelt udstyr i beregningerne, findes efter det anførte ikke at kunne  

 betragtes som et brud på det på det ovennævnte møde aftalte.
Der er herefter  

 ikke grundlag for at lade boden for den erkendt overenskomststridige  

 arbejdsnedlæggelse bortfalde.
Da det heller ikke ved de tilvejebragte  

 oplysninger om indtjeningsforholdene eller efter det i øvrigt oplyste kan  

 anses for bevist af indklagede, at der fra virksomhedens side har været  

 udvist forhold, der har givet medarbejderne rimelig grund til at nedlægge  

 arbejdet, findes sædvanlig bod at være forskyldt.
Boden bestemmes til 20 kr.  

 pr. time som nærmere nedenfor anført, idet der ikke findes anledning til at  

 skærpe boden for den ganske kortvarige arbejdsnedlæggelse den 4. november  

 1988 efter det forberedende retsmøde i Arbejdsretten den 3. november 1988.
 Indklagede findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 De på sagens bilag 1 anførte arbejdstagere betaler til Dansk  

 Arbejdsgiverforening en bod på 20 kr. for hver time, de pågældende har  

 deltaget i overenskomststridige arbejdsnedlæggelser fra den 28. oktober 1988  

 til den 4. november 1988.
 Indklagede betaler 2.000 kr. i sagsomkostninger til Arbejdsretten.
