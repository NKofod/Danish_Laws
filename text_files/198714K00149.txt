Nr BTL 149 Betænkning over Forslag til lov om ændring af sømandsloven   

 Nr L 149 1987-88, 1. samling Afgivet af Erhvervsudvalget Afgivet: 19880225 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
Udvalget har endvidere modtaget skriftlig henvendelse fra Senior Sailors, der tillige har haft foretræde for udvalget.
Der er af industriministeren og nogle mindretal stillet ændringsforslag, hvorom henvises til de ledsagende bemærkninger.
Herefter indstiller et mindretal (Det Konservative Folkepartis, Venstres, Det Radikale Venstres og Centrum-Demokraternes medlemmer af udvalget) lovforslaget til vedtagelse med det af industriministeren under nr. 3 stillede ændringsforslag.
Et andet mindretal (Socialdemokratiets medlemmer af udvalget) indstiller lovforslaget til vedtagelse med det under nr. 2 stillede ændringsforslag.
Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de under nr. 1 og 2 stillede ændringsforslag.
 Mindretallet ønsker endvidere at bemærke:
Industriministeren har i lovforslaget taget hensyn til, at det skal være billigere for søfolkene at rejse hjem fra Den Persiske Havbugt i fremtiden, men har ikke villet lytte til argumentet om, at det er uretfærdigt, at et ungt menneske, der er forhyret i et dansk skib til en lille hyre, skal betale samme procent af udgifterne til hjemrejsen som f.eks. en navigatør eller maskinmester, der tjener betydelig mere.
 Mindretallet har stillet 2 ændringsforslag til lovforslaget.
Baggrunden herfor er, at der ikke gives mulighed for en forhyret om bord i et dansk skib for at rejse hjem, hvis den pågældende har været vidende om, at rejsen gik til krigszonen.
Mindretallet mener, at det må være en ret at kunne rejse hjem, hvis der sker en optrapning af krigshandlingerne i nærheden af skibets bestemmelsessted.
Mindretallet er endvidere af den opfattelse, at hjemrejsen skal være gratis for de forhyrede.
Argumentet herfor er, at det ikke er de forhyrede om bord, der er skyld i krigen.
Eftersom det er rederen , der tjener tykt på sejladsen i krigszonen, bør det være rederen, der skal betale 75 pct. og staten 25 pct. af udgifterne til hjemrejsen.
Et fjerde mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
Ændringsforslag Til § 1 Af et mindretal (SF):
 1) I den under nr. 2 foreslåede § 18 a affattes stk.  

 3 således:
»Stk. 3. Hvis der efter skibets afgang fra sidste havn opstår en situation som nævnt i stk. 1, nr. 2, har sømanden ligeledes altid ret til at fratræde tjenesten om bord.« Af et mindretal (S og SF):
 2) I den under nr. 2 foreslåede § 18 b affattes stk.  

 2 således:
»Stk. 2. Opsiges tjenesteforholdet i medfør af stk. 1, betaler rederen 75 pct. og staten 25 pct. af udgifterne til rejse med underhold til hjemstedet eller efter rederens bestemmelse til forhyringsstedet.
Rederen udlægger statens andel, der refunderes af Søfartsstyrelsen.« Af industriministeren, tiltrådt af et mindretal (KF, V, RV  

 og CD):
 3) I den under nr. 2 foreslåede § 18 b affattes stk.  

 2 således:
»Stk. 2. Opsiges tjenesteforholdet i medfør af stk. 1, betaler rederen 65 pct., staten 25 pct. og sømanden 10 pct. af udgifterne til rejse med underhold til hjemstedet eller efter rederens bestemmelse til forhyringsstedet.
Rederen udlægger statens andel, der refunderes af Søfartsstyrelsen.« Bemærkninger Til nr. 3 Efter den gældende fordeling af hjemrejseomkostningerne, der opretholdes ved nærværende lovforslag, betaler rederen 50 pct., staten 25 pct. og sømanden 25 pct. af hjemrejseomkostningerne.
Udgiften til flyvebillet fra de fjerneste destinationer er i øjeblikket efter fradrag af den særlige sømandsrabat af størrelsesordenen 10.000 kr.
Ved den foreslåede ændring nedsættes sømandens andel til 10 pct., rederens andel forhøjes til 65 pct., mens statens andel fastholdes på 25 pct.
Rederens udlægspligt for statens andel fastholdes.
Den søfarendes andel af en billetpris på 10.000 kr.
vil efter forslaget udgøre ca. 1.000 kr.
Hertil kommer 10 pct. af eventuelle omkostninger i forbindelse med underhold under rejsen.
Ændringsforslaget har til hensigt at nedsætte sømandens andel til et beløb, der på den ene side ikke virker som en barriere for hans adgang til at opsige tjenesteforholdet i udlandet og på den anden side sikrer mod misbrug af ordningen.
Svend Andersen (S) Lykketoft (S) fmd.
Kelm-Hansen (S) Lissa Mathiasen (S) Bjørn Westh (S) Erling Olsen (S) Birthe Hansen (SF) Rahbæk Møller (SF) Flemming Hansen (KF) Jette Thomsen (KF) Aagaard (KF) Kai Dige Bach (KF) Svend Heiselberg (V) Helge Sander (V) Emmert Andersen (CD) Pia Dahl (FP) Larsen-Ledet (RV) Partierne KRF og FK havde ikke medlemmer i udvalget.
