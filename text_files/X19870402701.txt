 Nævnet fandt, at en forbedringsforhøjelse i relation til ydelse af  

 forbedringsboligsikring skulle vedrøre lejen for samme lejlighed, uanset at  

 støttemodtageren inden indflytningen i den forbedrede lejlighed havde beboet  

 en lejlighed i samme ejendom, og uanset at samtlige lejligheder i ejendommen  

 skulle istandsættes.
 I skrivelser af 19/9-86 og 20/9-86, her modtaget den 7/10-86, har De  

 klaget over Lyngby-Tårbæk kommunes afslag på ansøgning om  

 forbedringsboligstøtte, jfr. lov om individuel boligstøtte § 25.
 Som begrundelse for Deres klage har De anført, at De den 20/12-85  

 tilflyttede gade nr. 6, 1. th., fra gade nr. 4, st. tv.
 I den forbindelse oplyser De, at Deres daværende lejlighed ikke på dette  

 tidspunkt var blevet renoveret, men at det siden sommeren 1982 havde været  

 besluttet, at samtlige lejligheder i gade skulle istandsættes.
 Herudover har De anført, at såfremt De var blevet boende i gade nr. 4,  

 havde De været berettiget til forbedringsboligstøtte når renoveringen her var  

 tilendebragt.
 Ligeledes anfører De, at De ikke kan forstå, hvorfor De har gjort Dem  

 ufortjent til forbedringsboligstøtte, idet De henviser til, at den eneste  

 forskel på de 2 lejligheder alene beror på, at den ene lejlighed er renoveret  

 før den anden.
 Amtsankenævnet har i anledning af klagen modtaget en udtalelse og kopi af  

 sagens akter fra kommunen.
 Det fremgår af sagen, at De den 8/10-85 indgik aftale om, at overtage  

 lejligheden gade nr. 6, 1. th. til en månedlig husleje på 967,73 kr. fra og  

 med 1/10-85.
 Fra 1/1-86 ville den månedlige husleje dog beløbe sig til 1.572,63 kr.,  

 årligt svarende til 18.865 kr.
 Ifølge lejekontraktens § 7 havde De selv ønsket at overtage lejemålet fra  

 den 1/10-85, inden renoveringen var afsluttet og var indstillet på at bære de  

 gener, som var en følge heraf.
 Den 13/1-86 ansøgte De kommunen om individuel boligstøtte til Deres  

 fremtidige boligudgifter fra 1/1-86, 18.865 kr. årligt under henvisning til,  

 at der var tale om forbedring af Deres nuværende lejemål.
 Vedlagt Deres ansøgning forelå en udtalelse fra Deres udlejer som  

 meddelte, at huslejestigningen fra 1/1-86 på 7.259 kr. pr. år, dels skyldtes  

 stigende vedligeholdelseshensættelser fra 1/1-86, dels forbedringer på  

 lejligheden pr. 1/2-86 på 6.700 kr. årligt.
 I skrivelse af 1/9-86 afslog kommunen at imødekomme Deres ansøgning om  

 forbedringsboligstøtte under henvisning til, at betingelserne herfor ikke var  

 opfyldt, idet der var sket flytning pr. 20/12-85 fra gade 4, st. tv.
 Efterfølgende har kommunen den 2/10-86 som begrundelse for sin afgørelse  

 anført, at der ikke kan ydes forbedringsboligstøtte til lejemålet gade nr. 6,  

 1. th., idet De er en ny lejer, som er tilflyttet den forbedrede bolig uden  

 at have beboet denne tidligere.
 Boligstyrelsen har i skrivelse af 6/3-87 på baggrund af en skriftlig  

 henvendelse herfra udtalt, at det forhold, at en person inden indflytning i  

 den forbedrede lejlighed har beboet en lejlighed i samme ejendom, ikke ændrer  

 forholdet, idet forbedringsforhøjelsen i relation til ydelsen af  

 forbedringsboligsikring skal vedrøre lejen for samme lejlighed.
 Der henvises til lov om individuel boligstøtte § 25 samt Boligstyrelsens  

 cirkulære af 30. august 1982, pkt. 9.4, som vedlægges i kopi til Deres  

 orientering.
Amtsankenævnet har behandlet sagen i møder afholdt den 8/1-, 30/1- og 27.  

 marts 1987 og truffet følgende A F G Ø R E L S E:
 Nævnet besluttede at tiltræde kommunens afgørelse med samme begrundelse  

 som kommunen.
 Man skal gøre opmærksom på, at sagens parter har adgang til at se samtlige  

 akter, der har ligget til grund for amtsankenævnets afgørelse.
 Ankevejledning vedlagt.
 Kopi til:
