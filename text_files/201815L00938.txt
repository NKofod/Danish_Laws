Tillægsbetænkning afgivet af Sundheds- og Ældreudvalget den 4. april 2019 Tillægsbetænkning over Forslag til lov om ændring af lov om autorisation af sundhedspersoner og om sundhedsfaglig virksomhed (Regulering af nåleakupunktur på brystkassen ) [af sundhedsministeren (Ellen Trane Nørby)]:
1. Ændringsforslag Dansk Folkepartis medlemmer af udvalget har stillet 2 ændringsforslag til lovforslaget.
2. Indstillinger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
 Et mindretal i udvalget (EL) indstiller lovforslaget til vedtagelse i den affattelse, hvori det foreligger efter 2. behandling.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved afgivelsen af tillægsbetænkningen ikke medlemmer i udvalget og dermed ikke adgang til at komme med indstillinger eller politiske bemærkninger i tillægsbetænkningen.
 En oversigt over Folketingets sammensætning er optrykt i tillægsbetænkningen.
3. Ændringsforslag med bemærkninger Ændringsforslag Til § 1 Af et mindretal (DF) tiltrådt af et flertal (det øvrige udvalg med undtagelse af EL):
1) I den under nr. 3 foreslåede § 79 a indsættes efter »§ 74 a, stk. 2«: »og stk. 3, 2. pkt.« [Konsekvensændring] Til § 2 2) Som stk. 3 indsættes:
»Stk. 3. Ikkeautoriserede sundhedspersoner, der ved lovens ikrafttræden udøver virksomhed med nåleakupunktur på brystkassen, kan uden at have gennemført den i § 74 a, stk. 3, 2. pkt., i lov om autorisation af sundhedspersoner og om sundhedsfaglig virksomhed nævnte sundhedsmæssige uddannelse fortsat foretage nåleakupunktur på brystkassen frem til den 30. juni 2024. Tilsvarende gælder for ikkeautoriserede sundhedspersoner, der etablerer sig som akupunktør efter lovens ikrafttræden og inden den 30. juni 2024.« [Overgangsordning for ikkeautoriserede sundhedspersoner, der udfører nåleakupunktur på brystkassen] Bemærkninger Til nr. 1 Som konsekvens af, at der indføres et yderligere uddannelseskrav for ikkeautoriserede sundhedspersoner, ændres straffebestemmelsen i § 79 a, således at ikkeautoriserede sundhedspersoner, der udfører nåleakupunktur på brystkassen uden at have gennemført den sundhedsmæssige uddannelse, der er nævnt i § 74 a, stk. 3, 2. pkt., kan straffes med bøde.
Til nr. 2 Efter § 74, stk. 3, i lov om autorisation af sundhedspersoner og om sundhedsfaglig virksomhed (autorisationsloven) er nåleakupunktur undtaget fra lægernes forbeholdte virksomhedsområde i stk. 2. Dette medfører, at nåleakupunktur kan udføres af alle uden krav om uddannelse.
Dette gælder også nåleakupunktur på brystkassen.
Med ændringsforslaget foreslås det, at ikkeautoriserede sundhedspersoner, der ved lovens ikrafttræden udøver virksomhed med nåleakupunktur på brystkassen, fortsat kan foretage nåleakupunktur på brystkassen frem til den 30. juni 2024 uden at have gennemført den sundhedsmæssige uddannelse, som er nævnt i det ændringsforslag, som vedrører § 74 a, stk. 3, 2. pkt., og som blev vedtaget ved 2. behandling.
Tilsvarende gælder for ikkeautoriserede sundhedspersoner, der etablerer sig som akupunktør efter lovens ikrafttræden og inden den 30. juni 2024.
Af § 74, stk. 3, 2. pkt., fremgår det, at ikkeautoriserede sundhedspersoner ud over at have gennemført et kursus i at forebygge, erkende og håndtere komplikationer ved nåleakupunktur på brystkassen tillige skal have gennemført en sundhedsmæssig uddannelse på minimum 660 undervisningstimer, hvoraf minimum 250 timer skal være i akupunktur.
Indholdet af uddannelsen skal svare til de krav, der gælder for akupunktører, der er registrerede alternative behandlere.
Det vil sige, at uddannelsen skal bestå af både teori og praksis.
Uddannelsen skal desuden indeholde undervisning i basal sundhedslovgivning, herunder autorisationslovens bestemmelser om forbeholdt virksomhedsområde og kvaksalveri, klinikvejledning/klientbehandling og psykologi.
Derudover skal uddannelsen afsluttes med eksaminer, herunder i basisfagene anatomi/fysiologi og sygdomslære.
4. Udvalgsarbejdet Lovforslaget blev fremsat den 24. januar 2019 og var til 1. behandling den 8. februar 2019. Lovforslaget blev efter 1. behandling henvist til behandling i Sundheds- og Ældreudvalget.
Udvalget afgav betænkning den 26. marts 2019. Lovforslaget var til 2. behandling den 2. april 2019, hvorunder det blev delt i 2 lovforslag, L 141 A og L 141 B.
L 141 A blev henvist til fornyet behandling i udvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 2 møder.
Bilag Efter udvalgets afgivelse af betænkning er der omdelt 4 bilag på lovforslaget.
Skriftlige henvendelser Udvalget har efter afgivelsen af betænkning modtaget 1 skriftlig henvendelse om lovforslaget.
Deputationer Udvalget har under det fornyede udvalgsarbejde modtaget 1 deputation, der mundtligt har redegjort for deres holdning til lovforslaget.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Martin Geertsen (V) Thomas Danielsen (V) Karen Ellemann (V) Laura Lindahl (LA) May-Britt Kattrup (LA) Mette Abildgaard (KF) Astrid Krag (S) Flemming Møller Mortensen (S) Malte Larsen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Peder Hvelplund (EL) Finn Sørensen (EL) Pernille Schnoor (ALT) Torsten Gejl (ALT) Lotte Rod (RV) Kirsten Normann Andersen (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
