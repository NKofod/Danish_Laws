Indholdet af en rygepolitik [Adressat udeladt] Arbejdsmiljøklagenævnet har på møde den 25. august 2009 behandlet kommunens klage over Arbejdstilsynets afgørelse af 24. oktober 2008 med påbud om, at Børneinstitutionen [navn udeladt] skal udarbejde en rygepolitik.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at kommunen skal udarbejde en rygepolitik, som minimum skal indeholde oplysning om, hvorvidt og hvor der må ryges på arbejdspladsen, og om konsekvenserne af overtrædelse af arbejdspladsens rygepolitik.
 Nævnets afgørelse skal efterkommes senest den 30. november 2009.
 Tilbagemelding skal ske til Arbejdstilsynet senest den 7. december 2009.
 Arbejdsmiljøklagenævnet fastholder således Arbejdstilsynets afgørelse af 24. oktober 2008 med en præciserende ændret formulering.
B E G R U N D E L S E Arbejdstilsynet har ved tilsyn i Børneinstitutionen [navn udeladt] konstateret, at virksomhedens rygepolitik ikke oplyser om konsekvenserne af at overtræde rygepolitikken.
 I klagen er anført, at [navn udeladt] Kommune har haft rygeforbud på alle kommunens arbejdspladser og i alle kommunens lokaler siden den 1. januar 2007. Fra denne dato har alle institutioner haft deres egen, skriftlige rygepolitik ud fra kravene i den overordnede rygepolitik, som er tilgængelig på kommunens intranet.
 Børneinstitutionen [navn udeladt] kunne ved Arbejdstilsynets besøg fremvise institutionens rygepolitik.
 [Navn udeladt] Kommune er uforstående overfor, at Arbejdstilsynet vælger at bruge ressourcer på at stille et unødvendigt krav, og at Arbejdstilsynet vælge det alvorligste virkemiddel.
 Det er anført, at kommunen meget velovervejet har valgt at administrere ud fra værdibaserede ledelsesprincipper, og at institutionslederne, der har både god dømmekraft og almindelige sund fornuft, er vant til at effektuere de sanktioner, der kan anvendes overfor den enkelte institutions ansatte.
 [Navn udeladt] Kommune finder, at Arbejdstilsynet højst burde have reageret på forseelsen med en vejledning.
 I brev af 19. februar 2009 er endvidere anført, at Arbejdstilsynets påbud er ude af proportion, og at kommunen ikke kan se af afgørelsen, hvilken afvejning, der ligger til grund for Arbejdstilsynets valg af reaktion.
Det er bekræftet af [navn udeladt] Kommune, at konsekvenserne af at overtræde rygepolitikken ikke fremgik af kommunens overordnede rygepolitik på intranettet.
Det er dog samtidig oplyst, at ingen er i tvivl om, hvilke konsekvenser, der er gældende.
En rygepolitik skal som minimum bestå af to elementer, hvoraf det ene element er konsekvenserne af overtrædelse af arbejdspladsens rygepolitik.
Det fremgår af § 5, stk. 2, nr. 2 i lov om røgfri miljøer.
Arbejdstilsynet påser, at lov om røgfri miljøer overholdes, og Arbejdstilsynet kan i givet fald påbyde, at forhold, der strider mod lovgivningen, bringes i orden straks eller inden en nærmere angivet frist.
Det fremgår af § 79 a, stk. 1 i lov om arbejdsmiljø.
 Arbejdsmiljøklagenævnet har lagt vægt på, at kommunens (institutionens) rygepolitik ikke indeholder begge de elementer, som er fastsat ved lov.
 Med hensyn til Arbejdstilsynets valg af reaktion skal Arbejdsmiljøklagenævnet henvise til, at det fremgår af lovens § 79 a, stk. 1, at Arbejdstilsynet har hjemmel til at påbyde at ændre forhold, der strider mod loven.
R E G L E R Arbejdsmiljøklagenævnet henviser til  § 5, stk. 2, nr. 2 i lov nr. 512 af 6. juni 2007 om røgfri miljøer  § 79 a, stk. 1 i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 512 om røgfri miljøer.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet samt samtale med [navn udeladt] Kommune, den 29. juli 2009.
På klagenævnets vegne Kopi til:
 [Adressat udeladt]  [Adressat udeladt]  Arbejdstilsynet, Tilsynscenter , Postboks 1228, 0900 København C.
 J.nr.
 De kan læse om afgørelsens retlige grundlag på de følgende sider.
Regler Lov nr. 512 af 6. juni 2007 om røgfri miljøer Kapitel 2 Generelle bestemmelser § 5. Den enkelte arbejdsgiver skal udarbejde en skriftlig rygepolitik, der skal være tilgængelig for alle arbejdspladsens medarbejdere.
 Stk. 2. Rygepolitikken skal som minimum indeholde:
 1) Oplysning om, hvorvidt og hvor der må ryges på arbejdspladsen.
 2) Oplysning om konsekvenserne af overtrædelse af arbejdspladsens rygepolitik.
Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 512 om røgfri miljøer Kapitel 13 Arbejdstilsynet § 79 a.
Arbejdstilsynet fører som led i tilsynsvirksomheden efter denne lov tilsyn med overholdelsen af lovgivningen om røgfri miljøer.
Arbejdstilsynet kan, eventuelt på nærmere angivne vilkår, påbyde, at forhold, der strider mod lovgivningen om røgfri miljøer, bringes i orden straks eller inden en nærmere angivet frist.
 Stk. 2. § 76 og de regler, der er udstedt i medfør heraf, finder tilsvarende anvendelse.
 Stk. 3. Beskæftigelsesministeren kan efter forhandling med indenrigs- og sundhedsministeren fastsætte nærmere regler om udøvelsen af tilsynet.
 Stk. 4. Klage over afgørelser, der træffes af Arbejdstilsynet efter stk. 1, kan indbringes for Arbejdsmiljøklagenævnet. § 81, stk. 1-5, finder tilsvarende anvendelse.
