Bekendtgørelse om produktionsafgift på frugt og gartneriprodukter I medfør af § 6, stk. 1 og 4, og § 24 i lov om administration af Det Europæiske Fællesskabs forordninger om markedsordninger for landbrugsvarer m.v. (Bemyndigelsesloven), jf. lovbekendtgørelse nr. 297 af 28. april 2004, fastsættes efter bemyndigelse:
§ 1. Af alle danskproducerede gartneriprodukter omfattet af markedsordningen for levende planter og blomsterdyrkningens produkter og markedsordningen for frugt og grønsager betales en afgift.
Afgiften, der opkræves som en omsætnings- og grundafgift, anvendes til fremme af erhvervsøkonomiske foranstaltninger inden for produktionen og afsætningen af frugt og gartneriprodukter.
Afgiftsbeløbene indgår i Produktionsafgiftsfonden for frugt og gartneriprodukter, c/o Gartneribrugets Afsætningsudvalg, jf. § 6.
 Stk. 2. Danskproducerede gartneriprodukter er gartneriprodukter, som afsættes af de virksomheder, der er nævnt i stk. 5.
 Stk. 3. Følgende gartneriprodukter er omfattet af afgiftspligt:
 1) Potteplanter.
 2) Afskårne blomster, snitgrønt, blomsterløg og knolde (tørløg og knolde), herunder løgblomster.
 3) Grøntsager på friland eller i væksthus samt dyrkede svampe.
 4) Planteskoleplanter.
 5) Kernefrugt, stenfrugt og busk- og bærfrugt.
 Stk. 4. Undtaget fra afgiften er juletræer (uden rod), grangrene, fyrregrene, mos, lav, græs o.lign. til buketter og pynt, birkegrene, pilegrene samt tørrede, farvede, blegede og imprægnerede blade, samt grene og andre plantedele under toldposition 06.04.
 Stk. 5. Afgift påhviler følgende momspligtige virksomheder:
 1) For potteplanter, afskårne blomster, snitgrønt, blomsterløg og -knolde (tørløg og -knolde), herunder løgblomster, grønsager og dyrkede svampe påhviler afgiften den virksomhed, der producerer og afsætter sådanne produkter.
 2) For planteskoleplanter påhviler afgiften den virksomhed, der er registreret efter Plantedirektoratets bekendtgørelse om planter, og som afsætter sådanne produkter.
 3) For kernefrugt, stenfrugt og busk- og bærfrugt påhviler afgiften den virksomhed, der producerer og afsættersådanne produkter.
 Stk. 6. Undtaget fra afgiftspligten er virksomheder, hvis afgiftsgrundlag, jf. § 2, er på 50.000 kr. eller derunder.
§ 2. For en afgiftspligtig virksomhed, som nævnt i § 1, stk. 5, nr. 1, er afgiftsgrundlaget virksomhedens omsætning ekskl. merværdiafgift i foregående kalender- eller regnskabsår.
Omsætningen opgøres for hver afgiftspligtig varegruppe, med fradrag af indkøbsprisen ekskl. merværdiafgift for indkøbte planteprodukter.
Stk. 2. For en afgiftspligtig virksomhed, som nævnt i § 1, stk. 5, nr. 2, er afgiftsgrundlaget virksomhedens omsætning af planteskoleplanter ekskl. merværdiafgift i foregående kalender- eller regnskabsår.
Omsætningen reduceres med indkøbsprisen for indkøbte planteskoleplanter ekskl. merværdiafgift.
Stk. 3. For en afgiftspligtig virksomhed, som nævnt i § 1, stk. 5, nr. 3, er afgiftsgrundlaget virksomhedens omsætning ekskl. merværdiafgift i foregående kalender- eller regnskabsår.
Omsætningen opgøres for hver afgiftspligtig varegruppe.
Virksomheder, der selv pakker kernefrugt, kan fratrække udgifter til emballage og udgifter til tilkøbt transport til grossist i omsætningen.
§ 3. For afgiftspligtige virksomheder, jf. §§ 1 og 2, opkræves en grundafgift.
Afgiften pr. virksomhed er 300 kr.
 § 4. For afgiftspligtige virksomheder, jf. §§ 1 og 2, opkræves en omsætningsafgift.
 Stk. 2. For potteplanter er afgiften 2,75 0/00 af afgiftsgrundlaget.
Stk. 3. For afskårne blomster og snitgrønt er afgiften 1,60 0/00 af afgiftsgrundlaget.
For blomsterløg og -knolde (tørløg og -knolde), herunder løgblomster er afgiften 5,00 0/00 af afgiftsgrundlaget.
 Stk. 4. For grønsager dyrket på friland er afgiften 3,00 0/00 af afgiftsgrundlaget.
 Stk. 5. For grønsager dyrket i væksthus er afgiften 2,00 0/00 af afgiftsgrundlaget.
 Stk. 6. For dyrkede svampe er afgiften 0,25 0/00 af afgiftsgrundlaget.
 Stk. 7. For planteskoleplanter er afgiften 4,50 0/00 af afgiftsgrundlaget.
 Stk. 8. For kernefrugt er afgiften 5,00 0/00 af afgiftsgrundlaget.
 Stk. 9. For stenfrugt er afgiften 4,65 0/00 af afgiftsgrundlaget.
 Stk. 10. For busk- og bærfrugt er afgiften 4,60 0/00 af afgiftsgrundlaget.
§ 5. Afgiftspligtige virksomheder skal hvert år senest den 30. april meddele de for afgiftsberegningen nødvendige oplysninger til Gartneribrugets Afsætningsudvalg, Hvidkærvej 29, 5250 Odense SV.
Oplysningsskema til brug ved afgivelsen af ovennævnte oplysninger fås hos Gartneribrugets Afsætningsudvalg.
Oplysningerne skal attesteres af en statsautoriseret eller registreret revisor eller af en driftsøkonomisk konsulent godkendt som særligt sagkyndig efter reglerne om støtteordning for yngre jordbrugere.
Har en afgiftspligtig virksomhed et afgiftsgrundlag på 500.000 kr. eller derunder, kan ovennævnte attestation erstattes af en skriftlig erklæring fra den afgiftspligtige.
Erklæringen skal afgives på en formular, som fås hos Gartneribrugets Afsætningsudvalg.
 § 6. Afgiften indbetales af virksomheden det pågældende år i to rater, senest henholdsvis 31. maj og 30. november til Gartneribrugets Afsætningsudvalg, Hvidkærvej 29, 5250 Odense SV, på girokontonr. 5 64 38 64, jf. dog stk. 2.
 Stk. 2. Såfremt det samlede afgiftsbeløb er på 1.000 kr. eller derunder, indbetales hele beløbet til Gartneribrugets Afsætningsudvalg senest den 31. maj.
§ 7. Beløb, der ikke betales rettidigt, tillægges efter lovens § 20, stk. 1, en årlig rente svarende til den rente, der er fastsat i henhold til rentelovens § 5, fra forfaldsdagen at regne.
Den tillagte rente udgør dog mindst 50 kr.
 § 8. Der er udpantningsret for forfaldne beløb efter lovens § 21, herunder for de i § 7 nævnte rentebeløb.
 § 9. Overtrædelse af §§ 5 og 6 straffes med bøde, medmindre højere straf er forskyldt efter kapitel 5 i lov om administration af Det Europæiske Fællesskabs forordninger om markedsordninger for landbrugsvarer m.v.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 10. Bekendtgørelsen træder i kraft den 12. marts 2008.
 Stk. 2. Bekendtgørelse nr.1412 af 13. december 2006 om produktionsafgift på frugt og gartneriprodukter ophæves.
