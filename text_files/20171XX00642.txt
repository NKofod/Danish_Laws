Skriftlig fremsættelse (28. februar 2018) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til Lov om ændring af lov om miljøbeskyttelse (Indfasning af kvælstof til akvakulturerhvervet) (Lovforslag nr.
L 169) Lovforslaget udmønter en del af aftalen mellem Venstre, Liberal Alliance, Det Konservative Folkeparti og Dansk Folkeparti, om en Fødevare- og Landbrugspakke fra 22. december 2015 samt den efterfølgende indgåede vækstplan af 30. juni 2016 "Dansk akvakultur i vækst", hvor der blandt andet blev aftalt en indfasning af kvælstofpuljer på samlet 423 tons i perioden fra 2018-2021 til akvakulturerhvervet.
Overordnet understøtter lovforslaget vækstaftalens mål om en omstilling af akvakultursektoren, hvor udviklingen går mod større og mere moderne, ressourceeffektive og miljøvenlige dambrugsanlæg.
Den samlede mængde kvælstof på 423 tons er fordelt på tre puljer på henholdsvis 200 tons, 180 tons og 43 tons, hvoraf 380 tons skal gå til dambrug og 43 tons til havbrug.
Kvælstofpuljerne er indregnet i vandområdeplanerne for 2015-21. På den baggrund og med forventningerne til udviklingen i kvælstofudledningen er der samlet set taget højde for den udledning af kvælstof, der følger af de politiske aftaler.
 Lovforslaget skaber hjemmel i miljøbeskyttelsesloven til at fastsætte regler om kvælstofpuljer til brug for godkendelsesmyndighedens behandling og afgørelse af sager om miljøgodkendelse af miljø- og ressourceeffektive dambrug samt visse havbrug, således at sådanne anlæg kan få del i kvælstofpuljerne med henblik på en øget produktion af fisk.
 Den foreslåede bemyndigelsesbestemmelse vil skulle udmøntes i en bekendtgørelse, hvori der vil blive fastsat nærmere regler om ansøgningsrunder, ansøgningens indhold og oplysninger, samt om tildelingskriterier.
Lovforslaget skaber alene mulighed for indfasning af kvælstof.
Miljøgodkendelsesmyndigheden vil fortsat skulle vurdere, om der kan meddeles miljøgodkendelse til de konkrete dambrug og havbrug ud fra en samlet vurdering af alle de forhold, der kan påvirke miljøet.
En miljøgodkendelse forudsætter, at dambruget eller havbruget kan drives på stedet uden at påføre omgivelserne forurening, som er uforenelig med hensynet til omgivelsernes sårbarhed og kvalitet.
Godkendelsen må således blandt andet ikke stride mod lovgivningen om vandplanlægning, havstrategiens miljømål og indsatsprogrammer eller have skadelige virkninger for et Natura 2000-område.
Det kan således ikke på forhånd siges, hvilke eller hvor mange dambrug og havbrug, der vil kunne opnå en miljøgodkendelse med brug af kvælstof fra puljerne.
Den konkrete udmøntning af lovforslaget vil i sidste ende også afhænge af erhvervets omstillingsparathed og investeringslyst.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
