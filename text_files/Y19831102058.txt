 Retslægerådet har afgivet udtalelse om, hvilket materiale der skal  

 forelægges for Retslægerådet i sager om ændring af adoptivbørns  

 alder/fødselsdato.
 I forbindelse med adoption af børn fra fjerne lande fremsættes ofte til  

 statsamterne og Civilretsdirektoratet anmodning om ændring af barnets  

 fødselsår.
 Disse sager bliver forelagt Retslægerådet, og følgende skal foreligge som  

 grundlag for rådets vurdering af sagen:
1. En røntgenundersøgelse incl. røntgenbilleder af venstre hånd og  

 håndled med henblik på knoglekerneudviklingen.
Derved sættes man i stand til  

 at vurdere den skeletmæssige alder, og selv om det er klart, at en umiddelbar  

 sammenligning med de standarder vi normalt anvender her i landet ikke er  

 muligt, kan man med en ganske stor sandsynlighed og med støtte i radiologiske  

 arbejder fra specielt Asien give et rimeligt skøn over knoglealderen.
2. En tandstatus inklusive en røntgenundersøgelse incl. røntgenbilledet  

 af tænderne.
Også en sådan undersøgelse vil medvirke til, at man med rimelighed kan vurdere barnets fysiologiske alder.
3. En somatisk undersøgelse helst udført af en speciallæge i pædiatri,  

 hvor man lægger vægt på barnets fysiske udvikling og skønner over barnets  

 alder i forhold til disse værdier.
Den undersøgelse vil i reglen også omfatte  

 en vurdering af barnets psykologiske udvikling, men skulle der foreligge  

 specielle årsager vil en supplerende undersøgelse ved psykolog/psykiater  

 selvsagt være af værdi, gerne en skolepsykologisk undersøgelse.
