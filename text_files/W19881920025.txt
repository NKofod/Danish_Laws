Ankestyrelsen tiltrådte afslag på førtidspension efter § 14, stk. 3,  

 nr. 3, jf. stk. 4, til en 64-årig selvstændig erhvervsdrivende uden  

 helbredsklager.
Virksomhedens overskud havde været faldende i flere år og lå  

 under udelukkelsesgrænsen.
 Ankestyrelsen lagde ved afgørelsen vægt på, at A fortsat drev sin  

 selvstændige virksomhed.
 REDEGØRELSE FOR SAGEN:
 A, der var enlig, havde i en lang årrække arbejdet som selvstændig frisør.  

 I de senere år havde forretningens omsætning været faldende.
 I 1986 og i 1987 var overskuddet efter fradrag for erhvervsmæssige  

 udgifter ca. 57.000 kr. og ca. 54.000 kr.
 Der var ingen helbredsmæssige klager.
 AFGØRELSEN, DER KLAGES OVER:
 Nævnet meddelte afslag på førtidspension.
Nævnet henviste til, at man under hensyn til A's igangværende forretning havde vurderet, at han skulle kunne forøge sine indtægter enten ved at sætte omsætningen i vejret eller søge delpension.
 KLAGEN TIL ANKESTYRELSEN:
 Afgørelsen blev anket af A.
Han gjorde gældende, at han ikke havde mulighed for at forøge sin  

 omsætning.
Forretningen lå i en lille landsby, hvor han fortrinsvis havde  

 ældre kunder.
Når disse flyttede eller faldt væk, kom der ikke nye til, idet  

 de unge gik andre steder hen.
Vedrørende eventuel delpension mente A, at han ved nedsat arbejdstid ville  

 miste det sidste kundegrundlag og dermed blive nødt til at lukke.
Hvis han  

 ikke holdt åben i almindelig forretningstid, ville kunderne vende sig til  

 andre frisører med fuld åbningstid.
 LOVGRUNDLAG:
 Lov om social pension § 14, stk. 3, nr. 3, jf. stk. 4.
 ANKESTYRELSENS AFGØRELSE:
 Ankestyrelsen finder, at A ikke opfylder betingelserne for at få tilkendt  

 førtidspension efter lov om social pension § 14, stk. 3, nr. 3, jf. stk. 4.
 Ankestyrelsen har ved denne afgørelse lagt vægt på, at A fortsat driver  

 sin selvstændige virksomhed.
 Ankestyrelsen tiltræder således revaliderings- og pensionsnævnets  

 afgørelse.
