En ansøger fik af det sociale udvalg i A kommune bevilget kontanthjælp  

 efter bistandsloven.
Hjælpen blev ydet med tilbagebetalingspligt efter  

 bistandslovens § 26, stk. 1, nr. 1, på grund af ubegrundet opgivelse af  

 arbejde.
Udvalget havde samtidig begrænset tilbagebetalingsperioden til 5  

 uger.
Efter udløbet af tilbagebetalingsperioden flyttede ansøgeren til B  

 kommune, hvor han fortsat fik udbetalt kontanthjælp efter bistandsloven, men  

 med tilbagebetalingspligt.
 Ud fra retningslinierne i bistandslovens § 38 - hvorefter ydelse af  

 hjælp forudsætter, at den, der har søgt hjælpen, i tilstrækkelig grad har  

 udnyttet sine arbejdsmuligheder - fandtes det sociale udvalg i A kommune ikke  

 at have haft den fornødne hjemmel til at fastsætte, at  

 tilbagebetalingspligten efter bistandslovens § 26, stk. 1, nr. 1, kun skulle  

 gælde for en i forvejen fastsat tidsperiode, da tilbagebetalingsperiodens  

 længde måtte bero på de konkrete forhold.
 Ankestyrelsen fandt dog samtidig, at det sociale udvalg i B kommune -  

 trods A kommunes uhjemlede retsanvendelse - ikke kunne genoplive  

 tilbagebetalingspligten, idet det ville medføre en ændring af A kommunes  

 begunstigende forvaltningsakt til skade for ansøgeren og i strid med  

 ansøgerens forventning om, at det sociale udvalg i A kommune med rette havde  

 begrænset tilbagebetalingsperiodens længde.
 REDEGØRELSE FOR SAGEN:
En ansøger havde fra maj 1982 haft beskæftigelse efter jobtilbudsloven.  

 Den 21. januar 1983 blev pågældende afskediget, efter at han havde været  

 fraværende fra sit arbejde i 2 dage uden at melde forfald.
Som følge af  

 afskedigelsen var ansøgeren ikke berettiget til et nyt jobtilbud, og  

 ansøgerens arbejdsløshedskasse traf samtidig beslutning om, at ansøgeren ikke  

 ville være berettiget til arbejdsløshedsdagpenge, før han havde haft arbejde  

 af mindst 5 ugers varighed.
 Efter at ansøgeren havde søgt om kontanthjælp efter bistandsloven  

 besluttede det sociale udvalg i A kommune den 18. februar 1983 at yde hjælp  

 med tilbagebetalingspligt efter bistandslovens § 26, stk. 1, nr. 1, idet  

 ansøgeren fandtes ubegrundet at have opgivet sit arbejde.  

 Tilbagebetalingspligten blev begrænset til den kontanthjælp, som ansøgeren  

 modtog i de første 5 uger.
Den 31. marts 1983 flyttede ansøgeren fra A kommune til B kommune, hvor  

 ansøgeren fik bevilget kontanthjælp, men med tilbagebetalingspligt.
Det  

 sociale udvalg i B kommune begrundede tilbagebetalingspligten med, at der  

 ikke i bistandsloven er regler om på forhånd at tidsbegrænse  

 tilbagebetalingsperioden, og at ansøgeren fortsat havde karantæne fra  

 arbejdsløshedskassen og derved fortsat havde et forsørgelsesbehov, som var  

 opstået på grund af en situation, som kunne henføres under bistandslovens §  

 26, stk. 1, nr. 1.
 AFGØRELSEN, DER KLAGES OVER:
 Amtsankenævnet tiltrådte den af det sociale udvalg i B kommune trufne  

 afgørelse med udvalgets begrundelse.
 KLAGEN TIL ANKESTYRELSEN:
Ansøgeren anførte bl.a., at socialforvaltningen i A kommune ved bevilling  

 af hjælp havde begrænset tilbagebetalingspligten til 5 uger.
Denne frist var  

 udløbet, inden ansøgeren flyttede til B kommune, og i den sidste uge, hvor  

 ansøgeren boede i A kommune, modtog han hjælp uden tilbagebetalingspligt.  

 Grunden til ansøgerens flytning var et tilbud om arbejde i B kommune, som  

 ansøgeren alligevel ikke fik.
Derfor søgte ansøgeren om kontanthjælp i B  

 kommune.
Ansøgeren fik først arbejde i september 1984.
 LOVGRUNDLAG:
 Bistandsloven, § 26, stk. 1, nr. 1, og § 38.
 ANKESTYRELSENS AFGØRELSE:
 Ud fra retningslinierne i bistandslovens § 38 - hvorefter ydelse af hjælp  

 forudsætter, at den, der har søgt hjælpen, i tilstrækkelig grad har udnyttet  

 sine arbejdsmuligheder - finder ankestyrelsen, at det sociale udvalg i A  

 kommune ikke har haft den fornødne hjemmel til at fastsætte, at  

 tilbagebetalingspligten efter bistandslovens § 26, stk. 1, nr. 1, kun skulle  

 gælde for en i forvejen fastsat tidsperiode, da tilbagebetalingsperiodens  

 længde må bero på de konkrete forhold.
 Det sociale udvalg i A kommune burde således - efter ansøgerens  

 arbejdsophør - have ydet pågældende kontanthjælp med tilbagebetalingspligt  

 uden den fastsatte tidsbegrænsning på 5 uger.
 Ankestyrelsen finder dog samtidig, at det sociale udvalg i B kommune -  

 trods A kommunes uhjemlede retsanvendelse - ikke kan genoplive  

 tilbagebetalingspligten, idet det ville medføre en ændring af A kommunes  

 begunstigende forvaltningsakt til skade for ansøgeren og i strid med dennes  

 forventning om, at det sociale udvalg i A kommune med rette havde begrænset  

 tilbagebetalingsperiodens længde.
 Ankestyrelsen ændrer således amtsankenævnets afgørelse.
