Arbejdsgiver idømt bod for at undlade at deltage i fagretlig  

 behandling, samt for overtrædelse af eksklusivaftale Arbejdsretten fandt, at  

 en uorganiseret arbejdsgiver havde begået brud på de fagretlige regler ved at  

 fastholde ikke at ville give møde i anledning af de to indkaldelser til  

 mæglingsmøde fra den pågældende forbundsafdeling samt ved ikke at reagere på  

 en henvendelse fra LO om et fællesmøde.
Det gjorde i så henseende ingen  

 forskel, at indklagede betragtede sagen som åbenbart grundløs, eller at  

 indklagede i en telefax af 11/10-94 tilbød et møde på hans kontor samme dag  

 mellem kl. 15.30 og 16.00.
Efter de afgivne vidneforklaringer måtte det endvidere lægges til  

 grund, at indklagede havde beskæftiget uorganiseret arbejdskraft i strid med  

 den gældende overenskomst.
Arbejdsretten lagde herved vægt på, at  

 arbejdsgiveren - trods opfordring - ikke var fremkommet med oplysninger, der  

 kunne afsvække disse vidneforklaringer.
 For disse overenskomstbrud idømtes arbejdsgiveren en bod på 40.000 kr.
 Under denne sag har klagerne, Landsorganisationen i Danmark for Snedker-  

 og Tømrerforbundet i Danmark, påstået ind klagede, Fribyg A/S, Helsingør,  

 dømt til at betale en efter Arbejdsrettens skøn fastsat bod til Snedker- og  

 Tømrerforbundet i Danmark for brud på den gældende overenskomsts § 46 samt  

 overenskomstens fagretlige regler.
 Indklagede har påstået frifindelse.
 Efter overenskomstens § 46, stk. 1 forpligter arbejdsgiversiden sig til  

 »fortrinsvis og i videst muligt omfang, at beskæftige organiseret  

 arbejdskraft, tømrersvende, snedkersvende eller ufaglærte«.
Ifølge den specielle tiltrædelsesaftale mellem indklagede og Snedker- og  

 Tømrerforbundet i Danmark må virksomheden ved arbejde, der henhører under  

 Snedker- og Tømrerforbundets overenskomstområde, »kun beskæftige  

 medlemmer af Snedker- og Tømrerforbundet i Danmark«.
Denne  

 tiltrædelsesoverenskomst er dateret den 6. november 1987.
Den 22. september 1994 rettede Snedker- og Tømrerforbundets afdeling i  

 Helsingør henvendelse til indklagede med anmodning om afholdelse af et  

 mæglingsmøde, da man var blevet bekendt med, at indklagede beskæftigede en  

 uorganiseret medarbejder, Kim Petersen, som er søn af den reelle indehaver af  

 selskabet, Ole Petersen.
Det er oplyst under sagen, at Ole Petersen også  

 driver et personligt firma med byggevirksomhed.
Den 27. september 1994  

 meddelte indklagede, at man var forhindret i at komme til det pågældende  

 møde.
Man afviste i øvrigt, at der var ansat uorganiseret arbejdskraft hos  

 indklagede - »ej heller Kim Petersen, hvorfor sagen betragtes som  

 urelevant«.
Den 5. oktober 1994 indkaldte Snedker- og Tømrerforbundets  

 afdeling i Helsingør til et nyt mæglingsmøde.
Denne henvendelse blev besvaret  

 ved en telefax af 11. oktober 1994. Man afviste at deltage i mødet, men hvis  

 man ønskede en samtale, »vil jeg være at træffe på mit kontor.... i dag  

 .... mellem kl. 14.30 og kl. 15.00«.
Den 24. oktober 1994 indkaldte  

 Landsorganisationen i Danmark indklagede til fællesmøde.
Denne henvendelse  

 blev ikke besvaret, og den 18. november 1994 blev der herefter udtaget  

 klageskrift ved Arbejdsretten.
 Under sagen er der afgivet forklaring af Snedker- og Tømrerforbundets  

 formand i Helsingør-afdelingen, Bent Rasmussen og tømrersvend Jens Åge  

 Sørensen.
Bent Rasmussen har forklaret, at afdelingen blev kontaktet om sagen af  

 medlemmer af forbundet.
Der blev foretaget to besøg på arbejdspladsen.
Begge  

 gange mødte man Kim Petersen, der på forespørgsel oplyste, at han arbejdede  

 »for Fribyg«.
Man indkaldte to gange til mæglingsmøde og var i  

 øvrigt i kontakt med Ole Petersen, men det var ikke muligt at få aftalt et  

 møde.
Mødet den 11. oktober 1994 blev berammet med så kort varsel, at man  

 ikke fandt at kunne komme til stede.
Det arbejde, Kim Petersen udførte - et  

 renoveringsarbejde på en ejendom - var klart snedker- og tømrerarbejde.
Jens Åge Sørensen har forklaret, at han arbejdede på den pågældende  

 byggeplads sammen med Kim Petersen.
Jens Åge Sørensen er selv ansat i Ole  

 Petersens personlige firma.
På arbejdspladsen arbejdede i øvrigt to svende,  

 der var ansat i Fribyg.
Derudover arbejdede Kim Petersen på arbejdspladsen  

 med snedker- og tømrerarbejde.
Til støtte for klagen er det anført, at der klart foreligger en  

 overtrædelse af de fagretlige regler.
Indklagede har ikke reageret på  

 henvendelsen fra Landsorganisationen i Danmark, og indklagede kan ikke ved  

 uden videre at indbyde til et møde på en halv time i en telefax, afsendt  

 samme dag som mødet, sætte sig ud over de fagretlige regler.
Hertil kommer,  

 at det er uden betydning, at indklagede har fundet, at sagen var uden  

 relevans.
Det fagretlige system forudsætter, at man også i en sådan situation  

 følger spillereglerne.
Efter de afgivne vidneforklaringer må det tillige  

 lægges til grund, at også overenskomstens § 46 er overtrådt, idet Kim  

 Petersen har udført arbejde, der henhører under Snedker- og Tømrerforbundets  

 overenskomstområde.
Indklagede har overfor klagernes henstillinger om  

 tilvejebringelse af bevis for noget andet alene fremlagt en oversigt over de  

 medarbejdere, der var i Fribyg A/S den 8. marts 1995, og denne oversigt er  

 helt uden interesse for sagen.
Indklagede har anført, at det er klagerne, der har bevisbyrden for, at  

 indklagede har beskæftiget uorganiseret arbejde.
Det er rigtigt, at der var  

 folk fra Ole Petersens personlige firma på den pågældende byggeplads.
Dette  

 firma er ikke inddraget under sagen, og indklagede har ikke følt at kunne  

 give oplysninger om dette firma.
Kim Petersen var, efter det af indklagede  

 oplyste, ansat af Ole Petersen og var til stede som repræsentant for ham.  

 Klagen er derfor åbenbart grundløs, og indklagede har været berettiget til  

 ikke at deltage i en fagretlig behandling.
I øvrigt har indklagede tilbudt  

 Snedker- og Tømrerforbundets afdeling i Helsingør et møde, men det har man  

 ikke ønsket.
 Arbejdsretten finder, at indklagede har begået brud på de fagretlige  

 regler ved at fastholde ikke at ville give møde i anledning af de to  

 indkaldelser til mæglingsmøde henholdsvis af 22. september og 5. oktober 1994  

 fra Snedker- og Tømrerforbundets afdeling i Helsingør samt ved ikke at  

 reagere på henvendelsen fra Landsorganisationen i Danmark om et fællesmøde  

 den 24. oktober 1994. Det gør i så henseende ingen forskel, at indklagede  

 betragtede sagen som åbenbart grundløs, eller at indklagede i telefaxen af  

 11. oktober 1994 tilbød et møde på hans kontor samme dag mellem kl. 15.30 og  

 16.00.
 Efter de afgivne vidneforklaringer må det endvidere lægges til grund, at  

 indklagede har beskæftiget uorganiseret arbejdskraft i strid med  

 overenskomstens § 46 og tiltrædelsesoverenskomsten af 6. november 1987.  

 Arbejdsretten lægger herved vægt på, at indklagede - trods opfordring - ikke  

 er fremkommet med oplysninger, der kunne afsvække disse vidneforklaringer.
Indklagede har herefter forskyldt bod.
Boden fastsættes til 40.000 kr.
Thi kendes for ret Indklagede, Fribyg A/S, Helsingør, skal til Snedker- og Tømrerforbundet i  

 Danmark betale en bod på 40.000 kr.
 Indklagede skal endvidere betale sagens omkostninger med 2.000 kr.
