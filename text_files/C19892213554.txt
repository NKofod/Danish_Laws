(Til alle amtsråd og  

 kommunalbestyrelser) I skrivelse af 22. januar 1981 til Frederiksborg Amtsråd har  

 Undervisningsministeriet anført nogle nærmere retningslinier i forbindelse  

 med ydelse af særligt tillæg til tjenestemænd, der varetager vidtgående  

 specialundervisning eller specialpædagogisk bistand i henhold til  

 folkeskolelovens § 19, stk. 2.
 Ændret aftale herom er indgået mellem Finansministeriet og Lærernes  

 Centralorganisation og udsendt den 8. september 1989. Aftalen afløser  

 bestemmelserne i § 1, stk. 9 og 10 i Undervisningsministeriets cirkulære af  

 30. maj 1988 om klassificering af tjenestemænd i folkeskolen.
 Tillægget ydes fra den 1. august 1989.
 I tilslutning til aftalen om det særlige tillæg skal man herved efter  

 drøftelse med Finansministeriet, Amtsrådsforeningen i Danmark, Lærernes  

 Centralorganisation og Danmarks Lærerforening oplyse følgende om, hvornår og  

 til hvem tillægget ydes:
 1. Det er en betingelse for ydelse af tillægget, at  

 den pågældende tjenestemand underviser en eller flere elever, som er henvist  

 til specialundervisning efter folkeskolelovens § 19, stk. 2. Tillægget ydes  

 alene for de timer, for hvilke det i amtsrådets beslutning om henvisning er  

 fastsat, at der skal ydes specialundervisning i henhold til folkeskolelovens  

 § 19, stk. 2.
 2. Foregår den vidtgående specialundervisning i  

 specialklasser, der drives efter folkeskolelovens § 19, stk. 2, vil  

 tjenestemænd, som varetager undervisning i sådanne klasser, være berettigede  

 til tillægget for denne undervisning uafhængigt af, hvordan undervisningen i  

 klassen er struktureret (for så vidt angår specialundervisning ved  

 specialskoler, der drives efter folkeskolelovens § 19, stk. 2, jf. dog punkt  

 5).
 3. Tillægget ydes endvidere til tjenestemænd, der  

 varetager specialpædagogisk bistand efter folkeskolelovens § 19, stk. 2, til  

 børn, der ikke har påbegyndt skolegangen.
 4. Når det gælder varetagelse af vidtgående  

 specialundervisning under integrerede former (i en almindelig klasse eller i  

 en kommunal specialklasse), følger det af punkt 1, at a) tillægget kun ydes  

 til den tjenestemand, som i den givne time har ansvaret for den eller de  

 pågældende elevers undervisning b) det skal indgå i amtsrådets beslutning om  

 henvisning, hvilke timer der berettiger til tillæg c) der for hver time,  

 hvortil eleven eller eleverne er henvist til vidtgående specialundervisning  

 alene kan ydes et tillæg, idet kun en tjenestemand har ansvaret for  

 undervisningen, uanset om den pågældende bistås af en eller flere andre  

 (lærere m.fl.) d) som hovedregel vil den undervisningsansvarlige være den  

 pågældende underviser af klassen (faglæreren). Det skal som anført under b)  

 altid forud for specialundervisningens iværksættelse være fastlagt, hvem der  

 har ansvaret for undervisningen af den eller de handicappede elever.
 5. Som fastsat i aftalen ydes tillægget (som hidtil)  

 ikke til tjenestemænd, der - i forbindelse med virksomhed ved vidtgående  

 specialundervisning/specialpædagogisk bistand i folkeskolen - allerede efter  

 andre regler oppebærer tillæg.
 6. Aftalens bestemmelser finder tilsvarende anvendelse  

 for timelærere, faste vikarer, vakancevikarer, årsvikarer (faglærere) og  

 månedslønnede vikarer.
 7. Denne skrivelse træder herefter i stedet for  

 skrivelsen af 22. januar 1981.
 P.m.v.
 e.b.
Kirsten Lippert fm.
