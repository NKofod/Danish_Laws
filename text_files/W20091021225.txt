Erstatningsansvarslovens § 3  godtgørelse for svie og smerte i særlige tilfælde, selvom skadelidte ikke er syg, nævnets j.nr. 09-520-12116 N.j.nr. 09-520-12116 Ansøger var blevet udsat for vold, hvorved et stykke af hans næsefløj var blevet afrevet.
Ansøger var sygemeldt i 4 uger fra tilskadekomsten.
Næsefløjen kunne ikke reddes, hvorfor der blev forsøgt rekonstruktion, bl.a. ved hjælp af transplantation af væv fra kinden.
Ansøger gennemgik i denne forbindelse plastiskkirurgiske indgreb i mange trin og var i forbindelse hermed sygemeldt.
Ansøger havde mange gener i form af kløe, lugtgener fra det nekrotiske væv på næsen, gener ved kuldepåvirkning, samt psykiske gener ved at mangle et stykke af næsen og være nødsaget til at have næsen bandageret.
 Nævnet tilkendte godtgørelse for svie og smerte for de dage, hvor ansøger havde været sygemeldt, jf. erstatningsansvarslovens § 3, 1. pkt., samt en godtgørelse for svie og smerte i medfør af erstatningsansvarslovens § 3, 2. pkt. på skønsmæssigt 15.000 kr. som følge af de gener, som ansøger havde haft, selvom han ikke var sygemeldt.
