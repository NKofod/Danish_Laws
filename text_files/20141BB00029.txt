Fremsat den 14. november 2014 af Torsten Schack Pedersen (V) og Brian Mikkelsen (KF) Forslag til folketingsbeslutning om aflysning af stigningen i forbrugsafgifterne i 2015 Folketinget pålægger regeringen inden udgangen af 2014 at fremsætte lovforslag, der aflyser den planlagte indeksering af forbrugsafgifterne i 2015.
Bemærkninger til forslaget Den planlagte stigning i forbrugsafgifterne på varer som chokolade, nødder, kaffe og vin vil medføre store administrative omkostninger for de mange produktionsvirksomheder, der skal tilpasse deres produktionsapparat.
Desuden vil danskerne mærke de højere afgifter, når de køber deres dagligvarer, og det øger tilskyndelsen til grænsehandel, der sender omsætning ud af Danmark.
 En aflysning af den kommende indeksering af forbrugsafgifterne vil således være til gavn for både virksomheder og forbrugere.
 Forslaget skønnes at lette skatter og afgifter med 180 mio. kr. efter tilbageløb og adfærd.
 Forslaget foreslås finansieret som led i finansloven for 2015.
Skriftlig fremsættelse Torsten Schack Pedersen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om aflysning af stigningen i forbrugsafgifterne i 2015.
(Beslutningsforslag nr.
B 29) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
