Ankestyrelsens principafgørelse O-20-92 om opholdskommune - flytning - psykisk udviklingshæmmede - refusion - medvirken Resume:
 Der var ikke grundlag for at kræve refusion fra en tidligere opholdskommune A efter bistandslovens § 11 for udgifter i forbindelse med optagelse i bofællesskab i henhold til bistandslovens § 68, når optagelse i bofællesskab i B kommune først skete efter flytning til egen lejlighed i samme kommune.
 Ankestyrelsen lagde ved afgørelsen vægt på oplysningerne om pågældendes helbredstilstand og behov for bistand og fandt på dette grundlag, at pågældende ikke kunne anses for at være anbragt i institution eller pleje i B kommune, jf. bistandslovens § 11.
 Det forhold, at A kommune på tidspunktet for flytningen midlertidigt ydede hjælp til psykologbistand, der betragtedes som en forudsætning for, at flytningen kunne finde sted, fandtes ikke, at kunne begrunde en ændret vurdering af sagen.
 Kassation:
Principafgørelsen har ikke længere vejledningsværdi Kassationsdato:
29-05-2009 Love:
Lov om social bistand - lovbekendtgørelse nr. 817 af 6. december 1990 - § 11, nr. 1 Sagsfremstilling:
Sagen vedrørte en 22-årig psykisk udviklingshæmmet kvindelig førtidspensionist P, som i november 1988 flyttede fra sine forældre i A kommune til en lejlighed i B kommune.
Hun havde fået lejligheden igennem et boligselskab.
A kommune havde tidligere tilbudt P en lejlighed i A kommune, men P valgte lejligheden i B kommune, idet hendes undervisning og omgangskreds var tilknyttet B kommune.
A kommune ydede hjælp til flytningen i i form af personligt tillæg, jf. lov om social pension § 17.
P modtog på tidspunktet for flytningen til B kommune psykologbistand, som A kommune havde bevilget for en midlertidig periode, som udløb den 31. december 1988. A kommune betalte for psykologbistanden indtil denne dato.
Ifølge en psykologudtalelse fra oktober 1988 var det en forudsætning for, at P kunne klare sig i egen lejlighed, at hun modtog psykologisk bistand i form af samtale en g ugen og ca. 2 timers daglig praktisk hjælp.
 B kommune iværksatte efter flytningen foranstaltninger i form af bofællesskab i henhold til bistandslovens § 68, således at P blev tilknyttet et støttecenter, hvor hun fik dækket sit behov for praktisk bistand.
 Amtsankenævnet fandt ikke tilstrækkeligt grundlag for efter pensionsloven eller bistandslovens § 11 eller § 47 at pålægge A kommune at refundere B kommune de udgifter, denne kommune måtte få i forbindelse med P's flytning til B kommune.
 Amtsankenævnet fandt, at betingelserne om medvirken til flytningen var opfyldt ved, at A kommune betalte et beløb i forbindelse med flytningen.
 Nævnet fandt derimod ikke, at A kommune havde medvirket til at an bringe P i institution i B kommune, da det ikke inden flytningen havde været A kommunes plan, at hun skulle flytte til et bofællesskab efter bistandslovens § 68. Det var en foranstaltning, som B kommune efter flytningen fandt mest hensigtsmæssig.
 Endelig fandt amtsankenævnet, at P's behov for praktisk og psykologisk bistand ikke kunne betragtes som pleje i henhold til bistandslovens § 11.
 Sagen blev behandlet i principielt ankemøde med henblik på afklaring af spørgsmålet om betaling for ophold i § 68 bofællesskab, når optagelse først skete efter flytningen, herunder hvilken vægt man skulle tillægge det forhold, at A kommune efter kvindens egen flytning fortsat ydede hjælp til psykologbistand, der betragtedes som en forudsætning for, at flytningen overhovedet kunne finde sted.
 Afgørelse:
 Ankestyrelsen fandt, at A kommune ved ydelsen af personligt tillæg medvirkede til P's flytning til B kommune.
 Efter oplysningerne om hendes helbredstilstand og behov for bistand fandt Ankestyrelsen imidlertid ikke, at P kunne anses for at være anbragt i institution eller pleje i B kommune, jf. bistandslovens § 11.
 Ankestyrelsen fandt således ikke grundlag for at pålægge A kommune at refundere B kommune udgifterne til bistand til P efter flytningen til B kommune, jf. bistandslovens § 11.
 Ankestyrelsen lagde ved afgørelsen vægt på, at B kommune selvstændigt etablerede P i et bofællesskab i henhold til bistandslovens § 68 efter hendes flytning til kommunen.
 Ankestyrelsen fandt endelig ikke, at flyttehjælpen, ydet som person ligt tillæg i henhold til lov om social pension, kunne anses for at være ydet i den hensigt at omgå reglerne i bistandslovens § 47.
 Ankestyrelsen tiltrådte således amtsankenævnets afgørelse.
