Nyt fra Ankestyrelsen  egenbetaling og aktivlovens § 81  

  kommentarer til SM A-2-01  af fuldmægtig Doris Sjøberg Ankestyrelsen har truffet en principiel afgørelse om, at der  

 ikke kan ydes hjælp efter § 81 i lov om aktiv socialpolitik til dækning  

 af  

 egenbetaling efter anden lovgivning.
 Sagen drejede sig om en ca. 40-årig enlig mand, der havde  

 modtaget kontanthjælp i omkring et år, da han blev ramt af en blodprop i  

 hjernen med lammelse i højre side samt bevægelsesproblemer og manglende  

 koordinationsevne samt tale- og skrivebesvær til følge.
 Til afhjælpning af ansøgers tale- og skrivehandicap, fik han af  

 amtskommunen bevilget et tastatur med skjold til 4.000 kr. efter § 97 i  

 lov om social service som et hjælpemiddel.
 Samtidig fik han efter § 98 i samme lov - som et  

 forbrugsgode - bevilget en tidssvarende stationær PC, printer og Word-suite  

 til  

 et samlet beløb på ca. 8.800 kr. med en egenbetaling på 50%. Hertil kom modem  

 og internet opkobling til 750 kr. med 100% egenbetaling.
 Den samlede egenbetaling udgjorde således ca. 5.000 kr., som  

 ansøger søgte kommunen om hjælp til betaling af.
 Ifølge de økonomiske oplysninger havde ansøger ikke selv  

 mulighed for at afholde egenbetalingen af sin kontanthjælp.
Ansøger anførte, at en PC´er var nødvendig, da det var den  

 eneste måde han kunne kommunikere med omverdenen på, da han ikke kunne  

 skrive.  

 Ved brug af computeren kunne han endvidere undgå at blive misforstået på  

 grund  

 af talebesværet.
Hertil kom, at computeren var en hjælp i genoptræningen af  

 koordinationsevnen.
Han havde fået en computer til låns, mens han lå på  

 hospitalet.
 Ankestyrelsen fandt, at der ikke kunne ydes hjælp efter  

 aktivlovens § 81 til dækning af egenbetalingen.
 Begrundelsen var, at computeren var bevilget som et forbrugsgode  

 efter servicelovens § 98, og at hjælpen efter bestemmelsens stk. 4 udgør  

 50% af prisen på et almindeligt standardprodukt af den pågældende art.
 Da den bevilgede computer ikke kunne anses for udelukkende at  

 fungere som hjælpemiddel, kunne der ikke ydes hjælp til de fulde  

 anskaffelsesudgifter efter servicelovens § 98, stk. 6.
Det er ikke i hverken serviceloven eller i Socialministeriets  

 bekendtgørelse nr. 123 af 19. februar 1998 om ydelse af hjælpemidler og  

 forbrugsgoder efter servicelovens §§ 97 og 98 omtalt, hvordan man skal  

 forholde sig med egenbetalingen i tilfælde, hvor ansøger ikke har økonomisk  

 mulighed for selv at afholde denne.
Der er dermed heller ikke fastsat regler  

 om, at egenbetalingen eventuelt vil kunne ydes efter bestemmelser inden for  

 anden lovgivning.
Anvendelsesområdet for bestemmelsen i aktivlovens § 81 er  

 ret bredt, blot der i det enkelte tilfælde er tale om en rimelig begrundet  

 enkeltudgift.
Uanset dette forhold fandt Ankestyrelsen, at der ikke i  

 forarbejderne  

 til bestemmelsen var holdepunkter for at antage, at bestemmelsen også skulle  

 omfatte hjælp til egenbetaling efter anden lovgivning.
 Ankestyrelsen fandt, at der som udgangspunkt inden for det  

 enkelte lovområde må være gjort op med, hvordan der skal forholdes med en  

 eventuel egenbetaling i tilfælde af, at ansøgeren ikke selv har økonomisk  

 mulighed for at afholde denne.
 Dette gælder særligt i tilfælde, hvor der er fastsat en  

 egenbetaling i forbindelse med ydelser inden for den sociale lovgivning.Der  

 kan  

 også tænkes tilfælde, hvor en ansøger med forholdsvis beskedne lønindtægter  

 vil  

 have svært ved at afholde en egenbetaling.
 Ankestyrelsen har ikke med afgørelsen taget stilling til, om der  

 eventuelt ville kunne ydes hjælp til egenbetalingen i henhold til § 17 i  

 lov om social pension i tilfælde af, at ansøger havde været pensionist.  

 Ankestyrelsen vil tage endelig stilling hertil, når der foreligger en konkret  

 klagesag om problemstillingen.
