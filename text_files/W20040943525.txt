Ankestyrelsens principafgørelse Y-2-04 om fleksydelse - fradrag - fratrædelsesgodtgørelse Resume:
 Der skulle ske fradrag i fleksydelse for fratrædelsesgodtgørelse for perioden fra tidspunktet, hvor der var ret til fleksydelse og indtil arbejdsgiverens opsigelsesvarsel ophørte.
 I det konkrete tilfælde skulle der i overensstemmelse med den generelle regel foretages fradrag for fratrædelsesgodtgørelsen i fleksydelsen, idet der ikke var tale om godtgørelse efter funktionærloven, der var omfattet af de særlige undtagelsesbestemmelser.
 Der skulle dog ikke foretages fradrag udover arbejdsgiverens opsigelsesvarsel.
 Love:
Lov om fleksydelse - lovbekendtgørelse nr. 758 af 26. august 2002 - § 21, stk. 1 Sagsfremstilling:
 Arbejdsdirektoratet traf afgørelse om, at ansøgeren var berettiget til fleksydelse fra den 1. oktober 2003, hvor der var ret til fleksydelse, og til 16. oktober, hvor arbejdsgivers opsigelsesperiode ophørte.
 Der blev særligt om fratrædelsesgodtgørelse bemærket:
Der er med lønnen for september måned udbetalt en fratrædelsesgodtgørelse på 26.885 kr. for lang tids tro tjeneste.
Der er tale om et fast beløb, og opsigelsesvarslet fra arbejdsgiveren var på 120 dage.
Funktionærlovens regler finder ikke anvendelse.
Udbetaling af løn, rådighedsløn m.v. eller ydelser, der træder i stedet herfor, medfører fradrag i fleksydelsen efter reglerne for fradrag i arbejdsløshedsdagpenge.
Dette står i § 33, stk. 1, nr. 1 i bekendtgørelse nr. 581 af 24. juni 2003 om fleksydelse.
 Det fremgår af § 6 i bekendtgørelse nr. 492 af 12. juni 2003 om fradrag i arbejdsløshedsdagpenge, at indtægter, der træder i stedet for løn, rådighedsløn m.v., herunder fratrædelsesgodtgørelse, medfører fradrag.
 Ifølge praksis, som har fundet udtryk i vejledningen til bekendtgørelsen om fradrag i arbejdsløshedsdagpenge, medfører fratrædelsesgodtgørelse fradrag i det omfang, arbejdsgiverens opsigelsesvarsel ikke er overholdt, uanset om det er den ansatte, der selv siger op.
I klagen til Ankestyrelsen blev der henvist til, at arbejdsgiveren ikke havde opsagt ham, men at han selv havde sagt op.
Han havde et opsigelsesvarsel på 28 dage, hvilket var opfyldt, da han over for arbejdsgiver den 18. juni meddelte, at han ville stoppe den 30. september.
Med den trufne afgørelse ville han blive stillet dårligere end et medlem, der går på efterløn.
Arbejdsdirektoratet, fleksydelseskontoret, bemærkede, at der ved udbetaling af fratrædelsesgodtgørelse blev taget hensyn til arbejdsgiverens opsigelsesvarsel, uanset at det er personen i fleksjob, der selv har sagt op.
 Sagen blev behandlet i principielt møde med henblik på afklaring af anvendelsen af reglerne om fradrag i fleksydelse, når det drejer sig om fratrædelsesgodtgørelse.
 Afgørelse:
 Der skulle ske fradrag i fleksydelsen for fratrædelsesgodtgørelse for perioden fra 1. oktober 2003 til 6. oktober 2003.
 Ankestyrelsen kom således til samme resultat som Arbejdsdirektoratet.
Ankestyrelsen vurderede, at fratrædelsesgodtgørelsen var omfattet af den generelle regel om fradrag i fleksydelse.
Der henvistes særligt til § 33, stk. 1, nr. 1) i bekendtgørelsen om fleksydelse, hvorefter der skulle ske fradrag som følge af løn, rådighedsløn m.v. for en periode, hvor der ikke blev ydet arbejde samt til den tilsvarende bestemmelse i § 6, stk. 2 i bekendtgørelsen om fradrag i arbejdsløshedsdagpenge m.v.
 Der var herved lagt vægt på, at fratrædelsesgodtgørelsen ikke var udbetalt efter funktionærlovens § 2 a og derfor ikke var omfattet af undtagelsesbestemmelsen i bekendtgørelsen om fleksydelse § 36, 7).
 Selv om der efter de generelle regler skulle foretages fradrag for fratrædelsesgodtgørelse, fremgik det af vejledningen til bekendtgørelse om fradrag i arbejdsløshedsdagpenge m.v., at der ikke blev foretaget fradrag udover arbejdsgiverens opsigelsesperiode.
 Derfor var der alene sket fradrag for perioden fra 1. oktober, fra hvilket tidspunkt han fik ret til fleksydelse og indtil den 16. oktober, hvor arbejdsgivers opsigelsesvarsel ophørte.
