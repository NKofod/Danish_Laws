Ophævelse af påbud om at undersøge integriteten af virksomhedens kompressorstation (CE-mærkede maskiner) Resume Arbejdstilsynet gav påbud til en virksomhed om at undersøge risikoen for at døre, låger, dæksler og andre løsdele kan blive slynget bort og forårsage skade ved en eksplosion inde i kompressorenhederne (CE-mærkede maskiner).
Et enigt Arbejdsmiljøklagenævn ophævede afgørelsen.
Nævnet fandt, at der ikke var hjemmel til at afgive et sådan påbud.
Nævnet fandt, at det givne undersøgelsespåbud var et påbud om en undersøgelse af selve konstruktionens sikkerhed.
Det er der ikke hjemmel til efter arbejdsmiljøloven, da der er tale om CE-mærkede maskiner, medmindre det omhandler anvendelsen af maskinen, og forudsat det ikke indebærer ændringer af maskinen.
 Nævnet vurderede, at Arbejdstilsynet hverken havde dokumenteret en konkret begrundet mistanke om overtrædelse af forhold, der omhandler arbejdets udførelse eller anvendelse af kompressorenhederne, eller at påbuddet var givet som led i en mere generel undersøgelse eller løbende kontrol af forholdene.
 Nævnet henviste til Arbejdstilsynets mulighed for at påbyde den, der har leveret eller markedsført en CE-mærket maskine, at træffe nødvendige foranstaltninger til afværgelse af fare for sikkerhed og sundhed.
Den konkrete afgørelse [Adressat udeladt] Arbejdsmiljøklagenævnet har på møde den 26. marts 2019 behandlet [navn udeladt]s klage på vegne af [navn udeladt] over Arbejdstilsynets afgørelse af 24. november 2017.
 Ved denne afgørelse fik [navn udeladt] påbud om at undersøge integriteten af virksomhedens kompressorstationer mærket: [navn udeladt] og [navn udeladt], som er placeret på adressen [adresse udeladt], ved en eksplosion i den enkelte kompressorstation, således at det kan sikres, at kompressorstationerne kan anvendes sikkerheds- og sundhedsmæssigt fuldt forsvarligt.
Nævnet traf følgende A F G Ø R E L S E Arbejdsmiljøklagenævnet ophæver Arbejdstilsynets afgørelse af 24. november 2017 med påbud til [navn udeladt] om at undersøge integriteten af virksomhedens kompressorenheder.
B E G R U N D E L S E Arbejdsmiljøklagenævnet vurderer, at Arbejdstilsynet hverken har dokumenteret en konkret begrundet mistanke om overtrædelse af forhold, der omhandler arbejdets udførelse eller anvendelse af kompressorenhederne, eller at påbuddet er givet som led i en mere generel undersøgelse eller løbende kontrol af forholdene.
 Nævnet lægger herved vægt på, at Arbejdstilsynets påbud om at undersøge integriteten af virksomhedens kompressorstationer er et påbud om at undersøge risikoen for, at døre, låger, dæksler og andre løsdele kan blive slynget bort og forårsage skade ved en eksplosion inde i kompressorenhederne.
Nævnet finder derfor, at det givne undersøgelsespåbud er et påbud om en undersøgelse af selve konstruktionens sikkerhed.
Det er der ikke hjemmel til efter arbejdsmiljøloven, da der er tale om CE-mærkede maskiner, medmindre det omhandler anvendelsen af maskinen - og forudsat det ikke indebærer ændringer af maskinen.
Hvis Arbejdstilsynet finder, at en CE-mærket maskine, som er anvendt i overensstemmelse med dets bestemmelse, alligevel frembyder fare for sikkerhed eller sundhed, kan direktøren for Arbejdstilsynet påbyde, at den, der har leveret eller markedsført maskinen, træffer de nødvendige foranstaltninger til afværgelse heraf.
Det kan herunder påbydes, at levering eller markedsføring standses, og at maskinen tilbagekaldes fra markedet.
Nævnet lægger til grund, at virksomhedens kompressorenheder mærket: [navn udeladt] og [navn udeladt].
EX er CE mærkede maskiner med tilhørende EU-erklæring.
Fabrikanten erklærer, at kompressorenhederne overholder 4 direktiver herunder ATEX-direktivet med tilhørende særlig APV.
 Det følger af arbejdsmiljøloven, at når Arbejdstilsynet forlanger det, eller når forholdene i øvrigt giver anledning dertil, skal arbejdsgiveren lade foretage undersøgelser, prøver og besigtigelser, eventuelt ved særligt sagkyndige, for at konstatere, om arbejdsforholdene er sikkerheds- og sundhedsmæssigt forsvarlige.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet henviser til Om undersøgelsespåbud  § 21, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Reglerne kan læses på de følgende sider.
O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet, breve af 29. juni 2018, 15. oktober 2018 og 30. oktober 2018 [navn udeladt], samt breve af 1. oktober 2018 og 18. oktober 2018 fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Kapitel 4 Almindelige pligter Arbejdsgiveren § 21. Når Arbejdstilsynet forlanger det, eller når forholdene i øvrigt giver anledning dertil, skal arbejdsgiveren lade foretage undersøgelser, prøver og besigtigelser, eventuelt ved særligt sagkyndige, for at konstatere, om arbejdsforholdene er sikkerheds- og sundhedsmæssigt forsvarlige.
Ar-bejdstilsynet kan påbyde, at undersøgelsen gennemføres straks eller inden for en frist.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 3. Direktøren for Arbejdstilsynet kan påbyde, at den, der har leveret eller markedsført et teknisk hjælpemiddel, et personligt værnemiddel eller et stof eller materiale, som anvendt i overensstemmelse med dets bestemmelse alligevel viser sig at frembyde fare for sikkerhed eller sundhed, træffer de nødvendige foranstaltninger til afværgelse heraf.
Det kan herunder påbydes, 1. at levering eller markedsføring standses, 2. at de pågældende tekniske hjælpemidler, personlige værnemidler eller stoffer eller materialer tilbagekaldes fra markedet.
