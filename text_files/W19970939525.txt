 Pressenævnet fandt, at nævnet havde kompetence til at  

 afgøre spørgsmålet om de presseetiske regler var  

 overtrådt i forbindelse med annonce- og reklamestof.
Der antoges at være vide rammer for indholdet af annoncer.  

 Imidlertid var indholdet af den omhandlede annonce tydeligvis egnet til at  

 skade klageren.
Bladet burde have undersøgt baggrunden for  

 indrykningen af annoncen eller have afvist at bringe den.
God presseskik var  

 overtrådt, og bladet blev pålagt at offentliggøre et  

 resumé af kendelsen.
Kendelse fra Pressenævnet i sag nr.  

 67/1997 Sweden House ApS og en mand med tilknytning hertil har  

 klaget til Pressenævnet over en annonce bragt i Jyderup Posten den 13.  

 maj 1997, idet de finder, at god presseskik er overtrådt.
 Annoncen var sålydende:
"EFTERLYSNING firmaer der har penge til gode hos  

SVEDEN HAUSE v/[navn], Mørkøv.
Bedes ringe på  

tlf. [nr. anført] med henblik på en samlet  

 konkursbegæring." Klageren har oplyst, at det anførte telefonnummer  

 tilhører en person, der har udført noget arbejde for klageren.  

 Da arbejdet ikke er færdiggjort, har klageren tilbageholdt 4.000  

 kr.
 Klageren har gjort gældende, at bladet ikke burde  

 trykke en sådan annonce fra en privat person uden at undersøge  

 baggrunden herfor.
 Bladet har i en udtalelse anført, at det for bladet  

 vil være vanskeligt at gennemskue, om der er tale om et beløb  

 eller andre forhold i øvrigt, der gør det berettiget at tale om  

 eventuel konkurs.
 Bladet har henvist til medieansvarslovens § 27 og har  

 gjort gældende, at det presseretlige system ikke kan finde anvendelse i  

 denne sag.
 Følgende nævnsmedlemmer har deltaget i sagens  

 behandling: Per Sørensen, Aage Lundgaard, Tage Clausen og Preben  

 Sørensen.
 Pressenævnet udtaler:
 Pressenævnet bemærker, at medieansvarslovens §  

 27 henhører under lovens kapitel 3, der omhandler strafansvaret  

 for mediernes indhold. § 27 er ikke relevant i relation til det presseretlige  

 ansvar for mediernes indhold, der er omtalt i medieansvarslovens kapitel  

 5-7.
 Pressenævnet finder, at nævnet efter § 34 har  

 kompetence til at tage stilling til, om de presseetiske regler er  

 overtrådt i relation til annonce- og reklamestof.
Nævnet finder videre, at der må være  

 vide rammer for indholdet af annoncer.
En annonce med et indhold som den  

 påklagede giver imidlertid et klart signal om, at indholdet kan  

 være i strid med de vejledende regler for god presseskik.
Indholdet er  

 tydeligvis egnet til at skade eller krænke klageren, hvilket også  

 burde have stået bladet klart.
Bladet burde derfor, inden annoncen blev  

 bragt, have undersøgt baggrunden for indrykningen eller have afvist at  

 bringe annoncen.
Da dette ikke skete, udtaler Pressenævnet sin kritik  

 af bladet.
 I medfør af medieansvarslovens § 49  

 pålægges det herefter den ansvarshavende redaktør af  

 Jyderup Posten at offentliggøre følgende:
 "Kendelse fra Pressenævnet.
Jyderup Posten bragte den 13. maj 1997 følgende  

 annonce: "EFTERLYSNING firmaer der har penge til gode hos SVEDEN  

 HAUSE v/[navn], Mørkøv.
Bedes ringe på tlf.  

[nr. anført] med henblik på en samlet  

 konkursbegæring." Sweden House ApS og [navn] har klaget til  

 Pressenævnet, idet de finder, at god presseskik er overtrådt.
Pressenævnet udtaler i anledning af sagen, at der  

 må være vide rammer for indholdet af annoncer.
En annonce med et  

 indhold som den påklagede giver imidlertid et klart signal om, at  

 indholdet kan være i strid med de vejledende regler for god presseskik.  

 Indholdet er tydeligvis egnet til at skade eller krænke klageren,  

 hvilket også burde have stået bladet klart.
Bladet burde derfor,  

 inden annoncen blev bragt, have undersøgt baggrunden for indrykningen  

 eller have afvist at bringe annoncen.
Da dette ikke skete, udtaler  

 Pressenævnet sin kritik af bladet.
 København, den 19. juni 1997.
Per Sørensen, Aage Lundgaard, Tage Clausen og  

 Preben Sørensen." Afsagt torsdag den 19. juni 1997.
