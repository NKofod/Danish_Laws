 En salatfabrikant reklamerede med, at hans produkt var testet af et  

 forbrugerpanel i samarbejde med Gastronomisk Institut.
Forbrugerombudsmanden udtalte, at reklameringen med smagstest var  

 vildledende, urimeligt mangelfuldt og utilbørligt overfor andre  

 erhvervsdrivende, jfr. markedsføringslovens § 1 og § 2, stk. 1-3, idet testen  

 ikke var repræsentativ på grund af begrænset deltagerantal og  

 sammenligningsgrundlag.
Endvidere var betegnelsen Gastronomisk Institut efter  

 Ombudsmandens opfattelse egnet til at bibringe forbrugere indtryk af, at det  

 var et offentligt institut.
 Reklamering med smagstest af salater.
 FO modtog en henvendelse vedrørende følgende reklametekst på salatbægre:
 »Alle Luksus-salaterne er testet af et forbrugerpanel i samarbejde  

 med Gastronomisk Institut.
 De vandt både på udseende, smag og konsistens«.
I det foreliggende tilfælde var testen udført af personalet ved  

 Gastronomisk Institut samt 15 forbrugere ved en blindtest mellem det  

 pågældende firmas salater og de øvrige på markedet værende luksussalater.
Der  

 var senere kommet flere luksussalater på markedet, og Gastronomisk Institut  

 havde som følge deraf henstillet, at anvendelsen af reklameteksten bragtes  

 til ophør.
FO fandt, at reklameteksten, der gav udtryk for, at der var gennemført en  

 test, hvis resultat var repræsentativt med hensyn til danske forbrugeres  

 smagspræferencer for så vidt angår luksussalater, ikke opfyldte de krav, der  

 må stilles til markedsføring af produkter under henvisning til  

 testresultater.
Der blev i denne forbindelse lagt vægt på, at antallet af  

 deltagende personer var alt for snævert til at berettige reklamering med  

 testresultater, som sket, og at sammenligningsgrundlaget var for begrænset.
 FO udtalte som følge heraf, at reklameteksten måtte anses for vildledende,  

 urimeligt mangelfuld og tillige utilbørlig over for andre erhvervsdrivende,  

 jfr. markedsføringslovens § 1 og § 2, stk. 1-3, og det blev henstillet, at  

 firmaet undlod at anvende den påklagede reklametekst, hvilket blev  

 efterkommet.
 Herudover gjorde FO opmærksom på, at betegnelsen »Gastronomisk  

 Institut« efter hans opfattelse var egnet til at bibringe forbrugerne  

 det indtryk, at instituttet var en offentlig institution, og at betegnelsen i  

 fremtidig brug burde ændres, således at det klart fremgår, at der er tale om  

 et privat firma.
 (* 1) Offentliggjort i Forbrugerombudsmandens Årsberetning 1983, side 32.
