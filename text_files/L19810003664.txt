 Ved kgl. resolution af 19. maj 1980 har Danmark ratificeret den af Den  

 internationale Arbejdskonference i Seattle i 1946 vedtagne konvention nr. 73  

 om lægeundersøgelse af søfarende.
 Konventionen har følgende ordlyd:
Oversættelse KONVENTION nr. 73 angående lægeundersøgelse af søfarende Artikel 1 1. Nærværende konvention finder anvendelse på ethvert  

 søgående skib, uanset om det er i offentlig eller privat eje, der anvendes  

 til erhvervsmæssig transport af ladning eller passagerer, og som er  

 registreret som hjemmehørende i et område, for hvilket nærværende konvention  

 er i kraft.
 2. Det skal ved national lovgivning bestemmes, hvilke  

 skibe der skal betragtes som søgående skibe.
 3. Nærværende konvention finder ikke anvendelse på:
a.
Skibe under 200 registertons brutto.
b.
Træskibe af primitiv konstruktion, såsom »Dhows« og  

 »Junks«.
c.
Fiskerbåde.
d.
Fartøjer, der anvendes i flodmundinger.
Artikel 2 Nærværende konvention finder, uden at det derved er hensigten at foregribe  

 noget med hensyn til de forholdsregler, der bør træffes for at sikre, at  

 nedennævnte personer er ved godt helbred og ikke kan ventes at ville udsætte  

 andre om bord ansatte personers helbred for fare, anvendelse på enhver  

 person, der er ansat i en hvilken som helst stilling om bord undtagen:
a.
Lodser (der ikke hører til besætningen).
b.
Personer, der er beskæftiget om bord af anden arbejdsgiver end rederen,  

 bortset fra radiotelegrafister, der er ansat af et telegrafselskab.
c.
Havnearbejdere (longshoremen), der følger med skibet, og som ikke hører  

 til besætningen.
d.
Personer, der er beskæftiget i havne, og som sædvanligvis ikke er  

 beskæftiget til søs.
Artikel 3 1. Ingen, på hvem nærværende konvention finder  

 anvendelse, må påmønstres et skib, der omfattes af konventionen, medmindre  

 han fremlægger en attest, der fastslår den pågældendes egnethed til det  

 arbejde, hvorved han skal beskæftiges til søs, udstedt af en praktiserende  

 læge, eller, forsåvidt angår en attest, der udelukkende vedrører hans syn, af  

 en person, der er autoriseret af vedkommende kompetente myndighed til at  

 udstede en sådan attest.
 2. Dog kan i et tidsrum af 2 år, regnet fra datoen for  

 nærværende konventions ikrafttræden i vedkommende område, en person  

 påmønstres et sådant skib, såfremt han fremlægger bevis for, at han har været  

 påmønstret et søgående skib, på hvilket nærværende konvention finder  

 anvendelse, under en væsentlig del af de to forudgående år.
Artikel 4 1. Vedkommende kompetente myndighed skal efter  

 forhandling med de pågældende reder- og sømandsorganisationer foreskrive  

 karakteren af den lægeundersøgelse, der skal finde sted, samt hvilke  

 enkeltheder, der skal medtages i lægeattesten.
 2. Ved fastsættelsen af reglerne angående  

 lægeundersøgelsens karakter skal der tages passende hensyn til den persons  

 alder, der skal undersøges, og arten af det arbejde, den pågældende skal  

 udføre.
3. Lægeattesten skal navnlig fastslå, a. at vedkommendes hørelse og syn og, for så vidt angår personer, der skal  

 gøre tjeneste på dækket (undtagen visse specialuddannede mandskabsmedlemmer,  

 hvis egnethed til det arbejde, de skal udføre, ikke vil kunne påvirkes af  

 mangelfuld farvesans), at vedkommendes farvesans er tilfredsstillende, og b. at vedkommende ikke lider af nogen sygdom, der kan forventes forværret  

 af tjeneste til søs, eller gøre ham uegnet til sådan tjeneste, eller som kan  

 forventes at betyde en fare for andre ombordværende personers  

 helbredstilstand.
Artikel 5 1. Lægeattesten skal være gældende for en periode af  

 ikke over 2 år regnet fra udstedelsesdagen.
 2. I det omfang, en lægeattest angår farvesansen, skal  

 den være gældende for en periode af ikke over 6 år regnet fra  

 udstedelsesdagen.
 3. Hvis en lægeattests gyldighedsperiode udløber under  

 en rejse, skal attesten forblive i kraft indtil rejsens afslutning.
Artikel 6 1. I påtrængende tilfælde kan vedkommende kompetente  

 myndighed tillade, at en person påmønstres for en enkelt rejse uden at  

 opfylde de i foranstående artikler opstillede krav.
 2. I sådanne tilfælde skal aftalens vilkår og  

 betingelser være de samme som for søfarende i samme kategori, der er i  

 besiddelse af lægeattest.
 3. Påmønstring i medfør af denne artikel vil ikke ved  

 en senere lejlighed kunne betragtes som forudgående tjeneste i den i artikel  

 3 omhandlede forstand.
Artikel 7 Vedkommende kompetente myndighed kan bestemme, at en i en foreskreven form  

 udfærdiget erklæring om, at den krævede lægeattest er udstedt, vil kunne  

 anerkendes i stedet for en lægeattest.
Artikel 8 Der skal træffes foranstaltninger til at sætte en person, hvem attest  

 efter stedfunden undersøgelse er nægtet, i stand til at begære ny  

 undersøgelse af en eller flere for dette øjemed tilkaldte læger, der skal  

 være uafhængige af enhver reder eller enhver reder- eller  

 sømandsorganisation.
Artikel 9 Vedkommende kompetente myndighed kan efter forhandling med reder- og  

 sømandsorganisationerne fritage sig for enhver af de funktioner, der er  

 tillagt den i nærværende konvention, ved at overlade arbejdet eller dele  

 deraf til en organisation eller myndighed, der udøver lignende funktioner med  

 hensyn til søfarende i almindelighed.
Artikel 10 De officielle ratifikationer af denne konvention skal meddeles direktøren  

 for Det internationale Arbejdsbureau til registrering.
Artikel 11 1. Nærværende konvention er kun bindende for de  

 medlemmer af Den internationale Arbejdsorganisation, hvis ratifikationer er  

 blevet indregistreret hos direktøren.
 2. Den træder i kraft 6 måneder efter den dag, da 7 af  

 nedennævnte lande, hvoriblandt mindst 4 lande hver med en handelsflåde på  

 mindst 1 million registertons brutto, har ladet deres ratifikationer  

 indregistrere:
Amerikas forenede Stater, Argentina, Australien, Belgien, Brasilien,  

 Canada, Chile, Danmark, Finland, Frankrig, Grækenland, Holland, Indien,  

 Irland, Italien, Jugoslavien, Kina, Norge, Polen, Portugal, Storbritannien og  

 Nordirland, Sverige, Tyrkiet.
Denne bestemmelse er indsat for at lette og  

 tilskynde medlemsstaterne til en hurtig ratifikation af konventionen.
 3. Derefter træder konventionen i kraft for hvert  

 enkelt medlem 6 måneder efter den dag, på hvilken vedkommende medlems  

 ratifikation er blevet indregistreret.
Artikel 12 1. Ethvert medlem, der har ratificeret denne  

 konvention, kan opsige den efter udløbet af en periode på 10 år fra den dag,  

 da konventionen trådte i kraft, ved at sende meddelelse herom til  

 registrering hos direktøren for Det internationale Arbejdsbureau.
Sådan  

 opsigelse har først gyldighed 1 år efter den dag, på hvilken den er  

 registreret hos direktøren.
 2. Ethvert medlem, der har ratificeret denne  

 konvention, og som ikke inden 1 år efter udløbet af den i nærværende artikels  

 stykke 1 omtalte 10 års periode gør brug af opsigelsesretten efter nærværende  

 artikel, skal være bundet for en ny periode på 10 år og kan derefter opsige  

 denne konvention ved udløbet af hver periode på 10 år på de i nærværende  

 artikel fastsatte betingelser.
Artikel 13 1. Direktøren for Det internationale Arbejdsbureau  

 skal udsende meddelelse til alle medlemmer af Den internationale  

 Arbejdsorganisation om registering af alle ratifikationer og opsigelser, der  

 er tilstillet ham af organisationens medlemmer.
 2. Samtidig med, at direktøren til organisationens  

 medlemmer udsender meddelelse om registrering af den sidste ratifikation, der  

 udkræves for at sætte konventionen i kraft, skal han henlede medlemmernes  

 opmærksomhed på den dato, på hvilken konventionen vil træde i kraft.
Artikel 14 Direktøren for Det internationale Arbejdsbureau skal til registrering i  

 overensstemmelse med artikel 102 i De forenede Nationers pagt meddele  

 generalsekretæren for De forenede Nationer nøjagtige oplysninger om alle de  

 af direktøren i overensstemmelse med reglerne i de foranstående artikler  

 registrerede ratifikationer og opsigelser.
Artikel 15 Ved udløbet af hver periode på 10 år fra denne konventions ikrafttræden at  

 regne skal Det internationale Arbejdsbureaus styrelsesråd for den almindelige  

 konference forelægge en beretning om anvendelsen af nærværende konvention og  

 bestemme, om der er anledning til at optage spørgsmålet om konventionens  

 fuldstændige eller delvise revision på konferencens dagsorden.
Artikel 16 1. Såfremt konferencen vedtager en ny konvention, der  

 helt eller delvis reviderer nærværende konvention, og den nye konvention ikke  

 indeholder anden bestemmelse, a. skal et medlems ratifikation af den nye, reviderede konvention ipso  

 jure medføre øjeblikkelig opsigelse af nærværende konvention uden hensyn til  

 den i ovenstående artikel 12 fastsatte frist, dog under forudsætning af, at  

 den nye, reviderede konvention er trådt i kraft, b. skal nærværende konvention ophøre at stå åben for medlemmernes  

 ratifikationer fra den dag at regne, da den nye, reviderede konvention træder  

 i kraft.
 2. Dog forbliver nærværende konvention i dens  

 nuværende form og indhold i kraft for de medlemmer, der har ratificeret  

 denne, men som ikke har ratificeret den nye, reviderede konvention.
Artikel 17 De engelske og franske udgaver af denne konventions tekst er lige  

 autentiske.
 Konventionen trådte i kraft den 17. august 1955.
 Danmarks ratifikationsinstrument deponeredes hos ILO den 28. juli 1980,  

 hvorefter konventionen i medfør af artikel 11, stk. 3, for Danmarks  

 vedkommende vil træde i kraft den 28. januar 1981.
 Konventionen er foruden af Danmark ratificeret af: Algeriet, Angola,  

 Argentina, Belgien, Bulgarien, Canada, Djibouti, Finland, Frankrig,  

 Guinea-Bissau, Italien, Japan, Jugoslavien, Kina, Nederlandene, Norge,  

 Panama, Peru, Polen, Portugal, De socialistiske Sovjetrepublikkers Union,  

 Spanien, Sverige, Tunesien, Forbundsrepublikken Tyskland, Den ukrainske  

 socialistiske Sovjetrepublik og Uruguay.
