Kapitel 1   Anvendelsesområde og definitioner Kapitel 2   Forbrugerrepræsentanter Bekendtgørelse om forbrugerindflydelse i vandselskaber I medfør af § 12 i lov nr. 469 af 12. juni 2009 om vandsektorens organisering og økonomiske forhold, fastsættes:
Kapitel 1 Anvendelsesområde og definitioner § 1. Denne bekendtgørelse gælder for vandselskaber, som er omfattet af lovens § 2, stk. 1.
 Stk. 2. Ved vandselskabets forbrugere forstås i denne bekendtgørelse fysiske eller juridiske personer, som aftager vand- eller spildevandsforsyningsydelser til eget forbrug fra det pågældende vandselskab.
 Stk. 3. Ved en multiforsyningskoncern forstås i denne bekendtgørelse en koncern med to eller flere af forsyningsarterne vand, spildevand, el og varme.
Kapitel 2 Forbrugerrepræsentanter § 2. I vandselskaber skal forbrugerindflydelsen sikres ved, at mindst to medlemmer af bestyrelsen (forbrugerrepræsentanter) vælges af vandselskabets forbrugere.
I vandselskaber, hvori medarbejderne har ret til at vælge medlemmer til bestyrelsen efter reglerne i selskabslovens § 140, skal der alene vælges mindst et medlem af vandselskabets forbrugere.
 Stk. 2. Valg af forbrugerrepræsentanter efter stk. 1 kan ske direkte eller indirekte via et forbrugerrepræsentantskab, hvortil vandselskabets forbrugere kan vælge repræsentanter.
Stk. 3. Kravet om valg af forbrugerrepræsentanter efter stk. 1 gælder ikke i vandselskaber, 1) hvor vandselskabets forbrugere direkte eller indirekte via et repræsentantskab vælger flertallet af vandselskabets bestyrelse ved udøvelse af deres beføjelser som ejere, medlemmer eller på lignende måde, 2) som indgår i en multiforsyningskoncern, hvor vandselskabets forbrugere i forening med de øvrige forsyningsselskabers forbrugere vælger flertallet af bestyrelsen på den i nr. 1) nævnte måde, 3) som er ejet af en juridisk person, hvor flertallet af bestyrelsen for den juridiske person er valgt eller udpeget på den i nr. 1) eller nr. 2) nævnte måde, og denne bestyrelse vælger vandselskabets bestyrelse, 4) som er organiseret som kommunale fællesskaber efter § 60 i den kommunale styrelseslov.
 § 3. Valgbar til bestyrelse og forbrugerrepræsentantskab efter § 2, stk. 1 og 2, er enhver fysisk person, der er myndig, uanset om vedkommende er forbruger i vandselskabet.
 Stk. 2. Forbrugerrepræsentanter i bestyrelsen skal have samme rettigheder og pligter som de øvrige bestyrelsesmedlemmer.
 § 4. Vandselskabet skal drage omsorg for, at der vælges forbrugerrepræsentanter efter § 2, stk. 1, senest 6 måneder efter at vandselskabet ikke opfylder indflydelseskravene efter denne bekendtgørelse, jf. dog § 6, stk. 2.
 Stk. 2. Valg af forbrugerrepræsentanter efter § 2, stk. 1, skal ske på en måde, der giver enhver forbruger i vandselskabet lige indflydelse.
 Stk. 3. Vandselskabets forbrugere kan i forening med andre vandselskabers forbrugere eller forbrugere af de øvrige forsyningsarter i en multiforsyningskoncern, jf. § 1, stk. 3, foretage valg af fælles forbrugerrepræsentanter, der også er forbrugerrepræsentanter i vandselskabets bestyrelse, jf. § 2, stk. 1.
 Stk. 4. Valg af forbrugerrepræsentanter kan i stedet for den i stk. 2 nævnte valgregel ske efter valgregler, som i rimeligt omfang afspejler antallet af forbrugere og de forsyningsarter, som forbrugerne aftager, når det er nødvendigt for at kunne gennemføre valg, jf. stk. 3.
 § 5. Et vandselskabs vedtægter skal indeholde nærmere bestemmelser, der sikrer gennemførelsen af valg af forbrugerrepræsentanter efter § 2, herunder bestemmelser om, at forbrugerne så vidt muligt får direkte information om hvornår og hvordan valg af forbrugerrepræsentanter gennemføres.
 Stk. 2. Vandselskabet skal sikre, at de forbrugere, der ikke kan få direkte information fra vandselskabet, fordi de ikke selv er kunder i vandselskabet, får information om hvornår og hvordan valg af forbrugerrepræsentanter gennemføres, fx ved vandselskabets aftale med vandselskabets kunder om videregivelse af denne information, eller ved på anden egnet måde at sikre, at forbrugerne får denne information.
Ikrafttræden § 6. Bekendtgørelsen træder i kraft den 22. oktober 2010.
 Stk. 2. Valg af forbrugerrepræsentanter skal første gang være gennemført senest 30. juni 2011.
