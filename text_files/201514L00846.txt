Betænkning afgivet af Udlændinge-, Integrations- og Boligudvalget den 19. maj 2016 Betænkning over Forslag til lov om ændring af udlændingeloven (Beløbsordningen) [af Martin Henriksen (DF), Dan Jørgensen (S) og Karsten Hønge (SF) m.fl.]:
1. Ændringsforslag Dansk Folkepartis, Socialdemokratiets og Socialistisk Folkepartis medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 1. april 2016 og var til 1. behandling den 12. maj 2016. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Møder Udvalget har behandlet lovforslaget i 2 møder.
Høring Lovforslaget har samtidig med fremsættelsen været sendt i høring.
De indkomne høringssvar og et notat herom er omdelt som bilag 1 og 2.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Udlændingenævnet.
3. Indstillinger og politiske bemærkninger Et flertal i udvalget (S, DF, EL og SF) indstiller lovforslaget til vedtagelse med det stillede ændringsforslag.
Socialdemokratiets, Dansk Folkepartis, Enhedslistens og Socialistisk Folkepartis medlemmer af udvalget bemærker, at det med lovforslaget forslås at modernisere den nuværende ordning, således at den nuværende beløbsgrænse på 375.000 kr. i beløbsordningen hæves, så den årlige aflønning fremover mindst skal udgøre 400.000 kr., og at beløbet årligt reguleres med satsreguleringsprocenten og en tilpasningsprocent, så reguleringen kommer til at svare til lønudviklingen i samfundet.
Hvis man i dag er på beløbsordningen og ønsker at forlænge opholdstilladelsen, kan man efter vedtagelsen af dette lovforslag fortsætte på den nuværende beløbsgrænse på 375.000 kr., såfremt det er i samme ansættelsesforhold.
Søger man derimod om forlængelse til et nyt ansættelsesforhold, gælder de nye regler.
 Partierne er af den opfattelse, at der fortsat er gode muligheder for danske virksomheder, når det handler om at ansætte udenlandsk arbejdskraft.
Et mindretal i udvalget (V, LA, ALT, RV og KF) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
Radikale Venstres medlemmer af udvalget bemærker, at Danmark er skabt som en åben nation.
Danske virksomheder er blevet dygtigere, større og stærkere, fordi de har været dygtige.
Danske virksomheder er dygtige, når de er befolket med mennesker, der hele tiden får nye ideer, er motiverede og har kolleger, de kan sparre med.
Og når danske virksomheder er dygtige, skaber de nye job til flere mennesker, og så lægger de og deres medarbejdere penge i den danske statskasse.
Det giver mulighed for at udvikle vores velfærdssamfund, investere i uddannelse og forskning, grøn omstilling, sundhed, vores børn og udsatte mennesker, hvis man vælger at prioritere dette.
Men hvis man ikke har arbejdspladser og virksomheder, har man ikke de muligheder.
Derfor er det efter RVs opfattelse decideret uklogt at forhindre danske virksomheder i at kunne rekruttere den arbejdskraft, som virksomhederne har behov for, ved at sætte beløbsordningen yderligere op.
I en tid, hvor det går fremad, hvor der i øjeblikket skabes nye job hver dag og virksomhederne advarer om flaskehalse og mangel på arbejdskraft, er det uansvarligt at afskære danske virksomheder fra at kunne besætte de job.
Det sætter virksomhederne i stå, og det får dem til at afslå nye opgaver.
Der er nu et flertal i Folketinget, der hellere vil sende job ud af landet, end de vil have dem besat med mennesker, der har anden etnisk baggrund end dansk.
Det er efter RVs mening virkelig forstemmende.
Når danske virksomheder ikke kan hyre medarbejdere med de it-kompetencer, de har brug for, ender de med at flytte virksomheden eller hele it-afdelingen til f.eks.
Indien.
Det samme gælder i en række andre brancher.
Forslaget er enormt kortsigtet, og det er ikke til gavn for nogen af de mennesker, der i dag ønsker et job, men ikke har et, tværtimod.
Forslaget vil medføre, at der sendes job ud af landet, i stedet for at lade virksomheder besætte de ledige stillinger og skabe nye job i Danmark.
Det gør Danmark til et mindre attraktivt land at investere i, et mere lukket land og et på flere måder fattigere land.
Derfor er RV imod at forhøje beløbsordningen.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4.  Ændringsforslag med bemærkninger Ændringsforslag Til § 2 Af et flertal (S, DF, EL og SF), tiltrådt af et mindretal (det øvrige udvalg):
 1) Paragraffen affattes således:
»§ 2 Loven træder i kraft den 10. juni 2016.« [Præcisering af ikrafttrædelsestidspunkt] Bemærkninger Til nr. 1 Ændringsforslaget præciserer det foreslåede ikrafttrædelsestidspunkt til den 10. juni 2016. Det betyder, at ansøgninger om ophold efter § 9, stk. 2, nr. 3, indgivet fra den 10. juni 2016 skal iagttage den foreslåede beløbsgrænse på 400.000 kr.
Ansøgninger indgivet inden lovens ikrafttræden vil blive færdigbehandlet efter de nuværende regler, hvor beløbsgrænsen er 375.000 kr.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Merete Dea Larsen (DF) Marcus Knuth (V) Britt Bager (V) Preben Bang Henriksen (V) Louise Schack Elholm (V) Erling Bonnesen (V) Jan E.
Jørgensen (V) Simon Emil Ammitzbøll (LA) Ole Birk Olesen (LA) Naser Khader (KF) Dan Jørgensen (S) Daniel Toft Jakobsen (S) nfmd.
Jan Johansen (S) Karen J.
Klint (S) Mattias Tesfaye (S) Yildiz Akdogan (S) Johanne Schmidt-Nielsen (EL) Søren Egge Rasmussen (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
