 1. I meddelelse nr. 2/1993 har jeg anført, at den praksis, der er  

 beskrevet i »Farlig kørsel ...« 1992 ved Gorm Toftegaard Nielsen og  

 Uno Valbak og i Færdselslovskommentaren, skal anvendes ved vurderingen af, om  

 der skal nedlægges påstand om frakendelse i sager om tilsidesættelse af  

 ubetinget vigepligt.
 Den praksis, der er omtalt i de nævnte bøger, synes at være udtryk for  

 relativ fast landsretspraksis for forskellige typer af farlig kørsel, og bør  

 derfor ligeledes anvendes som grundlag for påstand om frakendelse i andre  

 færdselssager.
 2. En undersøgelse fra 1991-1993 har vist, at retternes  

 frifindelsesprocenter for påstande om betinget frakendelse er ganske  

 betydelige og i visse tilfælde over 45%.
 Nogle statsadvokater har oplyst, at det fra ankeindstillingerne er det  

 almindelige indtryk, at andelen af frifindelser er langt større i denne type  

 sager end i andre sager.
 I forbindelse med ovennævnte undersøgelse har det vist sig, at en  

 indgående visitering af sagerne kan nedbringe frifindelsesprocenterne ganske  

 væsentligt.
 3. Politimestrene bør derfor foretage en nøje visitering af de  

 sager, der kan give anledning til en påstand om betinget frakendelse, således  

 at det sikres, at der alene nedlægges påstand om betinget frakendelse i de  

 sager, hvor det med en stor grad af sandsynlighed kan forventes, at retten  

 tager påstanden til følge.
 4. Domme, hvori der sker frifindelse for en nedlagt påstand om  

 frakendelse i bødesager om farlig kørsel, er omfattet af pkt. 1.4. i  

 meddelelse nr. 7/1992 om underretning til statsadvokaten om domme, hvori  

 tiltalte i det væsentlige frifindes.
