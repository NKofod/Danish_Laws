Ligebehandlingsnævnets afgørelse om køn - ligeløn - uddannelse - ej medhold J. nr. 2014-6811-19873 Nævnet har fastslået, at reglerne om ekstra SU-klip til mødre (fødselsklip) ikke er i strid med ligestillingsloven.
Nævnet henviste til, at ligestillingsloven ikke er til hinder for indførelse eller opretholdelse af bestemmelser om gunstigere behandling af kvinder i forbindelse med graviditet og moderskab.
 Klager fik derfor ikke medhold.
 Klagen drejer sig om påstået forskelsbehandling på grund af køn i forbindelse med ekstra SU-klip (fødselsklip) til studerende mødre.
Ligebehandlingsnævnets afgørelse Reglerne om ekstra SU-klip (fødselsklip) til studerende mødre er ikke i strid med ligestillingsloven.
Sagsfremstilling Der er klaget over Styrelsen for Videregående Uddannelser.
 Klager er studerende og nybagt far til en lille pige.
 Det fremgår af SU-reglerne, at en studerende, der får barn under en videregående uddannelse, kan få ekstra SU (fødselsklip), også selv om den studerende har brugt alle sine almindelige SU-klip.
 Det fremgår af vejledningen om SU til forældre blandt andet:
"Du skal være mor Hvis du bliver mor, mens du går på en videregående uddannelse, kan du:
 få 12 måneders ekstra SU (12 ekstra klip)  tidligst søge om ekstra SU tre måneder før terminsdatoen  få den ekstra SU udbetalt fra to måneder før terminsdatoen  selv bestemme hvornår i den uddannelse, du har fået barnet, du vil have den ekstra SU udbetalt  få udbetalt den ekstra SU på tre forskellige måder  vælge at overføre op til seks måneder af de 12 måneders ekstra SU du har til rådighed til barnets far.
Det kræver dog, at I begge går på en videregående uddannelse og opfylder betingelserne for at få SU (barnets far kan ikke overføre ekstra SU til dig) Du skal aflevere dokumentation i form af en vandrejournal.
Du skal være far Hvis du bliver far, mens du går på en videregående uddannelse, kan:
 du få seks måneders ekstra SU (seks ekstra klip)  du kan tidligst søge en måned før du vil have din ekstra SU udbetalt  du får tidligst udbetalt den ekstra SU fra den måned, du får barnet  du selv bestemme hvornår i den uddannelse, du har fået barnet under, du vil have den ekstra SU udbetalt  du får udbetalt den ekstra SU på tre forskellige måder  barnets mor overføre op til seks måneder af de 12 måneders ekstra SU hun har til rådighed til dig.
Gør hun det, har du 12 måneders ekstra SU.
Det kræver dog, at I begge går på en videregående uddannelse og opfylder betingelserne for at få SU (du kan ikke overføre noget af din ekstra SU til barnets mor) Du skal aflevere dokumentation i form af en fødselsattest eller en faderskabserklæring." Parternes bemærkninger Klager mener, at det er forskelsbehandling, at han tilbydes seks ekstra SU-klip i anledning af, at han er blevet far, mens en studerende, som er mor, tilbydes 12 ekstra klip.
 Klager mener, at dette er forskelsbehandling på grund af køn, og han synes ikke at kunne finde hjemmel til denne forskelsbehandling i barselloven.
Klager ønsker at blive ligebehandlet, så han også tilbydes 12 ekstra SU-klip.
Klager ønsker desuden at få en godtgørelse.
I klagers situation, hvor begge forældre ikke er studerende på en videregående uddannelse, kan klager ikke modtage ekstra klip fra moderen.
Klagers seks ekstra SU klip er således en klar forskelsbehandling i forhold til en kvinde i samme situation, idet hun vil kunne få 12 ekstra SU-klip.
Det er irrelevant, at moderen til klagers barn har mulighed for at holde graviditetsorlov, barselorlov og forældreorlov med barselsdagpenge, da klager og moderen kan holde betalt fri i moderens 50 uger og i klagers seks måneder med ekstra SU-klip, mens et par, hvor moderen er studerende på en videregående uddannelse, og faderen arbejder, kan holde faderens 34 ugers fædre- og forældreorlov på barselsdagpenge og moderens 12 måneder med ekstra SU-klip.
Dette er en klar forskelsbehandling af klager i forhold til en kvinde i samme situation.
 Indklagede henviser til, at reglerne om ekstra SU på henholdsvis seks og 12 måneder til studerende, der får barn under uddannelse, oprindelig har baggrund i reglerne om barselorlov på arbejdsmarkedet.
 Reglerne indebærer, at når begge forældre er studerende på en videregående uddannelse, kan de i alt få 18 måneders ekstra SU.
De ekstra SU-klip kan bruges med et eller to klip om måneden, og moderen kan give op til seks af sine ekstra klip til faderen, så faderen i alt får op til 12 ekstra klip.
På den måde giver reglerne adgang til en fleksibel tilrettelæggelse af en barselsorlov.
Faderen kan ikke overføre nogle af sine ekstra SU-klip til moderen.
Disse regler fremgår af § 19 stk. 3, i lov om statens uddannelsesstøtte.
Ligebehandlingsnævnets bemærkninger og konklusion Det fremgår videre af loven, at dens bestemmelser ikke er til hinder for indførelse eller opretholdelse af gunstigere bestemmelser om beskyttelse af kvinder i forbindelse med graviditet og moderskab.
 Det forhold, at en studerende mor har ret til flere ekstra SU-klip (fødselsklip) end en studerende far, relaterer sig til spørgsmålet om beskyttelse af kvinder i forbindelse med graviditet og moderskab.
 Reglerne om ekstra SU-klip (fødselsklip) er derfor ikke i strid med ligestillingsloven.
 Klagen tages derfor ikke til følge.
 Det ligger uden for Ligebehandlingsnævnets kompetence at tage stilling til eventuel forskelsbehandling, der relaterer sig til, om en forælder er studerende eller lønmodtager.
