Nr BTB 95 Betænkning over Forslag til folketingsbeslutning om at stille en dansk  

 militær styrke til rådighed for De Forenede Nationer   

 Nr B 95 1991-92, 1. samling Afgivet af Forsvarsudvalget Afgivet: 19920918 Udvalget har behandlet beslutningsforslaget i en række møder og har herunder stillet spørgsmål til forsvarsministeren, som denne har besvaret skriftligt.
Et af udvalgets spørgsmål og forsvarsministerens svar herpå optrykkes som bilag til betænkningen.
Herudover optrykkes som bilag en henvendelse til Forsvarsudvalget fra Centralforeningen for Stampersonel og et uddrag fra beretning nr. 7 af 24. juni 1990 fra Udvalget vedrørende Dansk Sikkerhedspolitik vedrørende institutioner i en ny sikkerhedsordning.
 Endvidere har udvalget modtaget mundtlige henvendelser fra:
Byggefagenes Samvirke i København, Dansk Metal, Lyngby Afdeling 12 og 13, Kommunistisk Forum og Samarbejdskomiteen for fred og sikkerhed.
 Der er af nogle mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes og Kristeligt Folkepartis  

 medlemmer af udvalget) forslaget til vedtagelse uændret.
Flertallet lægger vægt på, at den danske styrke udsendes på frivillig  

 basis.
Flertallet lægger samtidig vægt på, at styrken opstilles og  

 sammensættes således, at der opnås den højeste grad af professionalisme, og  

 at personellets sikkerhed tilgodeses i videst muligt omfang.
Forsvarsministeren opstiller styrken.
Enhver, der udpeges til denne  

 specielle styrke i Bosnien-Herzegovina, skal gives lejlighed til at melde fra  

 med angivelse af en begrundelse herfor.
 Flertallet opfordrer samtidig regeringen til at føre forhandlinger med  

 henblik på fastsættelse af klare retningslinier for fremtidig deltagelse i  

 militære styrker med internationale opgaver.
 Flertallet lægger endvidere vægt på, at regeringen ved udarbejdelsen af  

 aktstykket vedrørende finansiering af udsendelse af styrken tilvejebringer  

 hjemmel for, at de særlige erstatninger, der i tilfælde af død eller  

 invaliditet, efter en tekstanmærkning til finansloven, gælder for forsvarets  

 personel, fastsættes således:
De hidtidige erstatningsbeløb ved dødsfald, der for forsørgere udgør  

 400.000 kr. henholdsvis 500.000 kr., fastsættes til 800.000 kr., mens beløbet  

 for ikke-forsørgere, der udgør 150.000 kr. henholdsvis 250.000 kr.,  

 fastsættes til 400.000 kr.
Samtidig forøges erstatningen for fuld  

 invaliditet, der hidtil har været identisk med erstatning ved død, til  

 1.200.000 kr.
 Disse erstatningsbeløb gælder alle personalegrupper, der afgives til  

 tjeneste under FN.
 Et mindretal (Socialistisk Folkepartis medlemmer af udvalget)  

 indstiller forslaget til forkastelse, men stemmer for det af  

 mindretallet stillede ændringsforslag.
 Mindretallet finder beslutningen om at sende 6.000 bevæbnede FN-soldater  

 med ret til at skyde først til Bosnien for at eskortere nødhjælpskonvojerne  

 forkert og mener derfor heller ikke, at Danmark bør deltage i aktionen.
 Som begrundelse for denne holdning kan bl.a. anføres:
 1. Nødhjælpsorganisationerne har udtrykkeligt frabedt sig militæreskorten.  

 De mener, at det kan forøge vanskelighederne ved at få hjælpen frem, fordi  

 konvojerne bliver militære mål for styrker, der ønsker at engagere  

 FN-styrkerne i kamp.
2. Aktionen indebærer en stor fare for en ukontrollabel eskalering.
Angreb  

 på eskorten og tab i FN-styrken kan frygtes imødegået med indsættelse af  

 endnu flere styrker - uden en klar fjende at bekæmpe blandt de mange grupper,  

 der kan ønske at udnytte muligheden for militære konfrontationer med FN.
Hvis  

 FN bliver en sådan krigsførende part i en krig mod ukendte fjender, kan det  

 svække organisationens muligheder for at tilvejebringe en fredsordning.
 3. Aktionen kan skabe tvivl om de fredsbevarende FN-styrkers status og  

 udsætte dem for unødige vanskeligheder og risiko.
4. Der er ikke taget hensyn til alternative måder at sikre  

 nødhjælpsforsyningerne på.
SF mener fortsat, at nødhjælpen mest  

 hensigtsmæssigt kan nå frem til konfliktens ofre gennem en massiv luftbro,  

 der ikke indebærer risikoen for involvering i en uoverskuelig landkrig.
SF ønsker, at Danmark opstiller en stående styrke til indsættelse ved  

 løsning af FN-opgaver.
Men en sådan styrke eksisterer fortsat ikke.
 Den foreliggende aktion i Bosnien er så uigennemskuelig og så farlig for  

 deltagerne, at det må være udelukket at tvangsudskrive personel, der, da de  

 begyndte deres arbejde i forsvaret, ikke havde den ringeste mulighed for at  

 forestille sig, at det kunne indebære udsendelse til kampstyrker i Bosnien.
Skulle et flertal i Folketinget - mod SF's indstilling - ønske at afsende  

 et sådant kompagni, må det derfor i denne særlige situation sammensættes af  

 lutter frivillige.
SF finder det ikke rimeligt, hvis frivilligheden blot  

 består i muligheden for at droppe ud af en enhed med alle de konsekvenser,  

 det indebærer for den enkelte.
 SF har selv fremsat et ændringsforslag, der klart fastslår  

 frivillighedskravet i den foreliggende situation.
 Et andet mindretal (Fremskridtspartiets medlem af udvalget)  

 indstiller forslaget til forkastelse.
 Mindretallet er af den opfattelse, at danske soldater under ingen  

 omstændigheder (hverken frivilligt eller ved tvungen udstationering) skal  

 sendes til Bosnien.
 Hovedargumenterne herfor er følgende:
 1. Der er tale om et område, hvor urolighederne er udsprunget af etniske  

 og religiøse årsager og i et land med total borgerkrig.
 2. Danske soldater er ikke uddannet til opgaver i et land med en sådan  

 geografisk beskaffenhed, som tilfældet er i Bosnien, hvor der meget let kan  

 blive tale om, at danske soldater vil blive indblandet i den igangværende  

 borgerkrig under omstændigheder, der er danske soldater fuldstændig fremmede,  

 og som de ikke er trænede i.
 3. Rekognosceringen i området er endnu ikke tilendebragt, og derfor har  

 man endnu ikke skaffet sig et komplet billede af konsekvenserne for en  

 eventuel dansk deltagelse.
4. Kompetenceforholdene er yderst uklare.
Det er således ikke klart  

 fastslået, hvem der i givet fald skal have ledelsen af de danske soldater.
 5. I tilfælde af tilfangetagelse af danske soldater er der ingen  

 planlægning for, hvorledes disse skal blive søgt frigivet.
 6. De økonomiske omkostninger for den danske stat er fuldstændig uvisse,  

 idet Fremskridtspartiet ikke har kunnet få oplyst, hvad udgifterne blot  

 tilnærmelsesvis vil blive.
7. Det foreslås, at udgifterne til en dansk indsats i Bosnien skal tages  

 efter aftalerne i forsvarsforliget, hvorefter der gives kompensation for alle  

 udgifter ved operationer under FN.
Spørgsmålet er herefter, hvor man vil  

 hente pengene.
Finansministerens reserver er langt overskredet, og den  

 samlede finanslov er på nuværende tidspunkt overskredet med over 10 mia. kr.  

 Når pengene skal findes, frygter Fremskridtspartiet, at det som sædvanligt  

 bliver syge, ældre og andre svage grupper, der må bøde for frådseriet fra  

 regeringen og Socialdemokratiet.
 8. Det er ikke oplyst, hvor længe danske soldater i givet fald skal  

 opholde sig i Bosnien, eller hvordan man tænker sig transporten frem og  

 tilbage foretaget.
 9. Fremskridtspartiet har bemærket, at man fra militær side skarpt har  

 frarådet, at danske soldater sendes til området, idet de ikke er uddannede  

 til den slags krigsførelse, der i givet fald kan blive tale om.
10. Fremskridtspartiet mener, at sagen er blevet søgt hastet igennem  

 Folketinget uden nogen form for folkelig debat.
Sagen er alt for vigtig til  

 at blive afgjort hen over hovedet på befolkningen.
 11. Regeringen har ikke søgt indhentet udtalelser i spørgsmålet fra  

 forsvarets forskellige organisationer, hvilket er uacceptabelt.
 12. Det er Fremskridtspartiets opfattelse, at en dansk udstationering af  

 militært personel fundamentalt vil bryde med vor nuværende forsvars- og  

 udenrigspolitik, idet der ikke er tale om operationer i et NATO-land, fordi  

 der ikke foreligger nogen krigserklæring mod Danmark, og fordi danske  

 soldater i et vist omfang kan blive beordret til at gøre tjeneste i Bosnien.
 13. I tilfælde af, at danske soldater bliver dræbt ved kamphandlinger i  

 Bosnien, er det ikke klarlagt, hvorvidt erstatningsmandskab skal afsendes, og  

 om dette i givet fald skal ske på frivillighedens grundlag eller ved beordret  

 indsats.
 14. Ved en eventuel dansk indsats i Bosnien forudser Fremskridtspartiet en  

 situation, hvor forholdene eskalerer til en for også Danmark fuldstændig  

 ukontrollerbar situation, som vi i givet fald vil have meget svært ved at  

 bringe os ud af.
15. Selv nødhjælpsorganisationerne fraråder militær beskyttelse.
Den vil  

 kun forværre situationen, og man frygter, at det vil blive endnu sværere at  

 få nødhjælpen frem, da nødhjælpen vil kunne forveksles med militære aktioner.
 Af ovennævnte grunde mener Fremskridtspartiet, at det vil være helt  

 uacceptabelt at lade danske soldater udføre missioner i Bosnien.
 Allerede nu er Danmark et af de lande, der, efter befolkningens størrelse,  

 har det største militære kontingent i det tidligere Jugoslavien.
Et tredje mindretal (Det Radikale Venstres medlem af udvalget)  

 indstiller forslaget til vedtagelse med det af mindretallet stillede  

 ændringsforslag.
Mindretallet kan i øvrigt tilslutte sig flertallets  

 opfordring til regeringen om at føre forhandlinger med henblik på  

 fastsættelse af klare retningslinier for fremtidig deltagelse i militære  

 styrker med militære opgaver.
Ændringsforslag Til teksten Af et mindretal (SF):
 1) Efter ordene »dansk militærstyrke« indsættes ordene:  

 »udelukkende bestående af frivillige«.
 Af et mindretal (RV):
 2) Efter ordene »dansk militærstyrke« indsættes ordene:  

 »på frivilligt grundlag«.
Bemærkninger Til nr. 2 Den danske styrke udsendes på frivillig basis.
Forsvarsministeren  

 opstiller styrken.
Enhver, der udpeges til denne specielle styrke i  

 Bosnien-Herzegovina, skal kunne sige nej.
Helen Jørgensen (S) Hans Hækkerup (S) fmd.
Arne Jensen (S) Qvist Jørgensen (S) Ingrid Rasmussen (S) Trøjborg (S) Jens Thoft (SF) Pelle Voigt (SF) Arne Melchior (CD) Helge Adam Møller (KF) Rønholt (KF) Pia Larsen (V) Hanne Severinsen (V) Sønderby (V) nfmd.
Annette Just (FP) Jørgen Estrup (RV) Glønborg (KRF) Bilag 1 Et af udvalgets spørgsmål til forsvarsministeren og dennes besvarelse  

 heraf Spørgsmål nr. 30:
»Der bedes om en oversigt over størrelsen af de enkelte  

 FN-deltagerlandes nuværende militære kontingenter i Kroatien og størrelsen af  

 landenes tilsvarende forventede kontingenter i Bosnien-Herzegovina.« Svar:
 De nuværende militære kontingenter i Kroatien fremgår af følgende  

 oversigt, som dags dato er oplyst af FN i New York (udsendt politi er ikke  

 medregnet):
Argentina 886 Kenya 891 Australien 1 Luxembourg 40 Bangladesh 4 Nepal 904 Belgien 514 New Zealand 4 Canada 1.147 Nigeria 871 Colombia 4 Norge 104 Danmark 880 Polen 883 Egypten 3 Portugal 3 Finland 296 Rusland 903 Frankrig 2.054 Sverige 119 Ghana 3 Schweiz 4 Holland 314 Storbrit. 289 Indien 1 Tjekkoslov. 504 Irland 4 Venezuela 3 Jordan 860 Den nuværende styrke i Bosnien-Herzegovina på ca. 1.500 FN-soldater, der  

 kommer fra Egypten, Frankrig og Ukraine, forventes forøget med ca. 6.000 mand  

 fra disse tre lande samt Canada, Spanien, Storbritannien, Danmark, Holland,  

 Belgien og Portugal.
Fordelingen mellem disse nationer er ikke endeligt  

 fastlagt.
CENTRALFORENINGEN FOR STAMPERSONEL (CS)  Bilag 2 Folketingets Forsvarsudvalg 28. august 1992 Centralforeningen for Stampersonel (CS) skal hermed, som faglig  

 organisation for det ansatte stampersonel i flyvevåbnet, søværnet og  

 sergentgruppen i hæren, henlede opmærksomheden på, at en udsendelse af danske  

 soldater til Jugoslavien, hvor disse skal udføre andre end de hidtidige  

fredsbevarende opgaver, i henhold til de for organisationen  

 foreliggende oplysninger vil have som konsekvens, at såvel  

 kollektive/overenskomstmæssige som privattegnede livs- og ulykkesforsikringer  

 i en sådan situation ikke vil komme til udbetaling på normale vilkår, idet en  

 sådan opgave af forsikringsselskaberne betegnes som aktiv deltagelse i krig,  

 oprør eller lignende uden for dansk område.
 På den baggrund skal organisationen påpege, at der i forbindelse med en  

 eventuel beslutning om udsendelse af danske soldater til løsning af  

 fredsskabende og/eller humanitære beskyttelsesopgaver i FN/NATO-regi, bør  

 træffes beslutning om, at disse i påkommende tilfælde sikres erstatninger,  

 der mindst svarer til de erstatninger, de ville have opnået, hvis hændelsen  

 var sket under normale fredstidsvilkår i Danmark.
 Centralforeningen for Stampersonel skal ikke undlade at påpege, at netop  

 de forsikringsmæssige forhold spiller en meget stor rolle for såvel den  

 udsendte soldat som dennes tilbageblevne familie, hvorfor det må anses for  

 endda særdeles betydningsfuldt, at der i det mindste ikke sker det, at danske  

 soldater udsendt i forbindelse med internationale operationer er ringere  

 stillet forsikringsmæssigt, end hvis de var blevet hjemme.
Til orientering vedlægges en oversigt over de forsikringsordninger, som  

 organisationens medlemmer er - eller kan være - omfattet af.
Det skal i den  

 forbindelse fremhæves, at oversigten ikke medtager eventuelt  

 privattegnede forsikringer.
Med venlig hilsen Finn Busse Jensen formand / E.B.
Henry F.
Olsen administrationschef CS-FORSIKRING 28. august 1992 Til Centralforeningen for Stampersonel att. adm.chef Henry Olsen Emne: CS' kollektive forsikringer i Jugoslavien I henhold til dagens drøftelser kan det oplyses, at inden for CS'  

 forhandlingskompetenceområde er der følgende kollektive forsikringer:
CS' medlemmer er d.d. omfattet af følgende kollektive forsikringer, jf.  

 vedlagte oversigter af 4. dm.
I oversigterne har vi opdelt medlemmerne i  

 ansættelsesgrupper, og vi har anført en samlet forsikringssum for alle  

 forsikringer.
Til sammenligning har vi medtaget ikke-medlemmers  

 forsikringssummer, idet en del af de kollektive forsikringer også dækker  

 ikke-medlemmer.
1. CS'medlemsforsikring (obligatorisk forsikring) Dækning: medlems dødsfald og ægtefælles/sambos dødsfald.
 Forsikringen er tegnet af CS hos Forenede Gruppeliv, og samtlige  

 kontingentbetalende medlemmer af CS-organisationer er omfattet af  

 forsikringen.
 Præmien er en andel af kontingentet til organisationen.
2. Forsikring af korttidsansatte med arbejdsmarkedspension  

 (obligatorisk forsikring) Dækning: medlems invaliditet og børnerente ved medlems dødsfald.
 Forsikringen er tegnet af CS hos Forenede Gruppeliv, og alle, der betaler  

 arbejdsmarkedspension til CS-KAPfond, er omfattet.
 Præmien er andel af arbejdsmarkedspensionsbidraget.
3. Forsikring af langtidsansatte med kapitalpension (obligatorisk  

 forsikring) Dækning: medlems død og ægtefælles/sambos død samt medlems  

 erhvervsudygtighed.
 Forsikringen er tegnet af CS hos Forenede Gruppeliv, og alle, der  

 indbetaler obligatoriske kapitalpensionsbidrag til CS-KAPfond, er omfattet.
 Præmien er andel af kapitalpensionsbidraget.
4. Forsikring af CS' tjenestemænd/tjenestemandslignende (frivillig  

 forsikring) Dækning: medlems død og ægtefælles/sambos død samt medlems  

 erhvervsudygtighed.
 Ægtefælles/sambos dækning kan fravælges.
 Forsikringen er tegnet af CS hos Forenede Gruppeliv.
 Forsikringspræmien fratrækkes på de tilmeldte medlemmers lønsedler.
5. CFU-forsikring for statens tjenestemænd (obligatorisk  

 forsikring) Dækning: medlems død.
 Forsikringen er tegnet af Finansministeriet hos Forenede Gruppeliv, og  

 alle tjenestemænd inden for CS' forhandlingskompetenceområde er omfattet.
 Forsikringspræmien betales af staten, hvorfor medlemmerne må betale den  

 skattemæssige værdi af præmien.
6. CFU-forsikring for statens overenskomstansatte (obligatorisk  

 forsikring) Dækning: medlems død.
 Forsikringen er tegnet af Finansministeriet hos Forenede Gruppeliv, og  

 alle CS' korttidsansatte (dog ekskl. elever) og CS' langtidsansatte med  

 kapitalpension er omfattet.
 Forsikringspræmien betales af staten, hvorfor medlemmerne må betale den  

 skattemæssige værdi af præmien.
7. Fritidsulykkesforsikring for CS' medlemmer (obligatorisk  

 forsikring) Dækning: medlems ulykke i fritiden.
 Forsikringen er tegnet af CS hos Hafnia, og samtlige kontingentbetalende  

 medlemmer af CS-organisationer er omfattet af forsikringen.
Præmien udgør en andel af kontingentet til organisationen.
Med venlig  

 hilsen Jørgen Ahrens H.
C.
Drewsen fondschef konsulent CS' KOLLEKTIVE FORSIKRINGER Den 4. august 1992 Dødsfaldssummer efter afdøde medlemmer Nuværende ordning Medlemmer af CS-organisation Dødsfaldssummerne udbetales til 1) ægtefælle, evt. registreret partner 2) begunstiget person (tvangsarv skal respekteres.
Hvis begunstiget er  

 sambo, så mindst 2 års samliv) 3) livsarvinger 4) arvinger iflg. testamente 5) Arvinger iflg. arvelov: forældre søskende søskendes børn Erhvervsudygtighedssum/-rente til medlemmer afskediget pga. sygdom Nuværende ordning Medlemmer af CS-organisation Rimelige udgifter til tandbehandling efter ulykke betales fuldt ud.
Bilag 3 Uddrag af beretning afgivet af Udvalget vedrørende Dansk Sikkerhedspolitik  

 den 24. juni 1991 vedrørende institutioner i en ny sikkerhedsordning Det nedenfor anførte »Kapitel 2. FN som garant for den globale  

 sikkerhed« er en del af Socialdemokratiets og Det Radikale Venstres  

 udtalelse i beretningen, som såvel Det Konservative Folkeparti som Venstre,  

 Centrum-Demokraterne og Kristeligt Folkeparti tilsluttede sig.
Kapitel 2. FN som garant for den globale sikkerhed FN har siden sin oprettelse i 1945 været afskåret fra at opfylde sin  

 vigtigste målsætning om at skabe global fred. Årsagerne skal bl.a. findes i  

 modsætningerne mellem Øst og Vest samt Nord og Syd.
Med den kolde krigs ophør  

 er der nu en mulighed for, at FN kan komme til at spille den rolle,  

 organisationen var tiltænkt.
I en tid, hvor sikkerhed ikke alene defineres militært, er FN's meget  

 brede emneområde vigtigt.
Organisationen har mulighed for at koordinere en  

 global indsats inden for flere områder.
Golf-krigen illustrerede både FN's styrke og svaghed.
Det lykkedes i  

 Sikkerhedsrådet at få tilslutning til en række resolutioner, der fordømte  

 Iraks invasion af Kuwait.
Mere afgørende var det, at FN's mulighed for at  

 gennemføre en økonomisk blokade og at gribe militært ind i en konflikt blev  

 afprøvet for første gang med billigelse af samtlige permanente medlemmer af  

 Sikkerhedsrådet.
Netop den militære indsats i Golf-krigen afslørede samtidig  

 FN's svaghed.
Organisationen er ikke i besiddelse af et militært  

 kommandosystem, som aktivt kan bekæmpe aggression, men er afhængig af  

 medlemmernes egne militære styrker og officerer.
Desuden er den mulighed, som  

 findes i FN-pagtens artikel 43 for at indgå sådanne aftaler med  

 medlemsstaterne, hidtil ikke forsøgt udnyttet.
 For at leve op til fremtidens krav bør det nu overvejes at give FN's  

 militære stabskomite mulighed for at udfylde de funktioner, der er forudset i  

 FN-pagtens kapitel 7, artikel 45-47.
En udløber af Golf-krigen - Saddam Husseins forfølgelse af det kurdiske  

 mindretal i Irak - demonstrerede en yderligere svaghed ved FN.
FN kunne ikke  

 iværksætte beskyttelse af kurderne i Irak.
Opgaven har været overladt en  

 række vestlige lande, der selv har taget initiativ til en indsats.
I  

 fremtiden er det vigtigt, at FN beslutter, om et medlemslands suverænitet  

 skal tilsidesættes.
 Mindretallet opfordrer regeringen til aktivt at arbejde for, at disse  

 formelle muligheder bliver en realitet, jf. at udvalget har anmodet Det  

 Sikkerheds- og Nedrustningspolitiske Udvalg (SNU) om at analysere  

 mulighederne herfor.
