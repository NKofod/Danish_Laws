Skriftlig fremsættelse (2. oktober  

 2002) Integrationsministeren Herved tillader jeg mig for Folketinget at  

 fremsætte:
 Forslag til lov om ændring af integrationsloven,  

 lov om undervisning i dansk som andetsprog for voksne udlændinge m.fl.  

 og sprogcentre med flere love. (Anvisning af boliger til flygtninge,  

 kommunalt samarbejde på integrationsområdet,  

 integrationsråd, ophævelse af revisionsbestemmelse m.v. og  

  udvidelse af danskundervisningens udbyderkreds m.v.).
(Lovforslag nr.
L 21).
 Lovforslaget fremsættes på baggrund af  

 integrationslovens § 67, hvorefter ministeren for flygtninge, indvandrere og  

 integration inden udgangen af folketingsåret 2002-2003 skal  

 fremsætte forslag for Folketinget om revision af loven, samt på  

 baggrund af regeringens udlændingepolitiske udspil "En ny  

 udlændingepolitik" af 17. januar 2002 og regeringens  

 integrationspolitiske udspil "På vej mod en ny  

 integrationspolitik" af 5. marts 2002.
 Revisionen af integrationsloven og ændringer i lov  

 om undervisning i dansk som andetsprog for voksne udlændinge m.fl. og  

 sprogcentre vil ske ved nærværende lovforslag samt ved et  

 lovforslag om ændring af danskundervisning og finansiering af den  

 kommunale integrationsindsats, som forventes fremsat i januar 2003  efter  

 afslutningen af et igangværende udvalgsarbejde.
 Regeringen ønsker at lette kommunernes modtagelse  

 af flygtninge i kommunerne og at skabe mulighed for en mere smidig  

 administration af integrationsloven i kommunerne, herunder ved at  

 muliggøre kommunalt samarbejde om opgaver, der indebærer  

 myndighedsudøvelse, samt ved at ændre reglerne om anvisning af  

 boliger til flygtninge.
Regeringen ønsker endvidere at muliggøre en  

 mere smidig og målrettet integrationsindsats, der skal sikre, at flere  

 udlændinge kommer i beskæftigelse, herunder ved at skabe mulighed  

 for at flygtninge kan få udarbejdet en individuel kontrakt før  

 tidspunktet for kommunalbestyrelsens overtagelse af ansvaret for den  

 pågældende samt ved at skabe mulighed for, at udlændinge,  

 der medbringer en uddannelse fra hjemlandet, som led i aktivering, kan  

 deltage i særlige opkvalificerende forløb.
Endvidere  

 foreslås kredsen af udbydere af undervisning i dansk udvidet, ligesom  

 regeringen foreslår en opblødning af holdsætningsreglerne,  

 og at sprogcentre får mulighed for at formidle praktikpladser og jobs.
 Lovforslagets nærmere indhold:
 1.	Ændring af reglerne om anvisning af passende bolig til  

 flygtninge inden tre måneder.
 2.	Hjemmel til at flygtninge kan få udarbejdet en individuel  

 kontrakt inden tidspunktet for kommunalbestyrelsens overtagelse af ansvaret  

 for den pågældende (højskoleophold).
 3.	Hjemmel til at udlændinge, som medbringer en uddannelse fra  

 hjemlandet, som led i aktivering, kan deltage i særlige  

 opkvalificerende forløb med henblik på at kunne anvende deres  

 uddannelse her i landet.
 4.	Hjemmel til etablering af kommunale samarbejder vedrørende  

 opgaver som indebærer myndighedsudøvelse.
 5.	Præcisering af integrationslovens § 5 vedrørende  

 muligheden for at overlade opgaver i forbindelse med gennemførelsen af  

 introduktionsprogrammer til virksomheder (virksomhedsforløb).
6.	Ændring af integrationslovens regler om integrationsråd.  

 Kommunerne får større fleksibilitet med hensyn til  

 sammensætningen af integrationsråd.
Kravet om, at  

 arbejdsmarkedets parter skal være repræsenteret i rådet,  

 udgår efter arbejdsmarkedets parters eget ønske herom.
 7.	Hjemmel for Udlændingestyrelsen til at træffe  

 afgørelse om, hvorvidt en udlænding er omfattet af  

 integrationsloven.
 8.	Ændring af reglerne om CPR-registrering af flygtninge.  

 Kommunerne får som led i en administrativ forenkling selv mulighed for  

 at CPR-registrere de flygtninge, som visiteres til kommunerne af  

 Udlændingestyrelsen.
 9.	Ændring af integrationslovens personkreds, således at  

 ægtefæller til forskere og lignende personer med midlertidig  

 opholdstilladelse ikke er omfattet af integrationsloven (de vil stadig have  

 mulighed for at modtage danskundervisning efter anden lovgivning).
 10.	Hjemmel til midlertidig indkvartering efter overgivelse til den  

 ansvarlige kommunalbestyrelse.
 11.	Ophævelse af integrationslovens § 46 vedrørende  

 forskudsrefusion til kommunerne.
 12.	Udvidelse af udbyderkredsen (brud med sprogcentermonopolet) samt  

 danskundervisning for unge på ungdomsskoler.
 13.	Opblødning af holdsætningsreglerne i  

 danskundervisningen.
 14.	Mulighed for at sprogcentre og øvrige udbydere kan formidle  

 praktikpladser og jobs.
