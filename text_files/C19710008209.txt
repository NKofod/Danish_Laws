 Ved lov nr. 490 af 18. december 1970, der er optrykt som bilag 1 til  

 nærværende cirkulære, er der gennemført ændringer i ligningsloven, således  

 som denne senest er optrykt ved lovbekendtgørelse nr. 348 af 17. juli 1970.
Ved ændringslovens § 1, nr. 1, er det bestemt, hvorledes der skal  

 forholdes ved fastsættelse af lejeværdien af enfamiliehuse i indkomstårene  

 1972 og 1973. For indkomstår før 1972 skal lejeværdien opgøres efter de  

 hidtil gældende regler.
Disse er nærmere omtalt i skattedepartementets  

 cirkulære nr. 207 af 14. august 1970. De nye lejeværdiregler vil blive omtalt  

 i et senere cirkulære.
 Efter lovens § 1, nr. 2, skal reglen i ligningslovens § 27A, der hidtil  

 alene har været gældende for skattepligtige personer, nu også gælde for  

 selskaber og foreninger, der er skattepligtige efter selskabsskatteloven,  

 jfr. lovbekendtgørelse nr. 396 af 28. juli 1969. Ligningslovens § 27A er  

 trykt som bilag 2 til nærværende cirkulære.
 § 27A omfatter vederlag for afhændelse af patentret, ophavsret til  

 litterære og kunstneriske værker, ret til mønster eller varemærke eller  

 lignende tidsbegrænsede rettigheder samt vederlag for afhændelse af en særlig  

 fremstillingsmetode eller lignende (know-how).
Reglen angår alene tilfælde, hvor det er aftalt, at hele vederlaget ikke  

 skal betales på een gang i afhændelsesåret.
Den skattepligtige kan vælge at  

 indtægtsføre hele vederlaget på een gang i afhændelsesåret, men ønskes dette  

 ikke, kan han i stedet nøjes med i de enkelte indkomstår at indtægtsføre de  

 vederlagsbeløb, som efter de oprindelig aftalte vilkår kunne kræves betalt i  

 det pågældende år.
Beløbene skal dog senest tages til indtægt i det år, hvori  

 de faktisk betales, jfr.§ 27A, stk. 1, sidste pkt.
 Hvis parterne ændrer den oprindelige aftale, således at afdragsperioden  

 bliver længere, skal vederlagsbeløbene alligevel tages til indtægt i de  

 indkomstår, hvori de kunne kræves betalt efter den oprindelige aftale. Ændres  

 aftalen, således at afdragene faktisk betales hurtigere end oprindelig  

 aftalt, skal de derimod tages til indtægt i betalingsårene, jfr. § 27A, stk.  

 1, sidste pkt.
For skattepligtige personer gælder § 27A kun, når der skal svares  

 almindelig indkomstskat af de omhandlede ydelser.
Den nye regel om selskaber  

 m.v. gælder derimod, hvad enten ydelsen er almindelig eller særlig indkomst  

 for selskabet.
 Efter ændringslovens § 2, stk. 2, skal den nye bestemmelse finde  

 anvendelse for selskabers og foreningers afhændelse af tidsbegrænsede  

 rettigheder m.v., når afhændelsen finder sted i indkomståret 1971 eller i  

 senere indkomstår.
 Skattedepartement, den 10. maj 1971.
Hans P.
Gøtrik.
 / Stissing Jensen.
 Bilag 1 og 2.
 Lov nr. 490 af 18. december 1970 om ændring af ligningsloven.
 (Udelades her).
