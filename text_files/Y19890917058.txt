Udtalt, at et forslag, som ikke var optaget som et selvstændigt punkt  

 på dagsordenen, men blev fremsat under mødet og betegnedes som et  

 ændringsforslag til et forslag under et punkt på dagsordenen, ikke kunne  

 betragtes som et ændringsforslag.
Et ændringsforslag er et forslag, som efter  

 sit indhold ikke kan stå alene, men som forudsætter tilstedeværelsen af et  

 andet forslag (hovedforslag), hvis indhold ændringsforslaget tilsigtes at  

 ændre.
Det fremsatte forslag måtte retteligt karakteriseres som et  

 selvstændigt forslag i forhold til det først fremsatte forslag.
 Endvidere udtalte, at forslaget næppe lå uden for rammerne af den  

 pågældende sag, idet en stillingtagen til det først fremsatte forslag  

 naturligt måtte forudsætte en vurdering af indholdet af det sidst fremsatte  

 forslag.
I det sidst fremsatte forslag var der foretaget en sammenkædning af to  

 forslag.
Det ene af disse sammenkædede forslag indeholdt imidlertid alene en  

 forkastelse af det først fremsatte forslag.
 Udtalt, at det ikke kunne kritiseres, at det på denne måde blev  

 præciseret, at vedtagelse af det sidst fremsatte forslag udelukkede  

 vedtagelse af det først fremsatte forslag.
 1. I skrivelse af 1. november 1988 (j.nr. 00.01A10 EN/LS) har Sorø Byråd  

 anmodet om Indenrigsministeriets stillingtagen til en udtalelse i skrivelse  

 af 5. oktober 1988 fra Tilsynsrådet for Vestsjællands Amt om proceduren ved  

 byrådets behandling af en ansøgning om tilladelse til at afgive købstilbud på  

 Sorø Sygehus.
Det fremgår af sagen, at byrådet på sit møde den 17. februar 1988  

 behandlede en ansøgning fra Samvirket for Boligselskaberne i Sorø om  

 tilladelse til at indsende tilbud om køb af dele af de af Vestsjællands  

 Amtskommune udbudte arealer i Sorø. Hensigten med Samvirkets erhvervelse af  

 arealet var at opføre et antal boliger til ældre medborgere, et ældrecenter  

 samt indrette et antal ungdomsboliger i en eksisterende bygning.  

 Økonomiudvalget havde indstillet til byrådet, at der ikke blev meddelt  

 kommunal godkendelse af grundkøbet, men at der blev optaget forhandlinger med  

 Boligselskabernes Samvirke om opførelse af ældreboliger på kommunalt-ejede  

 arealer.
På byrådets møde den 17. februar 1988 opnåedes ikke flertal for  

 imødekommelse af Samvirkets ansøgning.
7 byrådsmedlemmer anmodede derefter om afholdelse af et ekstraordinært  

 byrådsmøde med henblik på fornyet behandling af sagen.
Det ekstraordinære  

 møde blev afholdt 10. marts 1988. Til dette møde havde Boligselskabernes  

 Samvirke udarbejdet en ny ansøgning om tilladelse til at afgive købstilbud  

 med nogle ændringer i det påtænkte projekt.
Af beslutningsprotokollen for det pågældende møde fremgår det, at der på  

 vegne af tre partier blev stillet forslag om, at den ændrede ansøgning fra  

 Boligselskabernes Samvirke blev imødekommet.
Det fremgår endvidere, at  

 borgmesteren fremsatte ændringsforslag, hvorefter Samvirkets ansøgning ikke  

 skulle imødekommes, men der skulle træffes beslutning om, at der med  

 finansieringsreglerne for ældreboliger skulle opføres et antal ældreboliger i  

 prioriteret rækkefølge ved Pedersborg Plejehjem i Sorø by i et antal af ca.  

 25, ved Slaglille Plejehjem og på Frederiksberg.
Eksisterende  

 pensionistboliger i Sorø, Frederiksberg og Pedersborg skulle efter  

 bormesterens forslag istandsættes efter byfornyelsesloven, idet  

 udbygningstakt og istandsættelse skulle planlægges ved budgetlægningen  

 1989-92.
 Det fremgår endvidere, at 9 medlemmer stemte for borgmesterens forslag og  

 8 medlemmer stemte imod.
Nogle byrådsmedlemmer klagede i skrivelse af 23. marts 1988 til  

 tilsynsrådet over proceduren på byrådsmødet den 10. marts 1988. De pågældende  

 medlemmer gjorde gældende, at borgmesterens ændringsforslag betød, at stemte  

 man ja til boligselskabets ansøgning, stemte man samtidig nej til den i  

 ændringsforslaget skitserede udbygning af ældreboliger.
Medlemmerne var af  

 den opfattelse, at det var to forskellige sager, som ikke kunne kædes sammen  

 efter den kommunale styrelseslovs regler.
Tilsynsrådet svarede i skrivelse af 5. oktober 1988 bl.a., at det forslag,  

 som borgmesteren femsatte på mødet den 10. marts 1988, næppe kunne siges at  

 ligge uden for rammerne af den pågældende sag.
Tilsynsrådet fandt således  

 ikke, at den anvendte fremgangsmåde var i strid med reglerne om  

 kommunalbestyrelsens dagsorden m.v.
 I anledning af byrådets henvendelse har Indenrigsministeriet indhentet en  

 udtalelse fra tilsynsrådet, som i skrivelse af 16. november 1988 har meddelt,  

 at tilsynsrådet kan henholde sig til den i skrivelse af 5. oktober 1988  

 afgivne udtalelse.
 I denne anledning skal Indenrigsministeriet udtale følgende:
Ifølge § 8, stk. 3, i den kommunale styrelseslov giver borgmesteren inden  

 kommunalbestyrelsens møder i videst muligt omfang medlemmerne underretning  

 om, hvilke sager der vil komme til behandling på mødet, og sørger så vidt  

 muligt for, at sagerne og de oplysninger, der er tilvejebragt til bedømmelse  

 af disse, fremlægges til medlemmernes eftersyn i passende tidsrum forinden  

 mødet.
Baggrunden for denne bestemmelse er, at de enkelte medlemmer skal have  

 lejlighed til at forberede deres stilling til de enkelte sager.
 I det konkrete tilfælde var borgmesterens forslag om ældreboligbyggeri og  

 istandsættelse af eksisterende pensionistboliger ikke optaget som et  

 selvstændigt punkt på dagsordenen for mødet den 10. marts 1988, men forslaget  

 blev fremsat under byrådets behandling af ansøgningen fra Samvirket for  

 Boligselskaberne i Sorø.
Borgmesterens forslag, der betegnedes som et ændringsforslag, kan efter  

 Indenrigsministeriets opfattelse ikke betragtes som et ændringsforslag.
Et  

 ændringsforslag er et forslag, som efter sit indhold ikke kan stå alene, men  

 som forudsætter tilstedeværelsen af et andet forslag (hovedforslag), hvis  

 indhold ændringsforslaget tilsigter at ændre.
Borgmesterens forslag må derfor  

 retteligt karakteriseres som et selvstændigt forslag i forhold til de først  

 fremsatte forslag.
Efter tilsynsrådets opfattelse kunne borgmesterens forslag næppe siges at  

 ligge uden for rammerne af den pågældende sag.
Da en stillingtagen til  

 ansøgningen fra Samvirket naturligt måtte forudsætte en vurdering af behovet  

 for yderligere ældreboliger i kommunen, og da økonomiudvalget til brug for  

 byrådets behandling af ansøgningen på mødet den 17. februar 1988 havde  

 indstillet, at der blev optaget forhandlinger med Samvirket om opførelse af  

 ældreboliger på kommunalt-ejede arealer, er Indenrigsministeriet enig i  

 tilsynsrådets vurdering af, at borgmesterens forslag næppe lå uden for  

 rammerne af den pågældende sag.
Det bemærkes i øvrigt, at det efter det i  

 sagen oplyste ikke under mødet blev gjort gældende, at forslaget ikke kunne  

 undergives behandling under det pågældende dagsordenspunkt.
Indenrigsministeriet skal endvidere bemærke, at hvis et medlem finder, at  

 et forslag, som er omfattet af et dagsordenspunkt, ikke er tilstrækkeligt  

 belyst, må medlemmet fremsætte forslag om, at sagen undergives (fornyet)  

 udvalgsbehandling med henblik på at få belyst det fremsatte forslag.
Såfremt  

 et sådant procedureforslag forkastes, må den pågældende i givet fald stemme  

 imod eller undlade at deltage i afstemningen om forslaget med den  

 begrundelse, at beslutningsgrundlaget er utilstrækkeligt, samt forlange  

 beslutningsprotokollen tilført en bemærkning herom.
 For så vidt angår spørgsmålet om afstemningsproceduren bemærkes, at der  

 under behandlingen af sagen var fremsat to selvstændige forslag, og at det  

 tilkommer borgmesteren som leder af byrådets forhandlinger at fastsætte  

 rækkefølgen for afstemningen om forslagene.
 Efter det først fremsatte forslag skulle Samvirkets ansøgning imødekommes.  

 Efter borgmesterens forslag skulle Samvirkets ansøgning ikke imødekommes, men  

 der skulle træffes beslutning om opførelse af et antal ældreboliger og  

 istandsættelse af eksisterende pensionistboliger.
I borgmesterens forslag var der således foretaget en sammenkædning af to  

 forslag.
Det ene af disse sammenkædede forslag indeholdt imidlertid alene en  

 forkastelse af det først fremsatte forslag om imødekommelse af Samvirkets  

 ansøgning.
Efter Indenrigsministeriets opfattelse kan det ikke kritiseres, at  

 det på denne måde blev præciseret, at vedtagelse af det af borgmesteren  

 fremsatte forslag udelukkede vedtagelse af forslaget om imødekommelsen af  

 ansøgningen fra Boligselskabernes Samvirke.
 Det tilføjes, at dersom et eller flere medlemmer af byrådet ønskede at få  

 lejlighed til at stemme for den i borgmesterens forslag nævnte udbygning af  

 ældreboliger uden samtidig at stemme imod en imødekommelse af ansøgningen fra  

 Boligselskabernes Samvirke, kunne den eller de pågældende under mødet have  

 fremsat selvstændigt forslag herom eller kædet forslaget sammen med forslaget  

 om at imødekomme ansøgningen fra Boligselskabernes Samvirke.
Med venlig hilsen Emil le Maire Indenrigsministeriets afgørelser og udtalelser om kommunale forhold 1989  

 1.2.
