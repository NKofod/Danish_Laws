Kapitel 1   Formål med integrationskontrakten Kapitel 2   Kontraktens udarbejdelse og indgåelse Kapitel 3   Kontraktens indhold og opfølgningen inden for den treårige introduktionsperiode, jf. integrationslovens § 16 stk. 5 Kapitel 4   Tilbudsmuligheder i introduktionsperioden Kapitel 5   Vejledning og opkvalificering Kapitel 6   Virksomhedspraktik Kapitel 7   Ansættelse med løntilskud Kapitel 8   Mentor Kapitel 9   Tilbud til udlændinge, der ansættes eller er ansat i ordinær beskæftigelse Kapitel 10   Ikrafttrædelses- og overgangsbestemmelser Bilag Bekendtgørelse om udarbejdelse af integrationskontrakt og om introduktionsprogrammet efter integrationsloven I medfør af § 19, stk. 6, § 23, stk. 6, og § 24 a, stk. 5, i lov om integration af udlændinge i Danmark (integrationsloven), jf. lovbekendtgørelse nr. 1593 af 14. december 2007, fastsættes:
Kapitel 1 Formål med integrationskontrakten § 1. Formålet med integrationskontrakten er at sikre kvaliteten af den enkelte udlændings introduktionsprogram ved, at kommunalbestyrelsen på et så tidligt tidspunkt som muligt i samarbejde med udlændingen fastlægger et konkret og individuelt forløb for udlændingens introduktionsperiode.
 Stk. 2. Formålet er endvidere at sikre kvaliteten af den beskæftigelsesrettede indsats efter lov om en aktiv beskæftigelsesindsats over for ledige udlændinge efter udløbet af introduktionsperioden, jf. § 31 a i lov om en aktiv beskæftigelsesindsats.
§ 2. For udlændinge, der modtager introduktionsydelse, skal integrationskontrakten være rettet mod, at udlændingen hurtigst muligt opnår ordinær beskæftigelse eller en uddannelse, som hurtigt vil kunne bringe udlændingen i ordinær beskæftigelse eller øge udlændingens mulighed herfor.
Tilsvarende gælder, hvis udlændingen modtager hjælp til forsørgelse efter lov om aktiv socialpolitik eller arbejdsløshedsdagpenge eller aktiveringsydelse efter lov om arbejdsløshedsforsikring m.v.
 Stk. 2. For udlændinge, der ikke modtager introduktionsydelse, skal kontrakten ligeledes være rettet mod, at udlændingen hurtigst muligt opnår ordinær beskæftigelse eller en uddannelse, som hurtigt vil kunne bringe udlændingen i ordinær beskæftigelse eller øge udlændingens mulighed herfor, hvis udlændingen ønsker dette.
 § 3. Integrationskontrakten skal medvirke til at fastholde og understrege såvel kommunalbestyrelsens som den enkelte udlændings ansvar og pligter i forbindelse med udlændingens integration i det danske samfund, herunder udlændingens ansvar for hurtigst muligt at blive selvforsørgende gennem beskæftigelse.
Kapitel 2 Kontraktens udarbejdelse og indgåelse § 4. Integrationskontrakten indgås skriftligt og underskrives af kommunalbestyrelsen og udlændingen.
 Stk. 2. Hvis udlændingen af fysiske grunde ikke er i stand til at underskrive kontrakten, men forstår indholdet heraf, markeres udlændingens accept af kontrakten på anden vis.
 Stk. 3. Hvis udlændingen på grund af handicap eller psykisk sygdom ikke forstår betydningen af kontrakten, skal kommunalbestyrelsen anføre dette i kontrakten som begrundelse for manglende underskrift.
 § 5. Integrationskontrakten skal være indgået inden en måned efter, at kommunalbestyrelsen har overtaget ansvaret for udlændingen, jf. integrationslovens § 19, stk. 1.
 Stk. 2. I det omfang det ikke er muligt inden for en måned at foretage en fuldstændig afklaring af udlændingens færdigheder, forudsætninger og behov, jf. § 8, skal integrationskontrakten alene beskrive de aktiviteter, der kan iværksættes på det foreliggende grundlag, samt en målsætning for, hvordan en endelig afklaring skal foretages, og hvornår afklaringen skal foreligge.
 Stk. 3. Vil det ikke som følge af den pågældende udlændings personlige forhold være hensigtsmæssigt inden for en måned at indgå en integrationskontrakt med nærmere fastlæggelse af indholdet af og målet for et introduktionsprogram, kan kontrakten bestå af en konstatering af dette samt en målsætning for, hvornår udlændingen skal påbegynde sin deltagelse i et introduktionsprogram, og for, hvordan programmet skal forløbe, når mulighederne herfor er til stede.
 Stk. 4. Personlige forhold som nævnt i stk. 3 kan være sådanne ganske særlige grunde, der gør, at kommunalbestyrelsen helt kan undlade at tilbyde en udlænding deltagelse i et introduktionsprogram eller kan udskyde udlændingens deltagelse heri, jf. integrationslovens § 21, stk. 3, og § 23, stk. 4. Dette kan være tilfældet, hvis udlændingen på grund af fysisk eller psykisk handicap, torturoplevelser, stærke traumer eller lignende ikke er i stand til at deltage i introduktionsprogrammet med udbytte.
 Stk. 5. For flygtninge kan integrationskontrakten indgås, før kommunalbestyrelsen i den kommune, hvortil Udlændingestyrelsen har visiteret flygtningen, overtager ansvaret for den pågældende, jf. integrationslovens § 19, stk. 2.
 § 6. Integrationskontrakten gælder indtil det tidspunkt, hvor udlændingen meddeles tidsubegrænset opholdstilladelse, jf. integrationslovens § 19, stk. 8.
§ 7. I forbindelse med udarbejdelsen af integrationskontrakten skal kommunalbestyrelsen inddrage den relevante udbyder af danskuddannelse med henblik på at sikre, at udlændingen indplaceres på det niveau for danskuddannelse, der svarer til den pågældendes aktuelle færdigheder.
Der skal arbejdes efter fælles mål med henblik på at sikre sammenhængen, herunder den tidsmæssige sammenhæng, med de øvrige dele af udlændingens introduktionsprogram.
 Stk. 2. Kommunalbestyrelsen skal efter behov inddrage CIRIUS og uddannelsesinstitutioner samt organisationer og virksomheder m.v., der forestår aktiviteter i forbindelse med gennemførelsen af introduktionsprogrammer med henblik på at sikre, at udlændingens introduktionsprogram bliver så sammenhængende, målrettet og effektivt som muligt.
 § 8. For udlændinge, der modtager introduktionsydelse, skal kommunalbestyrelsen, inden integrationskontrakten indgås, foretage en samlet vurdering af udlændingens situation med henblik på at fastlægge den pågældendes aktuelle færdigheder, forudsætninger og behov.
 Stk. 2. I denne vurdering skal kommunalbestyrelsen blandt andet inddrage udlændingens tidligere uddannelse og beskæftigelse samt udlændingens familiemæssige og sociale baggrund.
Stk. 3. Ved vurderingen skal kommunalbestyrelsen endvidere tage stilling til, om udlændingen alene har ledighed som problem og dermed skal registreres som arbejdssøgende i jobcentret.
Ved registrering som arbejdssøgende i jobcentret skal udlændingen snarest muligt og senest en måned efter registreringen lægge en beskrivelse af sin arbejds- og uddannelsesmæssige baggrund ind i Beskæftigelsesministeriets database (Jobnet). Kommunalbestyrelsen skal senest en måned efter udlændingens registrering som arbejdssøgende i jobcentret afholde en samtale (cv-samtale) med udlændingen, hvor det sikres, at de oplysninger, som udlændingen har indlagt i Jobnet, er fyldestgørende, jf. integrationslovens § 25 a, stk. 4.
 Stk. 4. For udlændinge, der ikke modtager introduktionsydelse, skal kommunalbestyrelsen, inden integrationskontrakten indgås, foretage en vurdering efter stk. 1, såfremt udlændingen ønsker at opnå beskæftigelse, jf. § 2, stk. 2.
 § 9. Integrationskontrakten udarbejdes i samarbejde mellem kommunalbestyrelsen og udlændingen.
Stk. 2. Indholdet af integrationskontrakten skal drøftes med udlændingen.
Det skal i den forbindelse drøftes, hvilke mål og delmål der skal opstilles, samt hvilke aktiviteter og hvilket tidsmæssigt forhold mellem aktiviteterne der bedst øger den pågældendes muligheder for hurtigst muligt at opnå de opstillede mål.
 Stk. 3. Der skal tages hensyn til udlændingens ønsker, i det omfang disse er realistiske i forhold til den pågældendes færdigheder og forudsætninger og arbejdsmarkedets behov.
 Stk. 4. Kommunalbestyrelsen skal tilrettelægge udlændingens deltagelse i introduktionsprogrammet på en sådan måde, at der tages hensyn til den enkelte udlændings særlige behov, herunder særlige behandlingsbehov eller behov som følge af handicap.
 § 10. Kan der ikke mellem kommunalbestyrelsen og udlændingen opnås enighed om integrationskontraktens indhold, fastsætter kommunalbestyrelsen indholdet af den enkelte udlændings kontrakt, jf. integrationslovens § 19, stk. 7.
 Stk. 2. Kommunalbestyrelsens afgørelse kan indbringes for beskæftigelsesankenævnet, jf. integrationslovens § 53, stk. 2.
 § 11. Udlændingen skal samtidig med underskrivelsen af integrationskontrakten underskrive en erklæring om integration og aktivt medborgerskab i det danske samfund, jf. integrationslovens § 19, stk. 1. § 4, stk. 2 og 3, finder tilsvarende anvendelse.
Kapitel 3 Kontraktens indhold og opfølgningen inden for den treårige introduktionsperiode, jf. integrationslovens § 16 stk. 5 § 12. Integrationskontrakten skal beskrive udlændingens beskæftigelses- eller uddannelsesmål og fastlægge indholdet af de aktiviteter, der skal sikre, at de i kontrakten opstillede mål opfyldes.
Af kontrakten skal det fremgå, i hvilket omfang udlændingen skal gives tilbud i medfør af introduktionsprogrammet, jf. integrationslovens § 16, stk. 2, herunder danskuddannelse, jf. integrationslovens §§ 21 og 22, og tilbud efter integrationslovens § 23, samt det nærmere indhold heraf, herunder hvordan forholdet og sammenhængen mellem danskuddannelse og tilbud efter § 23 skal være.
 Stk. 2. Har kommunalbestyrelsen efter integrationslovens § 16, stk. 7, givet udlændingen tilbud om revalidering eller fleksjob, jf. kapitel 6 i lov om aktiv socialpolitik eller kapitel 13 i lov om en aktiv beskæftigelsesindsats, beskrives visitationsgrundlaget i kontrakten.
 Stk. 3. Har udlændingen fået meddelt uddannelsespålæg efter integrationslovens § 16 a, skal dette fremgå af kontrakten.
 § 13. Kommunalbestyrelsen og udlændingen har pligt til at opfylde integrationskontrakten.
 Stk. 2. Kan kommunalbestyrelsen ikke opfylde integrationskontrakten, skal kommunalbestyrelsen tilbyde udlændingen deltagelse i en anden aktivitet, der så vidt muligt svarer til den oprindelig aftalte aktivitet.
 Stk. 3. Af integrationskontrakten skal det fremgå, at udlændingen kan klage over kommunalbestyrelsens manglende overholdelse af kontrakten til beskæftigelsesankenævnet, jf. integrationslovens § 53, stk. 2.
 § 14. Af integrationskontrakten skal det fremgå, hvilke sanktioner der efter lovgivningen gælder over for udlændingen, hvis udlændingen uden rimelig grund afviser at tage imod arbejde, eller hvis udlændingen uden rimelig grund udebliver fra eller afviser en eller flere af de aktiviteter, der er aftalt eller fastsat i kontrakten, jf. integrationslovens § 19, stk. 5.
 Stk. 2. Af integrationskontrakten skal det tillige fremgå, hvilken betydning manglende opfyldelse af kontrakten kan få for udlændingens mulighed for at få tidsubegrænset opholdstilladelse.
§ 15. Kommunalbestyrelsen skal løbende påse, at udlændingen overholder integrationskontrakten.
Kommunalbestyrelsen skal løbende efter behov og, indtil de i kontrakten aftalte eller fastsatte mål er opfyldt, mindst hver tredje måned foretage opfølgning på kontraktens indhold og målsætning i forhold til den pågældende udlændings aktuelle færdigheder, forudsætninger og behov, jf. integrationslovens § 20, stk. 1.
Stk. 2. Opfølgningen, herunder meddelelse om de mulige konsekvenser af manglende dansktilegnelse, jf. stk. 7-9, skal ske ved en individuel samtale, hvor udlændingen personligt kommer til stede.
Dette gælder dog ikke, hvis kommunalbestyrelsen finder det hensigtsmæssigt at foretage opfølgningen på anden måde, f.eks. telefonisk, digitalt eller ved brev.
Kommunalbestyrelsen kan for grupper af udlændinge, hvor helt særlige forhold gør sig gældende, fastsætte retningslinjer for, at der i stedet for afholdelse af en samtale kan være anden form for kontakt.
Der kan være tale om udlændinge, der modtager behandling på rehabiliteringscenter eller er indlagt på sygehus.
Stk. 3. Modtager udlændingen introduktionsydelse, skal den individuelle samtale, jf. stk. 1, afholdes som en cv-samtale eller, hvis udlændingen har problemer ud over ledighed, som en jobsamtale med fokus på konkrete job og jobsøgning.
Udgangspunktet for samtalen skal være udlændingens ønsker og forudsætninger samt arbejdsmarkedets behov.
Stk. 4. Som led i opfølgningen skal kommunalbestyrelsen vurdere, om udlændingen skal registreres som arbejdssøgende i jobcentret.
Hvis udlændingen kun har ledighed som problem og er registreret som arbejdssøgende i jobcentret, skal kommunalbestyrelsen løbende påse, at de oplysninger, som udlændingen har indlagt i Beskæftigelsesministeriets database (Jobnet), er fyldestgørende.
 Stk. 5. For udlændinge, der modtager introduktionsydelse, skal kommunalbestyrelsen løbende påse, at udlændingen opfylder betingelserne for at modtage introduktionsydelse, jf. integrationslovens § 25 a.
Stk. 6. For sygemeldte udlændinge, der modtager introduktionsydelse eller ansøger herom, skal kommunalbestyrelsen vurdere, om der er behov for at udarbejde en sygeopfølgningsplan, jf. integrationslovens § 20 a.
Opfølgning på en sygeopfølgningsplan skal ske som led i opfølgningen på udlændingens integrationskontrakt.
 Stk. 7. Konstaterer kommunalbestyrelsen i forbindelse med opfølgningen, at udlændingen ikke tilegner sig det danske sprog systematisk og målrettet, jf. integrationslovens § 20, stk. 6, skal kommunalbestyrelsen give den pågældende meddelelse om de mulige konsekvenser af manglende dansktilegnelse, jf. stk. 7. Dette gælder, uanset om udlændingen modtager tilbud om danskuddannelse efter lov om danskuddannelse til voksne udlændinge m.fl.
Stk. 8. Det skal fremgå af udlændingens integrationskontrakt, at kommunalbestyrelsen i forbindelse med meddelelse efter stk. 7 om de mulige konsekvenser af manglende dansktilegnelse har vejledt udlændingen 1) om vigtigheden af at tilegne sig det danske sprog for den pågældendes mulighed for at kunne begå sig i det danske samfund, 2) om, at meddelelse af tidsubegrænset opholdstilladelse, medmindre særlige grunde taler derimod, er betinget af, at udlændingen har gennemført et tilbudt introduktionsprogram eller et forløb, der kan sidestilles hermed, og har bestået en danskprøve, jf. udlændingelovens § 11, stk. 9, nr. 1 og 3, 3) om, at meddelelse af tidsubegrænset opholdstilladelse, medmindre særlige grunde taler derimod, er betinget af, at udlændingen har gennemført fastlagte aktiviteter i henhold til § 31 a i lov om en aktiv beskæftigelsesindsats, jf. udlændingelovens § 11, stk. 9, nr. 2, 4) om, at meddelelse af tidsubegrænset opholdstilladelse, medmindre særlige grunde taler derimod, er betinget af, at udlændingen har haft ordinær fuldtidsbeskæftigelse i Danmark i mindst 2 år og 6 måneder, jf. udlændingelovens § 11, stk. 9, nr. 4, 5) om, at det er en betingelse for meddelelse af dansk indfødsret ved naturalisation, at udlændingen har bestået en danskprøve og en særlig indfødsretsprøve, jf. § 6 i lov om dansk indfødsret1), og 6) om, at det er muligt at få tidsubegrænset opholdstilladelse efter fem eller, hvis ganske særlige grunde taler derfor, efter tre års lovligt ophold her i landet, hvis udlændingen har opnået en væsentlig tilknytning til det danske samfund, herunder til det danske arbejdsmarked, og i øvrigt opfylder betingelserne efter udlændingelovens § 11, stk. 4 og 5.
 Stk. 9. Hvis udlændingen har fået opholdstilladelse efter udlændingelovens § 9, stk. 1, nr. 1, eller § 9 c, stk. 1, som følge af en familiemæssig tilknytning til en herboende person, skal det endvidere fremgå af kontrakten, at kommunalbestyrelsen i forbindelse med meddelelse efter stk. 7 om de mulige konsekvenser af manglende dansktilegnelse har vejledt udlændingen om, at økonomisk sikkerhed, der er stillet efter udlændingelovens § 9, stk. 4, 1. pkt., kan nedsættes med halvdelen af det beløb, der er stillet sikkerhed for, når udlændingen har bestået en afsluttende prøve i dansk, jf. § 9 i lov om danskuddannelse til voksne udlændinge m.fl., eller har modtaget bevis for aktiv deltagelse ved uddannelsens afslutning, jf. § 5, stk. 5, i lov om danskuddannelse til voksne udlændinge m.fl., jf. udlændingelovens § 9, stk. 4, 2. pkt.
§ 16. Integrationskontrakten skal revideres, hvis det viser sig, at der er behov herfor, herunder hvis udlændingens færdigheder og forudsætninger ikke har været tilstrækkeligt afklaret, eller hvis udlændingen ikke har haft mulighed for at opfylde kontrakten.
Kontrakten kan endvidere revideres, hvis arbejdsmarkedets behov ændrer sig.
 Stk. 2. Ændring af integrationskontrakten sker ved, at udlændingen underskriver og kommunalbestyrelsen påtegner den oprindelige kontakt.
 § 17. Der skal foretages opfølgning på integrationskontrakten, hvis udlændingen flytter til en anden kommune og kommunalbestyrelsen i denne kommune overtager ansvaret for den introduktionprogrammet, jf. integrationslovens § 18.
 § 18. Kommunalbestyrelsen udarbejder efter integrationslovens § 18 a en status for udlændingens deltagelse i introduktionsprogrammet.
Kapitel 4 Tilbudsmuligheder i introduktionsperioden § 19. Kommunalbestyrelsen skal give tilbud til en udlænding, der efter integrationslovens § 25 er berettiget til introduktionsydelse, jf. kapitel 5-7. Tilbuddene skal sammen med danskuddannelse indgå som led i udlændingens generelle introduktion til det danske samfund, herunder det danske arbejdsmarked.
 Stk. 2. Kommunalbestyrelsen kan helt eller delvis undlade at give en udlænding tilbud, hvis ganske særlige grunde taler derfor, herunder hvis en udlænding på grund af alder, fysisk eller psykisk handicap, torturoplevelser eller stærke traumer ikke er i stand til at deltage i tilbud, jf. integrationslovens § 23, stk. 4.
 § 20. Kommunalbestyrelsen kan give tilbud om vejledning og opkvalificering i medfør af integrationslovens § 23 a, om virksomhedspraktik i medfør af integrationslovens § 23 b og om ansættelse med løntilskud i medfør af integrationslovens § 23 c til en udlænding, der ikke modtager introduktionsydelse, jf. integrationslovens § 23, stk. 5. Udlændingen skal samtidig registreres som arbejdssøgende i jobcentret. § 8, stk. 3, 2. pkt., finder tilsvarende anvendelse.
 § 21. Tilbuddene fastlægges i integrationskontrakten, jf. integrationslovens § 19. Tidspunktet for påbegyndelse af tilbud fastsættes så vidt muligt i forbindelse med udarbejdelse af kontrakten.
 Stk. 2. Tilbuddene skal tilrettelægges på en sådan måde, at de tidsmæssigt og geografisk kan kombineres med den enkelte udlændings deltagelse i danskuddannelse.
Stk. 3. Kommunalbestyrelsen skal samarbejde med den enkelte udlænding ved den nærmere tilrettelæggelse af tilbuddene.
Hvis andre end kommunalbestyrelsen forestår gennemførelsen af aktiviteten, skal den pågældende myndighed, organisation eller virksomhed inddrages i tilrettelæggelsen.
Erstatning ved deltagelse i tilbud om vejledning og opkvalificering og tilbud om virksomhedspraktik § 22. De regler, som beskæftigelsesministeren fastsætter i bekendtgørelse om erstatning m.m. ved deltagelse i tilbud om vejledning og opkvalificering og tilbud om virksomhedspraktik, jf. § 113 i lov om en aktiv beskæftigelsesindsats, finder tilsvarende anvendelse, når en udlænding deltager i tilbud om vejledning og opkvalificering efter integrationslovens § 23 a, jf. kapitel 5, samt i tilbud om virksomhedspraktik efter integrationslovens § 23 b, jf. kapitel 6, jf. integrationslovens § 23, stk. 7.
Kapitel 5 Vejledning og opkvalificering § 23. Tilbud om vejledning og opkvalificering, herunder fagspecifik danskundervisning, efter integrationslovens § 23 a skal udvikle eller afdække udlændingens faglige, sociale eller sproglige kompetencer med henblik på opkvalificering til arbejdsmarkedet.
Tilbud kan endvidere gives med henblik på, at udlændingen opnår samfundsmæssig forståelse.
 Stk. 2. Tilbud gives ud fra en vurdering af, hvad der kan bringe udlændingen hurtigst muligt ind på arbejdsmarkedet og samtidig fastholde den pågældende i varig beskæftigelse.
 Stk. 3. Det er en betingelse for at give længerevarende tilbud om vejledning og opkvalificering, at der ikke er rimelig udsigt til, at udlændingen opnår ordinær beskæftigelse i tilbudsperioden.
 Stk. 4. Tilbud efter integrationslovens § 23 a omfatter ikke undervisning i medfør af lov om danskuddannelse til voksne udlændinge m.fl.
 § 24. Korte vejlednings- og afklaringsforløb efter integrationslovens § 23 a, stk. 1, nr. 1, er kortvarige forløb, der har til formål at skabe klarhed over en udlændings uddannelses- og beskæftigelsesmuligheder med henblik på den videre tilrettelæggelse af den pågældendes introduktionsprogram.
 § 25. Særligt tilrettelagte projekter og særligt tilrettelagte uddannelsesforløb efter integrationslovens § 23 a, stk. 1, nr. 2, er henholdsvis projekter rettet mod særlige målgrupper og forløb, der ikke kan rummes inden for de ordinære uddannelsesprogrammer.
Stk. 2. Praktikperioder under særligt tilrettelagte uddannelsesforløb kan sammenlagt have en varighed på højst tre måneder, og hver enkelt praktikperiode kan højst have en varighed på en måned.
I praktikperioden finder § 29, stk. 1, tilsvarende anvendelse.
 Stk. 3. Fagspecifik danskundervisning er danskundervisning, der har til formål at opkvalificere udlændingens ordforråd på et snævert fagligt område.
 § 26. Ordinære uddannelsesforløb efter integrationslovens § 23 a, stk. 1, nr. 3, er forløb, der udbydes som et på forhånd defineret og samlet uddannelsesforløb, og hvor udlændingen optages på ordinære vilkår.
 Stk. 2. Det er en betingelse for at give tilbud om ordinær uddannelse, at uddannelsen ikke berettiger til Statens Uddannelsesstøtte (SU), jf. dog integrationslovens § 23 a, stk. 6.
§ 27. Særlige opkvalificerende forløb efter integrationslovens § 23 a, stk. 1, nr. 4, er uddannelsesaktiviteter udbudt af private eller offentlige virksomheder og uddannelsesinstitutioner af sammenlagt op til tre måneders varighed.
Det særlige opkvalificerende forløb af tre måneders varighed kan afbrydes af perioder med tilbud om ansættelse med løntilskud eller virksomhedspraktik.
Forløbet skal dog senest være afsluttet seks måneder efter dets påbegyndelse.
 Stk. 2. Kommunalbestyrelsen kan kun tilbyde forløb, der er specielt tilrettelagt med henblik på hurtig opkvalificering til arbejdsmarkedet, og forløbet kan kun tilbydes, hvis der er en realistisk mulighed for, at udlændingen ved at gennemføre forløbet kan opnå ordinær ansættelse inden for den pågældendes uddannelses- eller erhvervsområde.
 Stk. 3. Udlændinge med en uddannelse på et niveau svarende til en dansk professionsbacheloruddannelse eller lang videregående uddannelse kan få tilbudt særlige opkvalificerende forløb.
 Stk. 4. En udlænding kan kun modtage tilbud om særligt opkvalificerende forløb én gang i løbet af sit introduktionsprogram.
Kapitel 6 Virksomhedspraktik § 28. Udlændinge, der har et opkvalificerings- eller erhvervsafklaringsbehov, som kan tilgodeses ved en placering på en virksomhed, kan få tilbud om virksomhedspraktik på en offentlig eller privat virksomhed, jf. integrationslovens § 23 b.
 Stk. 2. Det er en betingelse for at give tilbud om virksomhedspraktik, at udlændingen kun vanskeligt kan opnå beskæftigelse på normale løn- og arbejdsvilkår, herunder ansættelse på særlige løn- og ansættelsesvilkår anvist af de forhandlingsberettigede organisationer, eller ansættelse med løntilskud.
§ 29. Udlændinge i virksomhedspraktik er ikke omfattet af de for lønmodtagere gældende regler fastsat i henhold til eller ved lov eller ved kollektiv overenskomst, herunder ved kutyme, sædvane eller praksis.
Udlændinge i virksomhedspraktik er dog omfattet af arbejdsmiljølovgivningen og lov om forbud mod forskelsbehandling på arbejdsmarkedet m.v., jf. integrationslovens § 23 b, stk. 3.
 Stk. 2. Under tilbud om virksomhedspraktik er virksomheden ansvarlig for den daglige instruktion, og udlændingen kan varetage arbejdsfunktioner, der ellers ville blive udført som almindeligt lønnet arbejde.
 § 30. Når en udlænding i virksomhedspraktik er fraværende på grund af sygdom, skal den pågældende den første sygedag give kommunalbestyrelsen og virksomheden meddelelse herom.
 § 31. Kommunalbestyrelsen skal tilstræbe, at en friperiode efter integrationslovens § 24 lægges efter aftale med udlændingen og virksomheden.
Varighed og omfang § 32. Kommunalbestyrelsen og virksomheden aftaler efter reglerne i integrationslovens § 23 b formålet med, indholdet i samt varigheden og omfanget af praktikopholdet.
 Stk. 2. Deltagelse i virksomhedspraktik skal ligge inden for virksomhedens normale arbejdstid og må ikke have et omfang, der overstiger normal, fuld arbejdstid pr. uge.
 § 33. Kommunalbestyrelsen skal i forbindelse med opfølgningen på udlændingens kontrakt, jf. integrationslovens § 20, tage stilling til, om betingelserne for tilbuddet fortsat er opfyldt, eller om der er behov for et andet tilbud for at sikre den kortest mulige vej til ordinær beskæftigelse.
Beskæftigelsestillæg § 34. Udlændinge, der er i virksomhedspraktik, modtager ud over introduktionsydelse et beskæftigelsestillæg svarende til det beskæftigelsestillæg, der ydes efter § 45, stk. 3, i lov om en aktiv beskæftigelsesindsats, jf. integrationslovens § 23 b, stk. 6.
 Stk. 2. Beskæftigelsestillægget udbetales uafhængigt af retten til introduktionsydelse.
 Stk. 3. Udlændinge, der deltager i tilbud i medfør af integrationslovens § 23, stk. 5, modtager ikke beskæftigelsestillæg.
 Forholdet til virksomhedens ansatte, konkurrenceforvridning m.v.
 § 35. Reglerne i §§ 48 og 49 i lov om en aktiv beskæftigelsesindsats om forholdet til virksomhedens ansatte, konkurrenceforvridning m.v. samt de regler, som beskæftigelsesministeren fastsætter i medfør af § 50 i lov om en aktiv beskæftigelsesindsats og § 20 i lov om ansvaret for og styringen af den aktive beskæftigelsesindsats om kommunens underretning af koordinationsudvalget, finder tilsvarende anvendelse over for udlændinge, der tilbydes virksomhedspraktik.
Partnerskabsaftale § 36. En virksomhed og kommunalbestyrelsen kan indgå en partnerskabsaftale om rekrutteringsforløb for udlændinge i form af virksomhedspraktik efter integrationslovens § 23 b, jf. integrationslovens § 23 e.
 Stk. 2. Inden for rammerne af aftalen kan virksomheden iværksætte vejlednings- og opkvalificeringsforløb efter integrationslovens § 23 a og tilknytte en mentor efter integrationslovens § 23 d og § 24 a, stk. 2.
Stk. 3. Virksomheden kan få tilskud til faktisk afholdte udgifter efter stk. 2 og til faktisk afholdte udgifter til administration.
De faktisk afholdte udgifter skal kunne dokumenteres af virksomheden i form af f.eks. en kopi af faktura.
Lønudgift til egne ansatte i forbindelse med mentorordning, interne kurser og administration under en partnerskabsaftale skal kunne dokumenteres ved oplysning om anvendt tid og lønudgift.
 Stk. 4. Kommunens tilskud, der udbetales som led i en partnerskabsaftale, finansieres efter reglerne i integrationslovens § 45.
Kapitel 7 Ansættelse med løntilskud § 37. Udlændinge kan få tilbud om ansættelse med løntilskud hos offentlige eller private arbejdsgivere, jf. integrationslovens § 23 c.
Stk. 2. Ved offentlige arbejdsgivere forstås 1) kommuner, regioner og kommunale fællesskaber, 2) statsinstitutioner og 3) organisationer, foreninger, selskaber, institutioner og lignende, hvis udgifter dækkes med mindst 50 % af offentlige tilskud.
§ 38. Når et ansættelsesforhold med løntilskud indgås, skal der indgås en ansættelseskontrakt eller udfærdiges et ansættelsesbrev, hvori løn- og arbejdsvilkår samt forventet tilskuds­periode anføres.
Ansættelsesforholdet kan i alle tilfælde kun bringes til ophør i overensstemmelse med gældende overenskomster og lovgivning.
Betaling af den fulde lønudgift påhviler ansættelsesstedet.
§ 39. Når en udlænding i ansættelse med løntilskud er fraværende på grund af sygdom, skal den pågældende på den første sygedag give arbejdsgiveren meddelelse herom.
Arbejdsgiveren skal vurdere, om sygemeldingen giver anledning til at give kommunalbestyrelsen meddelelse om fraværet.
Ved denne vurdering indgår omfanget og hyppigheden af udlændingens eventuelle tidligere sygemeldinger.
§ 40. En ansættelse med løntilskud kan ikke gives ud over et år.
Kommunalbestyrelsen kan dog afgive nyt tilbud om ansættelse med løntilskud, såfremt tilbuddet medvirker til, at udlændingen bringes nærmere ordinær beskæftigelse.
 Løn og arbejdsvilkår, merbeskæftigelse, løntilskud m.v.
 § 41. §§ 54, 55 og 59 om løn- og arbejdsvilkår, §§ 60 og 61 om merbeskæftigelse m.v. og §§ 63-65 om løntilskud i lov om en aktiv beskæftigelsesindsats over for personer, der modtager kontanthjælp eller starthjælp efter lov om aktiv socialpolitik, finder tilsvarende anvendelse.
 Stk. 2. Ansættelse med løntilskud hos private arbejdsgivere kan ikke tilbydes en udlænding i en virksomhed, der ejes af dennes ægtefælle, registrerede partner eller samlever, jf. integrationslovens § 23 c, stk. 3, og bekendtgørelse om en aktiv beskæftigelsesindsats udstedt i medfør af § 68 i lov om en aktiv beskæftigelsesindsats.
Særlig løntilskudsordning for udlændinge over 55 år § 42. Udlændinge, der er berettiget til at modtage introduktionsydelse, jf. integrationslovens § 25, har ret til at indgå aftale med en privat arbejdsgiver og få tilbud om ansættelse med løntilskud, jf. integrationslovens § 24 b.
Stk. 2. Det er en betingelse for tilbud efter stk. 1, 1) at udlændingen er over 55 år og har modtaget introduktionsydelse i en sammenhængende periode på mere end 12 måneder, og 2) at den private arbejdsgiver opfylder de betingelser, der er fastsat i §§ 54, 60, 61 og 62 i lov om en aktiv beskæftigelsesindsats.
Stk. 3. Kommunalbestyrelsen skal ved ansættelse med løntilskud efter stk. 1 alene påse, at betingelserne i stk. 2 er opfyldt.
Kommunalbestyrelsen skal ikke foretage en vurdering efter integrationslovens § 23, stk. 2.
 Stk. 4. Arbejdsgiveren og udlændingen aftaler varigheden af løntilskudsperioden, der kan være op til sammenhængende 6 måneder. § 59 og § 67 c, stk. 1, i lov om en aktiv beskæftigelsesindsats finder tilsvarende anvendelse.
 Stk. 5. Integrationslovens § 23 d og § 24 a, stk. 3, finder tilsvarende anvendelse ved ansættelse med løntilskud efter stk. 1.
Kapitel 8 Mentor § 43. Med henblik på at styrke introduktionen på en arbejdsplads eller til en uddannelse for udlændinge, der deltager i tilbud efter integrationslovens §§ 23 a-c, kan der ydes støtte til en mentorfunktion, jf. integrationslovens § 23 d.
Stk. 2. Mentorfunktionen varetages som udgangspunkt af en medarbejder i virksomheden henholdsvis på uddannelsesinstitutionen.
På uddannelsesinstitutionen og i mindre virksomheder kan mentorfunktionen i stedet varetages af en ekstern konsulent.
 Stk. 3. Ved mindre virksomheder forstås virksomheder med op til ca. 10 ansatte.
 § 44. Det er en betingelse for at yde støtte til en mentorfunktion, at denne er afgørende for, at udlændingen kan deltage i tilbuddet.
 Stk. 2. Det er en betingelse for bevilling af støtte til frikøb af en medarbejder til mentorfunktion, at medarbejderen ikke udfører sine sædvanlige arbejdsfunktioner i de timer, hvor vedkommende fungerer som mentor.
 § 45. Støtte til arbejdsgiveren skal medgå til at dække omkostningerne for virksomheden henholdsvis uddannelsesinstitutionen ved frikøb af den medarbejder, der varetager mentorfunktionen, eller til honorar til den eksterne konsulent.
 Stk. 2. Ud fra en konkret vurdering af behov og forudsætninger hos udlændingen, der er under oplæring eller optræning, fastsættes et timetal for mentorfunktionen i samarbejde med arbejdsgiveren.
§ 46. Med henblik på at forbedre medarbejderens mulighed for at varetage mentorfunktionen kan der bevilges tilskud til køb af uddannelse af medarbejderen.
Der kan ikke gives tilskud til dækning af tabt arbejdsfortjeneste som følge af, at den pågældende mentor deltager i uddannelse.
 § 47. Støtte til en mentorfunktion, herunder til køb af uddannelse, bevilges som tilskud til en arbejdsgiver henholdsvis uddannelsesinstitution på baggrund af arbejdsgiverens eller uddannelsesinstitutionens ansøgning herom til kommunalbestyrelsen.
 Stk. 2. Som grundlag for udbetaling af støtte skal arbejdsgiveren henholdsvis uddannelsesinstitutionen redegøre for det faktiske timeforbrug, der er anvendt på mentorfunktionen, samt fremlægge dokumentation for eventuelt køb af uddannelse af medarbejderen.
Kapitel 9 Tilbud til udlændinge, der ansættes eller er ansat i ordinær beskæftigelse Opkvalificering ved ansættelse § 48. Kommunalbestyrelsen kan tilbyde udlændinge, der ansættes eller er ansat uden løntilskud, herunder udlændinge, der ansættes efter særlige løn- og ansættelsesvilkår anvist af de forhandlingsberettigede organisationer, tilskud til udgifter til opkvalificering af udlændingen, jf. integrationslovens § 24 a, stk. 1.
 Stk. 2. Forløbet tilrettelægges efter nærmere aftale mellem kommunalbestyrelsen, virksomheden og den pågældende udlænding.
 Stk. 3. Det er en betingelse for at give tilskud til opkvalificering, at opkvalificeringen ligger ud over den opkvalificering, som arbejdsgiveren almindeligvis forudsættes at give, f.eks. i form af oplæring i arbejdsfunktioner eller arbejdsredskaber, der er særlige for den enkelte arbejdsgiver.
 Stk. 4. Uddannelsesaktiviteten skal sammen med beskæftigelsen gennemsnitligt udgøre mindst 37 timer om ugen inden for et tilskudskvartal.
Stk. 5. Tilskud til udgifter ved opkvalificering bevilges på baggrund af arbejdsgiverens ansøgning herom til kommunalbestyrelsen.
Tilskuddet udbetales på baggrund af dokumenterede udgifter.
Tilskud til udgifter til en mentorfunktion § 49. Med henblik på at styrke introduktionen på en arbejdsplads for udlændinge, der ansættes uden løntilskud, kan der ydes støtte til en mentorfunktion, jf. integrationslovens § 24 a, stk. 2. Det er en betingelse for at yde støtte til en men­tor­funktion, at denne er afgørende for, at udlændingen kan opnå ansættelse uden løntilskud, herunder ansættelse efter særlige løn- og ansættelsesvilkår anvist af de forhandlingsberettigede organisationer.
Stk. 2. Mentorfunktionen varetages som udgangspunkt af en medarbejder i virksomheden.
I mindre virksomheder kan mentorfunktionen i stedet varetages af en ekstern konsulent.
 Stk. 3. Ved mindre virksomheder forstås virksomheder med op til ca. 10 ansatte.
 Stk. 4. § 44, stk. 2, § 45, stk. 2, og §§ 46 og 47 finder tilsvarende anvendelse.
Tilskud til udgifter til hjælpemidler § 50. Kommunalbestyrelsen kan give tilskud til hjælpemidler i form af arbejdsredskaber og mindre arbejdspladsindretninger til udlændinge, der er ansat eller ansættes uden løntilskud, jf. integrationslovens § 24 a, stk. 3.
 Stk. 2. Det er en betingelse for at give tilskud til hjælpemidler, at udgiften ligger ud over, hvad arbejdsgiveren forudsættes at afholde, og at hjælpemidlerne ikke er sædvanligt forekommende på arbejdspladsen.
Stk. 3. Tilskud til hjælpemidler bevilges på baggrund af ansøgning herom til kommunalbestyrelsen.
Tilskuddet udbetales på baggrund af dokumenterede udgifter.
Kapitel 10 Ikrafttrædelses- og overgangsbestemmelser § 51. Bekendtgørelsen træder i kraft den 15. juni 2009, jf. dog stk. 3-7.
 Stk. 2. Samtidig ophæves bekendtgørelse nr. 252 af 28. marts 2006 om udarbejdelse af integrationskontrakt og om introduktionsprogrammet efter integrationsloven, jf. dog stk. 3, 2. pkt.
Stk. 3. For udlændinge, der skal have udarbejdet en integrationskontrakt inden for introduktionsperioden, jf. § 3, stk. 2 og 3, i lov nr. 243 af 27. marts 2006, finder bekendtgørelsens §§ 5 og 7 ikke anvendelse.
Bekendtgørelse nr. 1113 af 22. november 2005 om udarbejdelse af individuel kontrakt og om introduktionsprogrammet efter integrationsloven gælder fortsat for udlændinge, der inden den 1. april 2006 har fået udarbejdet en individuel kontrakt efter § 19, stk. 1 i integrationsloven, jf. lovbekendtgørelse nr. 839 af 5. september 2005, indtil de pågældende får udarbejdet en integrationskontrakt.
 Stk. 4. For udlændinge, der skal have udarbejdet en integrationskontrakt efter introduktionsperiodens udløb, jf. § 3, stk. 4, i lov nr. 243 af 27. marts 2006, finder bekendtgørelsens §§ 5 og 7-10 og kapitel 3-9 ikke anvendelse.
 Stk. 5. § 15, stk. 8, nr. 3, gælder kun for udlændinge, der har ansøgt om opholdstilladelse den 1. april 2006 eller senere.
 Stk. 6. § 15, stk. 8, nr. 4, gælder endvidere ikke for udlændinge, der er meddelt opholdstilladelse efter de regler, der var gældende indtil den 1. april 2006, jf. lovbekendtgørelse nr. 826 af 24. august 2005, og som senest den 29. november 2006 har gennemført et tilbudt introduktionsprogram efter integrationsloven eller et andet forløb, der kan sidestilles hermed, og bestået en godkendt danskprøve.
 Stk. 7. § 15, stk. 8, nr. 4, gælder ligeledes ikke for udlændinge, der inden den 1. juli 2006 er meddelt opholdstilladelse, jf. lovbekendtgørelse nr. 945 af 1. september 2006, og som senest den 29. november 2006 har gennemført et tilbudt introduktionsprogram efter integrationsloven eller et andet forløb, der kan sidestilles hermed, og bestået en godkendt danskprøve.
Ministeriet for Flygtninge, Indvandrere og Integration, den 19. maj 2009 Birthe Rønn Hornbech / Frederik Gammeltoft Bilag Integrationskontrakt 1) Et flertal i Folketinget har i henhold til grundlovens § 44 fastsat retningslinjer for optagelse på et lovforslag om indfødsrets meddelelse, jf. cirkulæreskrivelse nr. 9 af 12. januar 2006 om nye retningslinjer for naturalisation.
Der henvises til § 24 i retningslinjerne.
Dispensation fra de gældende retningslinjer kan alene meddeles af Folketingets Indfødsretsudvalg.
For udlændinge, der har ansøgt om dansk indfødsret før den 12. december 2005, finder cirkulæreskrivelse nr. 55 af 12. juni 2002 om nye retningslinjer for optagelse på lovforslag om indfødsrets meddelelse anvendelse.
Der henvises til § 25 i retningslinjerne.
Bestået danskprøve er en betingelse for indfødsret for både udlændinge, der har ansøgt om indfødsret før og efter den 12. december 2005, mens alene udlændinge, der har ansøgt om indfødsret fra den 12. december 2005 skal bestå den særlige indfødsretsprøve  dette gælder alle uanset opholdstid i Danmark og uanset, om der tidligere er ansøgt om (og afslået) indfødsret.
Dispensationsbestemmelsen i § 24, stk. 3, i de nye retningslinjer finder anvendelse uanset tidspunktet for ansøgningens indgivelse.
Endvidere er der aftalt en yderligere overgangsordning for ansøgere, som har bestået Prøve i Dansk 2, Prøve i Dansk 3 eller Studieprøven ved prøveterminen november/december 2005, og som har indgivet ansøgning inden den 1. januar 2006. Disse ansøgere er tillige omfattet af retningslinjerne i cirkulæreskrivelse nr. 55 af 12. juni 2002.
