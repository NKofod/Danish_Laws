Et krav om tilbagebetaling af dagpenge, der var opstået som følge af,  

 at sikrede efterfølgende fik tilkendt mellemste invalidepension og havde fået  

 tillagt kvalificeret tjenestemandspension, fandtes at kunne modregnes i  

 efterbetalingen af pension, da kravet om tilbagebetaling var rejst i  

 umiddelbar tilknytning til efterbetalingen. (* 1) REDEGØRELSE FOR SAGEN:
En tjenestemandsansat lærer blev sygemeldt i august 1978 på grund af en  

 ryglidelse.
I marts 1979 indgav hun ansøgning om invalidepension.
Hun blev  

 afskediget med udgangen af juni 1979 med tjenestemandspension (ordinær  

 svagelighedspension). Fra juli 1979 modtog hun dagpenge fra det sociale  

 udvalg.
Dagpengene var beregnet under hensyn til pågældende  

 tjenestemandspension.
Ved revaliderings- og pensionsnævnets afgørelse af 6. maj 1981 fik sikrede  

 tilkendt mellemste invalidepension.
Dagpengeudbetalingen blev herefter  

 standset med udgangen af juni 1981. I slutningen af juli 1981 fik sikrede  

 meddelelse om, at hun var berettiget til kvalificeret tjenestemandspension  

 med tilbagevirkende kraft fra 1. juli 1979, hvilket ville indebære en  

 efterbetaling på 80.-90.000 kr.
 Efter afgørelsen om tillæggelse af kvalificeret tjenestemandspension  

 omregnede det sociale udvalg dagpengene for perioden juli 1979 - juni 1981.  

 Efter den foretagne omregning var der udbetalt ca. 61.000 kr. for meget i  

 dagpenge, som udvalget i begyndelsen af september 1981 krævede tilbagebetalt.
 Sikrede klagede til amtsankenævnet over udvalgets krav om tilbagebetaling,  

 idet hun anførte, at hun havde givet socialforvaltningen alle oplysninger om  

 sine økonomiske forhold.
Socialudvalget udtalte overfor nævnet, at sikrede ikke havde tilsidesat  

 sin oplysningspligt, ligesom hun heller ikke havde modtaget sygedagpengene  

 mod bedre vidende, da dagpengene for perioden juli 1979 - juni 1981 var  

 beregnet i overensstemmelse med de foreliggende oplysninger.
Socialudvalget  

 var imidlertid af den opfattelse, at tilbagebetalingsbestemmelserne i  

 dagpengeloven ikke udtømmende gør op med de situationer, hvor tilbagebetaling  

 kan kræves, og at et krav om tilbagebetaling begrundet i synspunktet om  

 dobbeltforsørgelse efter omstændighederne kunne fremsættes.
 Sikringsstyrelsen har i en vejledende udtalelse til amtsankenævnet den 1.  

 juli 1982 givet udtryk for, at dagpengelovens § 24, stk. 8, er en  

 beregningsregel, og at krav om tilbagebetaling ikke kan støttes alene på  

 denne regel.
 Vedrørende adgangen til at kræve tilbagebetaling af sociale ydelser efter  

 almindelige principper om tilbagebetaling af, hvad der er udbetalt, fordi den  

 betalende urigtigt anså sig forpligtet (condictio indebiti), har  

 sikringsstyrelsen udtalt, at der ikke i den konkrete sag var grundlag herfor,  

 idet der ikke forelå en ren dobbeltforsørgelsessituation, hvor to ydelser  

 ikke blot har samme formål, men også begge er egentlige sociale ydelser.
 AFGØRELSEN, DER KLAGES OVER:
 Amtsankenævnet fandt, at beløbet ikke kunne kræves tilbagebetalt efter  

 dagpengelovens § 50, idet betingelserne herfor ikke var opfyldt, og at  

 tilbagebetalingskravet heller ikke kunne støttes på beregningsreglen i lovens  

 § 24, stk. 8, eller på en analogi af § 26, stk. 5, (om modregning i  

 efterbetaling af pension). Nævnet fandt endelig, at der ikke forelå en sådan  

 dobbeltforsørgelsessituation som efter gældende ret kunne begrunde et  

 tilbagebetalingskrav.
 KLAGEN TIL ANKESTYRELSEN:
 Socialudvalget gjorde gældende, at der kunne rejses krav om  

 tilbagebetaling ud fra princippet om dobbeltforsørgelse.
 LOVGRUNDLAG:
 I dagpengelovens dagældende § 24, stk. 8, (fra 1. januar 1983: § 24, stk.  

 9), er det fastsat, at dagpenge nedsættes med det overskydende beløb, hvis de  

 sammen med andre løbende kontantydelser, der udbetales i anledning af  

 sygefraværet, overstiger den dagpengegivende indtægt.
Efter lovens § 50, stk. 1, skal personer, der modtager ydelser efter denne  

 lov, underrette det sociale udvalg om forandringer i deres økonomiske  

 forhold, der kan medføre ændringer eller bortfald af ydelserne.
Har en person  

 undladt at give oplysninger som krævet i stk. 1, eller iøvrigt mod bedre  

 vidende uberettiget modtaget ydelser efter loven, skal det beløb, der med  

 urette er modtaget, tilbagebetales.
 ANKESTYRELSENS OVERVEJELSER OG AFGØRELSE:
 Ankestyrelsen fandt, at den kvalificerede tjenestemandspension, som  

 efterfølgende var tilkendt sikrede, skulle indgå i den samordning af ydelser  

 som tilsigtes i dagpengelovens § 24. Det beløb, som herved var udbetalt for  

 meget, kunne imidlertid hverken kræves tilbagebetalt direkte efter  

 dagpengelovens § 24 eller lovens § 50, da sikrede ikke havde tilsidesat sin  

 oplysningspligt, og ej heller iøvrigt havde modtaget dagpenge med urette på  

 tidspunktet for udbetalingen.
 Ankestyrelsen har herefter overvejet, om dansk rets almindelige regler om  

 tilbagebetaling efter et dobbeltforsørgelsessynspunkt kunne finde anvendelse,  

 idet dagpengelovens § 24 indebærer en samordning begrundet i ønsket om at  

 undgå dobbeltforsørgelse.
Ved overvejelserne af om der skal ske tilbagebetaling, er det antaget, at  

 der ikke i almindelighed kan ske tilbagesøgning af beløb, som er ydet til  

 livets opretholdelse.
Ankestyrelsen fandt, at denne regel også måtte finde  

 anvendelse på dagpenge, der var ydet som forsørgelsesgrundlag for en periode,  

 og hvor udbetalingen derefter blev standset.
I den foreliggende sag fandtes der imidlertid ikke at være tale om at  

 kræve tilbagebetaling af et forsørgelsesgrundlag, som modtageren hidtil havde  

 haft, men om at modregne et tilbagebetalingskrav i den pension, pågældende  

 efterfølgende fik udbetalt for en periode, i hvilken der var ydet dagpenge.  

 Der måtte herefter kunne stilles krav om tilbagebetaling, når kravet var  

 rejst i umiddelbar tilknytning til efterbetalingen af pension.
Efter de  

 foreliggende tidsangivelser fandtes det sociale udvalg at have rejst  

 tilbagebetalingskrav i overensstemmelse hermed.
 Ankestyrelsen ændrede herefter nævnets afgørelse, således at  

 socialudvalget var berettiget til at kræve tilbagebetaling af det beløb, som  

 var udbetalt for meget i dagpenge.
 (* 1) Smh. med SM D-002-84.
