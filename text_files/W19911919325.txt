Afslag på dagpenge ved ansøgning om adoption, idet der ikke forelå  

 beslutning fra de adoptionsundersøgende myndigheder om, at lønmodtageren i en  

 periode skulle være i hjemmet.
Der var tale om adoption af ægtefællens barn.
 SAGSFREMSTILLING:
 Kommunen traf afgørelse om, at lønmodtageren ikke havde ret til dagpenge i  

 forbindelse med orlov ved adoption.
 Kommunen har begrundet afgørelsen med, at hun ikke opfylder betingelsen  

 om, at de adoptionsundersøgende myndigheder har bestemt, at en af  

 adoptanterne i en periode skal være i hjemmet, jf. dagpengelovens § 14.
Det er oplyst, at lønmodtageren har søgt om adoption af sin ægtefælles  

 barn.
Ved adoption af stedbarn er de pensionsundersøgende myndigheder  

 (Amtskommunens adoptionssamråd) ikke inddraget.
Lønmodtageren har oplyst, at hendes mand har fået forældremyndigheden over  

 barnet ved retten i september 1990. Barnet, der er 11 måneder, har hidtil  

 været på børnehjem, men er derefter kommet hjem til faderen og hende.
Hun har  

 aftalt med sin fagforening og sin arbejdsgiver, at hun fik barselorlov i 6  

 måneder fra 1. oktober 1990. Hun har efterfølgende fået oplyst, at hun skal  

 have en attest fra adoptionsmyndigheden på, at hun skal være i hjemmet, men  

 denne attest kan hun ikke få, da det er en stedbarnsadoption, og der derfor  

 ikke kræves godkendelse.
Hun anfører, at der for barnet er lige så stort  

 behov for, at hun er i hjemmet, som hvis barnet var adopteret af andre.
Hun  

 anmoder om ændring af afgørelsen, eventuelt dispensation.
 AFGØRELSE:
 Dagpengeudvalget har på sit møde den 5. april 1991 truffet afgørelse om,  

 at lønmodtageren ikke har ret til dagpenge ved adoption, idet der ikke  

 foreligger bestemmelse fra den adoptionsundersøgende myndighed om, at hun i  

 en periode skal være i hjemmet, jf. dagpengelovens § 14. Der er ikke hjemmel  

 til at dispensere fra bestemmelsen.
 Dagpengeudvalget tiltræder således kommunens afgørelse.
