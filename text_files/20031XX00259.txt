Skriftlig fremsættelse (4. februar 2004) Justitsministeren  

  

 (Lene Espersen):
 Herved tillader jeg mig for Folketinget at fremsætte:
Forslag til lov om  

 politiets virksomhed (Lovforslag nr.
L 159).
 Formålet med lovforslaget er at etablere et samlet og tidssvarende  

 lovgrundlag for politiets almindelige virksomhed og herunder bl.a. fastlægge  

 de  

 grundlæggende principper for politiets magtanvendelse.
Det retlige grundlag for politiets virksomhed findes i dag i  

 en række forskellige love og administrative forskrifter mv.
Lovene dækker  

 vidt  

 forskellige områder af samfundslivet, og de stammer for nogles vedkommende  

 fra  

 det 19. århundrede.
Inden for strafferetsplejen er politiets adfærd over for  

 borgerne i de seneste årtier blevet undergivet en moderniseret og detaljeret  

 lovgivning.
I modsætning hertil er der kun få og meget generelle lovregler om  

 politiets indgreb og magtanvendelse som led i den almindelige  

 ordenshåndhævelse  

 uden for strafferetsplejen.
 Med lovforslaget sker der en grundlæggende og samlet  

 lovregulering af politiets almindelige virke, herunder på centrale områder  

 som  

 politiets magtanvendelse og politiets indgreb over for borgerne uden for  

 strafferetsplejen.
Lovforslaget bygger på Politikommissionens betænkning  

 1410/2002 og svarer med nogle ændringer navnlig af redaktionel karakter til  

 kommissionens lovudkast.
Denne del af lovforslaget tilsigter i det væsentlige  

 at lovfæste gældende ret.
Herudover foreslås en særlig bestemmelse om  

 politiets  

 adgang til stikprøvevisitation på bestemte steder med henblik på at finde  

 ulovlige våben.
 Lovforslaget har følgende hovedindhold:
 Der foreslås for det første en bestemmelse om politiets  

 formål og virke og en almindelig bestemmelse om de opgaver, politiet skal  

 varetage.
Lovforslaget indeholder dernæst bestemmelser om politiets  

 adgang til uden for strafferetsplejen at foretage indgreb over for borgerne.  

 Bestemmelserne regulerer politiets virksomhed i forhold til opretholdelse af  

 almindelig orden og sikkerhed, herunder særligt i forhold til børn, syge og  

 hjælpeløse samt berusede personer.
Med lovforslaget sker der bl.a. en  

 udtrykkelig regulering af adgangen til at anbringe berusede personer i  

 detention, herunder også regler om, i hvilket omfang personer under 18 år kan  

 anbringes i detention.
 Herudover indeholder lovforslaget en sammenskrivning og  

 modernisering af gældende regler om politiets opgaver og indgreb ved  

 forsamlinger og opløb, herunder bl.a. regler om, at politiet skal beskytte  

 borgernes ret til at forsamle sig, og regler om politiets adgang til at give  

 påbud eller forbud vedrørende afholdelsen af forsamlinger i tilfælde, hvor  

 der  

 er fare for sikkerhed, orden eller fred.
Som nævnt indeholder lovforslaget endvidere en ny  

 bestemmelse om visitation mv. på bestemte steder med henblik på at  

 kontrollere,  

 om nogen besidder eller bærer ulovlige våben (stikprøvevisitation). Formålet  

 med bestemmelsen er at øge befolkningens tryghed ved at forbedre politiets  

 muligheder for at forebygge alvorlig voldskriminalitet og anden kriminalitet,  

 der indebærer fare for liv, helbred og velfærd, på særlig udsatte steder mv.  

 Det foreslås, at politiet på steder, hvor der efter våbenloven gælder forbud  

 mod at besidde eller bære knive mv., kan visitere personer samt undersøge tøj  

 og genstande, herunder køretøjer, med henblik på at kontrollere, om nogen  

 besidder eller bærer ulovlige våben.
Visitation efter den foreslåede  

 bestemmelse kan kun ske, hvis der konkret er grund til det  f.eks.  

 efter  

 alvorlige voldstilfælde med brug af kniv på det pågældende sted - og kun på  

 grundlag af en forudgående skriftlig beslutning fra politimesteren eller den,  

 som denne bemyndiger hertil.
Der fastlægges endvidere i lovforslaget en angivelse af de  

 opgaver, hvor politiet har adgang til at anvende magt, og der fastsættes  

 generelle betingelser for politiets magtanvendelse både uden for og inden for  

 strafferetsplejen.
Det fremgår bl.a. af den foreslåede bestemmelse, at  

 politiet  

 kun må anvende magt, når det er nødvendigt, og at magtanvendelsen skal være  

 forsvarlig og så skånsom, som omstændighederne tillader, samt proportional i  

 forhold til de interesser, der søges beskyttet med magtanvendelsen.
Det  

 fastslås, at det skal indgå i forsvarlighedsvurderingen, om magtanvendelsen  

 indebærer risiko for, at udenforstående kan komme til skade.
Lovforslaget indeholder i tilknytning hertil særlige  

 bestemmelser om politiets anvendelse af de mest indgribende magtmidler, som  

 politiet besidder, dvs. skydevåben, hund, stav og gas.
Der foreslås en  

 bestemmelse, som fastlægger, i hvilke situationer og under hvilke nærmere  

 betingelser de enkelte magtmidler må anvendes, herunder regler om forudgående  

 varsel mv.
Der foreslås bl.a. skærpede regler om, hvornår politiet kan  

 benytte  

 stav og hund i situationer, hvor politiet mødes med passiv modstand.
Den  

 foreslåede bestemmelse herom indebærer i praksis, at politiet i første række  

 skal overveje at anvende gas i situationer, hvor en større menneskemængde  

 alene  

 yder passiv modstand.
 Lovforslaget indeholder hjemmel til, at justitsministeren  

 kan fastsætte nærmere bestemmelser om anvendelse af magtmidler.
 Lovforslaget indeholder endvidere en bestemmelse, der  

 regulerer politiets adgang til at lade foranstaltninger udføre som  

 selvhjælpshandlinger.
 Endelig foreslås en bemyndigelsesbestemmelse, hvorefter  

 justitsministeren ved bekendtgørelse kan fastsætte nærmere regler om sikring  

 af  

 den offentlige orden mv. svarende til de regler, der i dag navnlig er fastsat  

 i  

 lokale politivedtægter.
 Idet jeg i øvrigt tillader mig at henvise til lovforslaget  

 og de ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
