Skriftlig fremsættelse (3. maj 2019) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af ligningsloven og kursgevinstloven (Ophævelse af visse regler om beskatning af renter og kursgevinster og -tab på hybrid kernekapital m.v.) (Lovforslag nr.
L 233) Forslaget ophæver retten til det særlige fradrag for såkaldt hybrid kernekapital.
Dermed kommer Danmark på linje med lande som Holland og Sverige.
Provenuet disponeres som led i Aftale om ret til seniorpension for nedslidte mellem regeringen, Dansk Folkeparti og Radikale Venstre.
 Den særlige fradragsret kan ifølge EU-Kommissionen medføre en positiv forskelsbehandling af den finansielle sektor, som kan udgøre statsstøtte, der ikke er forenelig med EUs statsstøtteregler.
Fradragsretten for hybrid kernekapital er endvidere et levn fra tiden efter finanskrisen, hvor Folketingets partier krævede en bedre polstring af bankerne, end tilfældet havde været før krisen.
Bankerne står imidlertid i dag helt anderledes bedre rustet til at klare sig, uden at de behøver særlige fordele frem for andre erhverv.
 Det foreslås på denne baggrund at ophæve regler, som i dag giver finansielle udstedere fradragsret for renteudgifter på såkaldt hybrid kernekapital m.v., uanset at de almindelige skatteretlige kriterier for, at der er tale om renter, ikke er opfyldt.
En eventuel fradragsret for renteudgifter på hybrid kernekapital m.v. vil herefter bero på de almindelige skatteretlige kriterier for rentefradrag, hvilket allerede er tilfældet for ikke-finansielle udstedere.
Tilsvarende indebærer forslaget, at investorers renteindtægter og gevinster og tab på hybrid kernekapital m.v. udstedt af finansielle virksomheder skal behandles efter de almindelige skatteretlige regler.
 Med lovforslaget sikres således, at der ikke kan rejses tvivl, om de danske regler stemmer overens med EUs statsstøtteregler.
 Af hensyn til, at lovforslaget kan træde i kraft hurtigst muligt, fremsættes lovforslaget nu og er endvidere sendt i høring samtidig med fremsættelsen den 3. maj med frist den 11. maj 2019. Jeg beklager selvfølgelig, at lovforslaget er sendt i høring med så kort frist.
Lovforslaget skønnes at medføre et umiddelbart offentligt merprovenu på ca. 230 mio. kr. i 2019 og 460 mio. kr. fra 2020 og frem.
Efter tilbageløb og adfærd skønnes et offentligt merprovenu på ca. 175 mio. kr. i 2019 og 350 mio. kr. fra 2020 og frem.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. juli 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
