 Arbejdsformidlingskontorerne.
1. Den af arbejdsdirektoratet hidtil udarbejdede  

 »Oversigt over de til arbejdsformidlingskontorerne anmeldte ledige  

 pladser, som de enkelte kontorer ikke selv har kunnet besætte (bortset fra  

 lærepladser)», erstattes fra og med tirsdag den 28. januar 1975 af en  

 »landspladsliste«, der udarbejdes i samarbejde med I/S  

 Datacentralen.
Omlægningen berører foreløbig ikke den månedlige oversigt over  

 ledige lærerpladser.
 2. Formålet med landspladslisten er som hidtil at  

 forsyne arbejdsformidlingskontorerne med et arbejdsredskab, som sætter det  

 enkelte kontor i stand til at få overblik over omfanget og arten af ledige  

 pladser over alt i landet, som kontorerne ikke umiddelbart selv har kunnet  

 besætte.
3. Med omlægningen til EDB har arbejdsdirektoratet  

 tilstræbt at give kontorerne en stillingsoversigt, der - bl.a. ved mere  

 detaljerede oplysninger om den enkelte stilling - skulle være et bedre  

 arbejdsredskab i den interlokale arbejdsformidling.
Samtidig skulle den nye  

 ordning reducere såvel kontorernes arbejde i forbindelse med indberetningen  

 som arbejdsdirektoratets redaktionsarbejde.
 4. Tidsplan for indrapportering til og udsendelse af  

 listen ændres således:
 Kontorerne afgører om tirsdagen hvilke pladser, der ønskes bragt på  

 landspladslisten, idet oplysning herom skal være arbejdsdirektoratet i hænde  

 onsdag med morgenposten(om fornødent eventuelt med ekspresforsendelse).
 Listen vil efter bearbejdelse på Datacentralen, trykning og samling afgå  

 fra arbejdsdirektoratet om fredagen og være kontorerne i hænde lørdag.
 (Den nuværende oversigt omfatter ledige pladser pr. fredag, som  

 direktoratet modtager oplysning om om mandagen, idet oversigten efter  

 redaktion og trykning m.v. er kontorerne i hænde om fredagen).
 5. Hvilke pladser, der skal optages på  

 landspladslisten, afgøres som hidtil i princippet af de enkelte kontorer, og  

 hovedprincippet er som hidtil, at en til kontoret anmeldt ledig plads først  

 skal søges besat ved kontorets egen foranstaltning.
 Indrapportering til landspladslisten bør dog finde sted omgående, det vil  

 sige ved første ugentlige indrapportering efter modtagelsen af pladstilbudet  

 - og sideløbende med kontorets egne foranstaltninger, herunder eventuelt  

 publicering i en lokal pladsliste - når kontoret skønner, at pladsen ikke  

 umiddelbart kan besættes lokalt.
Ved vurdering af om man skal afvente kontorets egne bestræbelser på at få  

 stillingen besat, må der bl.a. lægges vægt på, om den ledige stilling  

 forudsætter kvalifikationer, som i den givne situation ikke skønnes i  

 tilstrækkelig grad at kunne opfyldes af de aktuelt arbejdssøgende inden for  

 kontorets område.
Endvidere må kontoret vurdere om arbejdskraftudbuddet inden  

 for faget/branchen i almindelighed er så lille, at landsdækkende publicering  

 skønnes hensigtsmæssig for at få pladsen besat med en kvalificeret  

 arbejdssøgende og for at give kvalificerede arbejdssøgende mulighed for at  

 søge stillingen.
 Samtidig må kontoret tage hensyn til, om arbejdet er af en sådan  

 påregnelig varighed, at det vil være rimeligt at tilbyde det til  

 arbejdssøgende fra andre egne af landet.
 Arbejdsdirektoratet forudser, at det under andre betingelser på  

 arbejdsmarkedet end de nuværende kan blive aktuelt med supplerende  

 retningslinier til brug ved afgørelsen af eventuel optagelse af ledige  

 pladser på landspladslisten.
 6. Såvel ved indrapporteringen til direktoratet på  

 (AF-oversigten) som på landspladslisten karakteriseres pladstilbudene med et  

 femcifret nr. fra »Nordisk erhvervsklassificering - systematisk  

 fortegnelse over erhvervsområder, erhvervsgrupper og enkelte erhverv«,  

 arbejdsdirektoratet, 1969.
 Direktoratet er helt klar over, at den foreliggende udgave af Nordisk  

 erhvervsklassificering ikke er velegnet til formålet, men forventer, at man  

 ved anvendelsen til landspladslisten vil indhøste erfaringer, som man kan  

 drage nytte af ved en kommende revision af erhvervsklassificeringen.
 7. Til brug ved kontorernes indrapportering til  

 arbejdsdirektoratet af ledige pladser, der ønskes optaget på  

 landspladslisten, vedlægges et antal eksemplarer af en vejledning, som  

 direktoratet har udarbejdet i samarbejde med Datacentralen og medarbejdere  

 ved de arbejdsformidlingskontorer, som har afprøvet systemet.
 Eventuelle yderligere eksemplarer af vejledningen kan rekvireres ved  

 henvendelse til direktoratet.
 8. Sidste indrapportering af ledige pladser efter det  

 nu anvendte system foretages pr. fredag den 24/1 1975.
 Første AF- oversigt efter det nye system udarbejdes pr. tirsdag den 28/1  

 1975.
 9. Hvert arbejdsformidlingskontor anmodes om at  

 oplyse, hvilken medarbejder ved kontoret, der skal være ansvarlig for  

 indrapporteringen af ledige pladser.
 Disse medarbejdere indkaldes hermed til et 1.dags instruktionsmøde, der  

 afholdes på Østergårds Hotel, Silkeborgvej 94, Herning, torsdag den 23/1 1975  

 for kontorerne vest for Storebælt og på arbejdsformidlingskontoret i Roskilde  

 mandag den 27/1 1975 for kontorerne øst for Storebælt, begge steder kl.  

 10.30.
 Det forudsættes, at hver af de pågældende medarbejdere herefter instruerer  

 de kolleger på kontoret, der skal bistå dem og/eller være afløsere for dem.
 De arbejdsformidlingschefer, som måtte finde det hensigtsmæssigt og i  

 øvrigt kan afse den fornødne tid, vil være velkomne til at deltage i  

 instruktionsmøderne.
 10. Til brug for kontorernes indrapportering vedlægges  

 3 eksemplarer af AF-oversigten.
 Endvidere vedlægges til orientering et prøvetryk af en side af  

 landspladslisten.
 P.D.V.
Knud Skovmand ktchef /Villy Olsen eksp.sekr.
 Vejledningen, AF-oversigten og prøvetrykket af landspladslisten er her  

 udeladt.
