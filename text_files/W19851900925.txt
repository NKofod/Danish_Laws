 Det forhold, at en ansøger i forbindelse med påbegyndelse af  

 beskæftigelsesarbejde havde udmeldt sig af sin hidtidige faglige organisation  

 uden at lade sig overflytte til den arbejdsløshedskasse, inden for hvis  

 område han fik beskæftigelse, fandtes ikke at kunne anses for uforsvarlig  

 økonomi, da der ikke er pligt til at være medlem af en arbejdsløshedskasse.
 REDEGØRELSE FOR SAGEN:
En ansøger, der var medlem af en faglig organisation A, fik i april 1982 9  

 måneders arbejde som langtidsledig.
Det pågældende arbejde hørte under den  

 faglige organisation B's område.
Ansøgeren kunne herefter ikke længere være  

 medlem af A, men havde mulighed for at lade sig overføre til B's  

 arbejdsløshedskasse.
Han ønskede imidlertid ikke at være medlem af nogen  

 organisation med politisk eller religiøst tilhørsforhold og meldte sig derfor  

 ud af A uden at lade sig overføre til B's arbejdsløshedskasse.
Da  

 beskæftigelsesarbejdet ophørte i januar 1983, var ansøgeren således ikke  

 berettiget til arbejdsløshedsdagpenge, og han søgte derfor det sociale udvalg  

 om kontanthjælp efter bistandsloven.
Udvalget bevilgede hjælp med  

 tilbagebetalingspligt efter bistandslovens § 26, stk. 1, nr. 1, idet udvalget  

 fandt, at ansøgerens afvisning af at være medlem af en arbejdsløshedskasse,  

 hvorved han afskar sig fra muligheden for at få dagpenge, måtte betragtes som  

 uforsvarlig økonomi.
 Ansøgeren havde både over for det sociale udvalg og over for  

 amtsankenævnet anført, at der er organisationsfrihed her i landet.
 AFGØRELSEN, DER KLAGES OVER:
Amtsankenævnet ophævede tilbagebetalingskravet efter bistandslovens § 26,  

 stk. 1. nr. 1. Nævnet lagde vægt på ansøgerens oplysninger om, at han ikke  

 kunne fortsætte sit medlemskab af A, men skulle overføres til B, hvilken  

 fagforening han ikke ønskede at være medlem af.
Efter det oplyste om  

 baggrunden for ansøgerens behov for hjælp til forsørgelse fandtes der  

 herefter ikke at foreligge uforsvarlig økonomi, hvorfor ansøgerens forhold  

 ikke kunne henføres under lovens § 26, stk. 1, nr. 1.
 KLAGEN TIL ANKESTYRELSEN:
 Det sociale udvalg gjorde gældende, at der var tale om uforsvarlig  

 økonomi, da ansøgeren udmeldte sig af arbejdsløshedskassen og derved afskar  

 sig fra muligheden for at forsørge sig selv med indtægt i form af  

 arbejdsløshedsdagpenge, når beskæftigelsesarbejdet var afsluttet.
 LOVGRUNDLAG:
 Efter bistandslovens § 26, stk. 1, nr. 1, kan det sociale udvalg træffe  

 beslutning om tilbagebetaling, når der må ydes en person hjælp på grund af  

 pågældendes uforsvarlige økonomi, ubegrundede opgivelse af et arbejde eller  

 nægtelse af at påtage sig anvist arbejde.
 ANKESTYRELSENS AFGØRELSE:
 Da der ikke er pligt til at være medlem af en arbejdsløshedskasse, fandt  

 ankestyrelsen ikke, at det forhold, at ansøgeren i forbindelse med  

 påbegyndelse af beskæftigelsesarbejde udmeldte sig af A uden at lade sig  

 overflytte til B's arbejdsløshedskasse, kunne anses for at være uforsvarlig  

 økonomi, jfr. bistandslovens § 26, stk. 1, nr. 1.
 Ankestyrelsen tiltrådte således amtsankenævnets afgørelse.
