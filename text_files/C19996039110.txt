Cirkulæreskrivelse om meddelelse om  

 optjening af beskæftigelseskravet Kommentar m.v.:
 Hvis ansættelse i jobtræning ikke er et tilbud i henhold til  

 en gyldig handlingsplan, og betingelserne for udbetaling af løntilskud  

 til arbejdsgiveren af den grund ikke kan anses for at have været  

 opfyldt, anses medlemmets beskæftigelse ikke for et tilbud efter lov om  

 en aktiv arbejdsmarkedspolitik, men for ordinær beskæftigelse, og  

 beskæftigelsen kan derfor medregnes ved opgørelsen af  

 beskæftigelseskravet.
 Meddelelse om afgørelsen:
Ifølge  "Ansættelsesaftale for  

 funktionærer/ikke-funktionærer ved ansættelse i henhold til  

 lov om en aktiv arbejdsmarkedspolitik" var et medlem i perioden 21. august  

 1995 til 21. februar 1996 ansat i jobtræning til buskørsel og  

 forefaldende arbejde.
Ansættelsesaftalen blev underskrevet af  

 arbejdsgiveren den 17. august 1995 og af medlemmet den 23. august 1995. Der  

 var sat kryds i feltet "De ansættes i jobtræning".
 Arbejdsformidlingen sendte den 24. august 1995 en handlingsplan til  

 medlemmet, hvoraf det fremgik, at medlemmet  skulle være i privat  

 jobtræning som chauffør i perioden fra den 21. august 1995 til  

 den 18. februar 1996.
 Arbejdsformidlingen udbetalte tilskud til medlemmets løn i perioden  

 fra den 21. august 1995 til den 18. februar 1996.
Medlemmet har i sagen anført, at medlemmet selv havde fundet  

 arbejdet, og at arbejdsgiveren efterfølgende havde kontaktet  

 Arbejdsformidlingen for at spørge, "om han kunne få tilskud" til  

 medlemmet.
Arbejdsformidlingen havde derfor udarbejdet en individuel  

 handlingsplan.
Medlemmet ville ikke underskrive handlingsplanen, bl.a. fordi  

 medlemmet selv havde fundet arbejdet, og fordi der var tale om en  

 handlingsplan, som Arbejdsformidlingen havde udarbejdet uden medlemmets  

 medvirken.
 Direktoratet traf afgørelse om, at medlemmets  

 beskæftigelse i perioden 21. august 1995 til 18. februar 1996 ikke  

 kunne medregnes ved opgørelsen af beskæftigelseskravet.
 Direktoratet lagde vægt på, at medlemmet ifølge  

 "Ansættelsesaftale for funktionærer/ikke-funktionærer ved  

 ansættelse i henhold til lov om en aktiv arbejdsmarkedspolitik" var  

 ansat i jobtræning, at der blev ydet tilskud til medlemmets løn  

 i perioden, og at der derfor  var tale om beskæftigelse, hvortil der  

 blev ydet offentligt tilskud.
 I sin klage over direktoratets afgørelse anførte medlemmet,  

 at der havde være tale om ordinært arbejde, idet arbejdsgiveren  

 selv havde kontaktet medlemmet, at han øjeblikkeligt havde haft brug  

 for arbejdskraft, ligesom der ikke havde været tale om  

 merbeskæftigelse, hvilket var en betingelse for jobtræning.  

 Medlemmet anførte endvidere, at det ikke kunne være rigtigt, at  

 Arbejdsformidlingen og arbejdsgiveren kunne træffe aftaler, uden at den  

 ansatte var klar over det.
I forbindelse med Arbejdsmarkedets Ankenævns behandling af klagen  

 udtalte Arbejdsmarkedsstyrelsen den 19. august 1998, at der efter Styrelsens  

 opfattelse først forelå en gyldig handlingsplan, når  

 handlingsplanen var underskrevet af både Arbejdsformidlingen og den  

 ledige, og at det var Styrelsens opfattelse, at startdatoen for den lediges  

 påbegyndelse i et konkret tilbud ikke kunne fastsættes med  

 tilbagevirkende kraft i forhold til handlingsplanens oprettelsesdato.  

 Styrelsen udtalte videre, at handlingsplanen i den foreliggende sag ikke blev  

 underskrevet af medlemmet, og at der derfor ikke forelå en gyldig  

 handlingsplan forud for afgivelse af tilbud om privat jobtræning.  

 Medlemmets ansættelse  kunne derfor ikke betragtes som deltagelse i  

 tilbud om jobtræning.
Betingelserne for udbetalingen af  

 løntilskud til arbejdsgiveren kunne allerede af den grund ikke anses  

 for opfyldt.
 Arbejdsmarkedets Ankenævn traf afgørelse om, at  

 medlemmets beskæftigelse i perioden fra den 21. august 1995 til den 18.  

 februar 1996 kan medregnes ved opgørelsen af  

 beskæftigelseskravet.
 Ankenævnet fandt således, at medlemmet i den nævnte  

 periode ikke havde deltaget i tilbud om jobtræning, men at medlemmet  

 havde haft ordinær beskæftigelse.
Ankenævnet har ved afgørelsen lagt Arbejdsmarkedsstyrelsens  

 udtalelse af 19. august 1998 til grund.
Ankenævnet har herved lagt  

 vægt på, at medlemmets ansættelse efter  

 Arbejdsmarkedsstyrelsens opfattelse ikke kunne betragtes som deltagelse i  

 tilbud om jobtræning, og at betingelserne for udbetalingen af  

 løntilskud til arbejdsgiveren allerede af den grund ikke kunne anses  

 for at have været opfyldt.
