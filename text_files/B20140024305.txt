Bekendtgørelse om ændring af bekendtgørelse om nationalt tilskud til obligatoriske randzoner § 1 I bekendtgørelse nr. 1100 af 13. september 2013 om nationalt tilskud til obligatoriske randzoner, som ændret ved bekendtgørelse nr. 1212 af 18. oktober 2013 og bekendtgørelse nr. 1235 af 29. oktober 2013, foretages følgende ændringer:
 1. Indledningen affattes således:
»I medfør af tekstanmærkning nr. 159 til § 24.23.03 i Finansloven for finansåret 2014 fastsættes efter bemyndigelse:« 2. § 1, stk. 1, affattes således:
»Formålet med ordningen er at yde tilskud for randzonearealer for perioden fra den 1. september 2012 til og med den 31. december 2013. Tilskud ydes som de minimis-støtte i overensstemmelse med Kommissionens forordning (EU) nr. 1408/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte i landbrugssektoren.
Der ydes dog ikke tilskud til kriseramte virksomheder.« 3. I § 2 indsættes som nr. 14:
»14) Kriseramt virksomhed: For enkeltmandsvirksomheder forstås ved kriseramt, at bedriften er under konkursbehandling, der regnes fra det tidspunkt, hvor der er indleveret en konkursbegæring, eller bedriften er under rekonstruktionsbehandling, og hvor det på ansøgningstidspunktet står klart, at rekonstruktionsforløbet ikke fører til en aftale om tvangsakkord og/eller virksomhedsoverdragelse.
For øvrige virksomheder gælder herudover, at selskabet betragtes som kriseramt, når over halvdelen af den tegnede kapital er forsvundet, og over en fjerdedel af denne kapital er gået tabt i løbet af de sidste 12 måneder.
En enkeltmandsvirksomhed er en privat ejet selskabsform, ejet af en enkelt fysisk person, der personligt og ubegrænset hæfter for virksomhedens forpligtelser. Øvrige selskaber kan være selskaber med begrænset ansvar (A/S, Aps, amba mv.) samt selskaber med ubegrænset ansvar (I/S mv.).« 4. § 8 affattes således:
»§ 8. Tilskuddet beregnes på grundlag af tilskudssatserne i § 9, hvis det derved beregnede tilskud ligger inden for rammerne af bestemmelserne i Kommissionens forordning (EU) nr. 1408/2013. I øvrige tilfælde beregnes tilskuddet på grundlag af tilskudssatserne i § 9 efter nedsættelse med samme procentsats, der fastsættes således, at det derved beregnede tilskud udgør det fulde beløb inden for rammerne af bestemmelserne i den nævnte forordning.« 5. I § 10, nr. 2, ændres »jf. § 8, stk. 3« til: »jf. § 8«.
 6. § 12 affattes således:
»§ 12. Tilskuddet overføres til ansøgers NemKonto.« § 2 Bekendtgørelsen træder i kraft den 20. marts 2014.
