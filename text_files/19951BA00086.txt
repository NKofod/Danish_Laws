Nr BSF 86 Forslag til folketingsbeslutning om afskaffelse af visse vederlagsfrie  

 tilbud i det offentlige sygehusvæsen Fremsat af Jørgen Winther (V) Tove Fergo (V) Kim Mouritsen (V) Jens  

 Vibjerg (V) den 7. februar 1996 Folketinget opfordrer regeringen til at fremsætte lovforslag, der medfører, at følgende behandlinger ikke længere indgår som vederlagsfrie tilbud i det offentlige sygehusvæsen eller hos privatpraktiserende speciallæger:
- refertilisation, - rituel omskæring, - insemination af lesbiske kvinder.
Bemærkninger til forslaget Den 30. november 1995 stod 166 mænd på venteliste til refertilisation i  

 det offentlige sygehusvæsen.
Disse mænd har først ønsket at få foretaget en gratis sterilisation,  

 senere har de fortrudt sterilisationen og ønsker så en ny operation, så de  

 atter kan gøres fertile.
Venstre finder det ganske urimeligt, at disse mænd  

 skal beslaglægge en kostbar operationsstue i det offentlige sygehusvæsen, når  

 der samtidig er lange ventelister på operation for mange alvorlige sygdomme.  

 Venstre finder, at personer, der ønsker en sådan operation foretaget, selv må  

 betale de omkostninger, der er forbundet med operationen.
 Forslagsstillerne finder det ligeledes urimeligt, at det offentlige  

 sygehusvæsen skal foretage rituelle omskæringer af drengebørn ganske gratis.  

 Vort sygehusvæsen skal behandle sygdomme, og det er ikke en sygdom, at en  

 dreng har en forhud.
Det er også nødvendigt, at Folketinget fastsætter en klar afgrænsning,  

 således at lesbiske kvinder ikke kan forvente at blive kunstigt befrugtet i  

 det danske sygehusvæsen.
Det kan på ingen måde betegnes som en sygdom, at to  

 kvinder ikke kan få børn.
Med dette beslutningsforslag påbegyndes den nødvendige prioritering af  

 behandlingen af sygdomme i det danske sundhedsvæsen.
Det er nemlig  

 Folketinget, der har det overordnede ansvar for, hvilke sygdomme der skal  

 behandles vederlagsfrit i det offentlige sundhedsvæsen.
Det nytter ikke  

 meget, at det enkelte amt udelukker nogle sygdomme fra behandlingslisten, når  

 der findes et frit sygehusvalg i Danmark.
Patienterne kan jo altid bare vælge  

 et andet amt, hvor den ønskede behandling kan tilbydes.
