Cirkulære om politiets fjernelse og afhændelse af køretøjer Kapitel 1 Politiets fjernelse af køretøjer Omfattede køretøjer § 1. Politiet kan foranledige køretøjer som nævnt i nr. 1-4 fjernet, hvis de henstår på et område, der er omfattet af færdselsloven:
1) køretøjer, der er henstillet i strid med gældende bestemmelser om standsning eller parkering, 2) havarerede eller i øvrigt defekte køretøjer, 3) registreringspligtige køretøjer, der henstår uden nummerplader, og 4) køretøjer uden værdi, der må anses for efterladt af ejeren som skrot, og som henstår på en måde, der kan være til fare eller ulempe for færdslen.
 Stk. 2. Adgangen til at fjerne køretøjer, der er nævnt i stk. 1, nr. 1-2 og 4, omfatter også ikke-registreringspligtige køretøjer, herunder cykler og knallerter.
Partshøring § 2. Inden et køretøj fjernes, skal politiet i overensstemmelse med forvaltningslovens § 19, stk. 1, gøre ejeren bekendt med, at politiet agter at fjerne køretøjet, årsagen hertil og hvilke udgifter, ejeren hæfter for, jf. § 11, stk. 2. Ejeren skal endvidere have lejlighed til at fremkomme med en udtalelse inden udløbet af en frist, som fastsættes af politiet, jf. dog § 3.
 Stk. 2. Er ejeren ukendt, og kan oplysning om den pågældendes identitet ikke umiddelbart fremskaffes, påhviler det politiet at søge ejerens identitet oplyst.
 Stk. 3. For registreringspligtige køretøjer, hvor registreringsnummeret eller stelnummeret kendes eller kan udfindes, rekvireres oplysning om ejerens (brugerens) navn og adresse i Centralregisteret for Motorkøretøjer.
 Stk. 4. Cykler og ikke-registreringspligtige knallerter fremlyses ved indberetning af stelnummer til Cykelregisteret.
 Stk. 5. I andre tilfælde fremlyses køretøjet ved indberetning af stelnummer til registeret for efterlyste køretøjer.
 § 3. Bestemmelsen i § 2, stk. 1, finder ikke anvendelse, hvis ejerens interesse i, at sagens afgørelse udsættes, findes at burde vige for væsentlige hensyn til offentlige eller private interesser, der taler imod en sådan udsættelse, eller hvis forelæggelse af oplysningerne for ejeren af køretøjet vil være forbundet med væsentlige vanskeligheder, jf. forvaltningslovens § 19, stk. 2, nr. 3 og 5, 2. led.
 Stk. 2. Er føreren eller ejeren til stede, opfordres denne til selv at fjerne køretøjet.
Stk. 3. Er hverken føreren eller ejeren til stede, eller undlader en tilstedeværende fører eller ejer at efterkomme politiets opfordring om at fjerne køretøjet, borttransporteres køretøjet ved politiets foranstaltning.
Det samme gælder i de tilfælde, hvor et køretøj skal fjernes, efter at ejeren i forbindelse med partshøring er fremkommet med en udtalelse eller efter udløbet af den frist, der er nævnt i § 2, stk. 1.
Opbevaring § 4. Køretøjet bringes til politiets opbevaringsplads.
Anviser køretøjets fører eller ejer anden lovlig opbevaringsplads, bringes køretøjet til den anviste plads, hvis afstanden til denne højst er 20 km, eller den ligger nærmere end politiets opbevaringsplads.
Kapitel 2 Håndtering af indbragte køretøjer af værdi Udfindelse af ejeren § 5. Er ejeren af et køretøj, som er indbragt efter § 1, og som ikke er uden værdi, jf. § 12, stk. 5, ukendt, og kan oplysning om den pågældendes identitet ikke umiddelbart fremskaffes, påhviler det politiet at søge ejerens identitet oplyst. § 2, stk. 3-5, finder tilsvarende anvendelse.
Underretning af ejeren § 6. Hvis politiet efter § 5, jf. § 2, stk. 3-5, har fået oplysning om identiteten af køretøjets ejer, underrettes denne snarest muligt, eventuelt telefonisk, om indbringelsen og de udgifter, vedkommende hæfter for, jf. § 11, stk. 2. Politiet træffer samtidig aftale med ejeren om afhentning af køretøjet inden en meget kort frist, normalt højst 8 dage.
Stk. 2. Afhentes køretøjet ikke som aftalt, eller har aftale ikke kunnet indgås, forkyndes der for ejeren en tilkendegivelse om den stedfundne indbringelse.
Tilkendegivelsen skal indeholde oplysning om tidspunktet for indbringelsen og om opbevaringsstedet.
Tilkendegivelsen skal tillige indeholde meddelelse om, at køretøjet opbevares på ejerens regning og risiko, og at køretøjet uden yderligere varsel vil blive solgt ved offentlig auktion eller, hvis dette skønnes at ville indbringe et større beløb, til ophugning, hvis køretøjet ikke afhentes inden en frist, der er fastsat i tilkendegivelsen.
Stk. 3. Den frist, der fastsættes i medfør af stk. 2, regnes fra tidspunktet for forkyndelsen og bør normalt fastsættes til 14 dage.
Kortere frist kan fastsættes, hvis de konkrete omstændigheder tilsiger det, herunder når der ved den i stk. 1 nævnte aftale med ejeren er indrømmet en frist til afhentning på mere end 8 dage.
For køretøjer, der er registreret i udlandet, bør fristen normalt sættes til 4 uger.
 Stk. 4. Forkyndelsen iværksættes ved politiets foranstaltning i overensstemmelse med reglerne om forkyndelser mv. i retsplejelovens kap. 17.
 Underretning af rettighedshavere mv.
 § 7. Politiet skal undersøge, om der i bilbogen er tinglyst ejendomsforbehold, panterettigheder eller retsforfølgning vedrørende det indbragte køretøj.
Stk. 2. Bliver politiet herved eller på anden måde bekendt med, at et indbragt køretøj er behæftet med ejendomsforbehold, panterettigheder eller retsforfølgning, forkyndes der for rettighedshaverne en tilkendegivelse om den stedfundne indbringelse.
Tilkendegivelsen skal indeholde oplysning om tidspunktet for indbringelsen og om opbevaringsstedet.
Tilkendegivelsen skal tillige indeholde meddelelse om, at køretøjet vil blive solgt ved offentlig auktion eller, hvis dette skønnes at ville indbringe et større beløb, til ophugning, hvis det ikke afhentes af ejeren inden den frist, der er fastsat efter § 6, stk. 3.
 Stk. 3. Er køretøjet udenlandsk registreret, må salg ikke finde sted, før SKAT er underrettet og har fået lejlighed til at varetage sine interesser, f.eks. ved overtagelse af køretøjet.
Salg af indbragte køretøjer § 8. Hvis ejeren ikke retter henvendelse til politiet om udlevering af det indbragte køretøj inden udløbet af den frist, der er fastsat i medfør af § 6, stk. 3, sælges køretøjet snarest muligt ved offentlig auktion.
Eventuelle rettighedshavere skal forinden afholdelsen af offentlig auktion underrettes om tidspunktet og stedet for auktionen.
Køretøjet bør tidligst sælges 14 dage efter indbringelsen.
Skønner politiet, at salg til ophugning vil kunne indbringe et større beløb end nettoprovenuet ved salg på auktion, kan køretøjet i stedet sælges til ophugning.
I tvivlstilfælde indhentes erklæring fra en synsvirksomhed.
Stk. 2. Har ejerens identitet ikke kunnet oplyses, og er 14 dage forløbet siden køretøjets indbringelse, sælges køretøjet snarest muligt.
Skønner politiet, at salg til ophugning vil kunne indbringe et større beløb end nettoprovenuet ved salg på auktion, kan køretøjet i stedet sælges til ophugning.
I tvivlstilfælde indhentes erklæring fra en synsvirksomhed.
 § 9. Salg af indbragte registreringspligtige køretøjer, hvis ejer er ukendt, indberettes straks til registeret for efterlyste køretøjer med oplysning om stelnummer.
Udlevering af indbragte køretøjer og inddrivelse af omkostninger § 10. Rettes der inden salg af køretøjet henvendelse til politiet fra ejeren (brugeren), der som fører har henstillet køretøjet, om udlevering af det indbragte køretøj, sker udlevering mod betaling af udgifterne ved køretøjets indbringelse og opbevaring.
Stk. 2. Begæres køretøjet udleveret af ejeren, og oplyser denne, at køretøjet var henstillet af en anden, hvis navn og adresse samtidig oplyses, udleveres køretøjet uden betaling af omkostninger.
Omkostningerne søges herefter først inddrevet hos den opgivne fører.
Indgår beløbet ikke fra føreren inden 14 dage efter påkrav, afkræves ejeren beløbet.
Betaler ejeren ikke beløbet inden 14 dage efter påkrav, eller undlader den pågældende inden denne frist at træffe aftale om en betalingsordning, overdrages fordringen til restanceinddrivelsesmyndigheden med henblik på inddrivelse.
Beløbet kan ikke afkræves eller inddrives hos ejeren, hvis denne godtgør, at køretøjet var henstillet af en fører, der uretmæssigt var i besiddelse af køretøjet.
Indtægter ved salg § 11. Er køretøjet solgt, og er indtægten ved salget større end udgifterne ved køretøjets indbringelse, opbevaring og salg, udbetales overskuddet til ejeren.
Hvor udbetaling ikke har kunnet finde sted, fordi ejeren er ukendt, kan ejeren kræve beløbet udbetalt indtil forløbet af 1 år fra salgsdagen.
 Stk. 2. Hvis indtægten ved salget er mindre end udgifterne ved køretøjets indbringelse, opbevaring og salg, søges underskuddet inddrevet hos føreren, hvis den pågældende er kendt, eller subsidiært hos ejeren. § 10, stk. 2, 3.-5. pkt., finder tilsvarende anvendelse.
Kapitel 3 Håndtering af indbragte køretøjer uden værdi § 12. Hvis et køretøj, der er indbragt efter § 1, må anses for at være uden værdi, jf. stk. 5, indhentes oplysning om ejerens (brugerens) navn og adresse hos Centralregisteret for Motorkøretøjer, hvis registreringsnummeret eller stelnummeret kendes eller kan udfindes.
Hvis den pågældende bor på den angivne adresse, søges han snarest muligt, eventuelt telefonisk, underrettet om indbringelsen, herunder hvornår køretøjet er fjernet, hvor det opbevares og de udgifter, ejeren hæfter for, jf. stk. 4, jf. § 11, stk. 2. Ejeren (brugeren) underrettes samtidig om, at hvis køretøjet ikke afhentes inden for en meget kort frist, normalt 8 dage, vil køretøjet kunne destrueres.
Afhentes køretøjet ikke inden for fristen, eller har aftale om afhentning ikke kunnet træffes, afgives køretøjet til destruktion, dog tidligst 14 dage efter indbringelsen.
 Stk. 2. Indbragte køretøjer uden værdi, om hvilke ejerforholdet ikke kan fastlægges efter stk. 1, herunder udenlandske køretøjer, afgives til destruktion tidligst 14 dage efter indbringelsen.
 Stk. 3. Køretøjer uden værdi kan i den 14 dages periode, der er omtalt i stk. 1 og 2, opbevares hos en produkthandler eller lignende, med hvem der er truffet aftale om, at destruktion tidligst finder sted efter periodens udløb.
 Stk. 4. I øvrigt finder § 7, § 9, § 10 og § 11, stk. 2, tilsvarende anvendelse.
Stk. 5. Et køretøj anses for at være uden værdi, hvis udgifterne ved dets salg skønnes at ville overstige indtægterne ved salget.
I tvivlstilfælde indhentes erklæring fra en synsvirksomhed.
Kapitel 4 Håndtering af køretøjer, der på anden måde er i politiets besiddelse § 13. For køretøjer, der er i politiets varetægt uden at være omfattet af § 1, finder §§ 5-9 tilsvarende anvendelse.
§ 14. Et eventuelt overskud ved salg af køretøjet med fradrag af de udgifter, der er forbundet med opbevaringen og salget, afregnes straks til ejeren.
Eventuelle opbevaringsudgifter beregnes kun for tiden efter forkyndelsestidspunktet. § 11, stk. 1, 2. pkt., finder tilsvarende anvendelse.
Kapitel 5 Erstatningskrav § 15. Sager om erstatningskrav for påstået tab i forbindelse med afhændelse af køretøjer efter reglerne i dette cirkulære behandles efter de almindelige regler om politiets behandling af erstatningssager.
Kapitel 6 Ikrafttræden § 16. Cirkulæret træder i kraft den 1. december 2012.
 Stk. 2. Samtidig ophæves cirkulære nr. 15 af 28. januar 1992 om politiets fjernelse og afhændelse af køretøjer og cirkulæreskrivelse af 29. januar 1992 vedrørende: Fjernelse og afhændelse af køretøjer.
