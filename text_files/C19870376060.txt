(Tilbagebetalingskrav) Indledning Formålet med bekendtgørelsen og vejledningen er så vidt muligt at sikre,  

 at kassernes administration af tilbagebetalingskrav efter  

 arbejdsløshedsforsikringslovens § 86, stk. 1, sker effektivt og ud fra  

 ensartede retningslinier.
I.
Kassernes inddrivelsespligt - § 1.
 Bekendtgørelsens § 1 indeholder bestemmelser om arbejdsløshedskassernes  

 generelle forpligtelse til hurtig og effektiv inddrivelse af  

 tilbagebetalingskrav.
 Alt efter medlemmernes evne og vilje til at betale de uretmæssigt modtagne  

 beløb tilbage skal kasserne tage forskellige skridt for at inddrive beløbene.
Ud over en almindelig fremsættelse af kravet over for skyldneren, eventuel  

 indgåelse af en afdragsordning og modtagelse af beløbet kan der blive tale om  

 tvangsmæssige foranstaltninger som modregning eller foretagelse af udlæg med  

 fogedens bistand.
Desuden vil inddrivelsen kunne bestå i, at kassen opnår  

 transport i »overskydende skat« eller anmelder kravet i medlemmets  

 eventuelle konkursbo, dødsbo m.v.
 Når et tilbagebetalingskrav er konstateret, skal arbejdsløshedskassen  

 således snarest muligt afkræve medlemmet det skyldige beløb.
Medlemmet kan afkræves beløbet, selv om sagen er indbragt for højere  

 instans, og en indsigelse fra medlemmet derom kan derfor afvises, medmindre  

 ankeinstansen har tillagt anken opsættende virkning.
Kassen skal således  

 foretage modregning i medlemmets krav på dagpenge, efterløn eller  

 feriedagpenge, men kan dog undlade at anlægge sag eller at begære udlæg,  

 indtil ankesagen er afgjort, medmindre kravet derved forældes, jfr. stk. 3.
II.
Inddrivelse bortset fra modregning 1. Opkrævning af tilbagebetalingsbeløb - §§ 1 og 2.
 Det tilbagebetalingspligtige beløb skal kræves betalt hurtigst muligt.  

 Kassen skal ved opkrævningen tage hensyn til beløbets størrelse, medlemmets  

 økonomiske forhold og de nærmere omstændigheder ved gældens opståen.
Hvis kassen skønner, at beløbet bør kræves betalt med det samme, skal den  

 fastsætte en frist for beløbets indbetaling.
Fristen bør normalt ikke være  

 længere end 1 måned fra kravets fremsættelse.
 Beløb svarende til en uges maksimale dagpenge (brutto) for et  

 fuldtidsforsikret medlem, bør som vejledende udgangspunkt betales på en gang.  

 Hvis medlemmet har formue, herunder fast ejendom, mulighed for optagelse af  

 lån eller en indtægt svarende til gennemsnitslønnen for fuldtidsbeskæftigede  

 faglærte arbejdere, bør også større beløb kræves betalt med det samme.
 Betaler medlemmet ikke inden fristens udløb, eller finder kassen, at det  

 skal undersøges nærmere, om gælden kan afvikles ved afdragsvis betaling, bør  

 kassen anmode medlemmet om inden 14 dage at oplyse om sine økonomiske forhold  

 og at fremkomme med et forslag til gældens afvikling.
 2. Afdragsordning og forlig - § 2.
Hvis kassen kan godkende medlemmets forslag til afvikling af gælden,  

 udfærdiges en skriftlig aftale herom.
Gæld svarende til en måneds maksimale  

 dagpenge (brutto) for et fuldtidsforsikret medlem, bør som vejledende  

 udgangspunkt afvikles i løbet af højst 12 måneder.
Aftalen nedfældes i et frivilligt forlig, der skal indeholde medlemmets  

 ubetingede anerkendelse af gældens størrelse.
Det skal udtrykkeligt fremgå af  

 forliget, at hele gælden forfalder til betaling, hvis aftalen ikke nøje  

 overholdes, og at dokumentet kan tjene som grundlag for tvangsfuldbyrdelse  

 ved fogedens foranstaltning.
Foruden en opgørelse over tilbagebetalingskravet (med angivelse af  

 udbetalingsperioder) bør forliget indeholde bestemmelser om  

 betalingstidspunkter.
Første afdrag bør normalt falde senest ved slutningen  

 af kalendermåneden efter den måned, hvori forliget er oprettet.
 Det anbefales at aftale i forliget, at medlemmet hæfter for alle  

 omkostninger ved gældens inddrivelse i tilfælde af forligets misligholdelse.
 Som bilag til vejledningen er optrykt et mønsterforlig, der opfylder disse  

 krav.
Formålet med oprettelsen af et forlig er at skabe en klar aftale om, at  

 hele restgælden forfalder til betaling, hvis afdragsordningen ikke overholdes  

 til punkt og prikke, og at dokumentet i tilfælde af misligholdelse kan  

 anvendes som grundlag for begæring om udlæg ved fogedrettens foranstaltning  

 uden forudgående dom.
Formålet er endvidere at sikre, at kravet forældes  

 efter den 20-årige forældelsesfrist (se nedenfor punkt 1 i afsnit IV).
 Forlig er stempelfri i henhold til arbejdsløshedsforsikringslovens § 93.
3. Transport i »overskydende skat« Kassen bør være opmærksom på muligheden for, at medlemmet kan have eller  

 kan få et krav mod skattevæsenet på udbetaling af for meget betalt skat.  

 Dette kan for eksempel være tilfældet, hvis kravet om tilbagebetaling også  

 medfører ændring af pågældendes skatteansættelse for tidligere år.
I den  

 anledning skal kassen søge at få medlemmet til at give transport i sit  

 eventuelle krav på sådan »overskydende skat«.
 Transporten skal være skriftlig og indeholde oplysning om medlemmets navn,  

 adresse, cpr.nr. samt det beløb, der højst gives transport for, svarende til  

 gælden til kassen.
 Dokumentet oprettes ved siden af det frivillige forlig, og træder således  

 ikke i stedet for dette.
 Transportdokumentet bør indeholde en direkte fuldmagt for kassen til på  

 medlemmets vegne at indgive ansøgning til skattemyndighederne om omligning af  

 det eller de tidligere års skatteansættelser.
 Transportdokumenter er stempelfri i henhold til  

 arbejdsløshedsforsikringslovens § 93.
 Transporten anmeldes til notering i Statsskattedirektoratet (Kontoret for  

 skatteopkrævning, personskatter, Postboks 100, 3460 Birkerød).
 Hvis transportdokumentet indeholder den nævnte fuldmagt, kan det derefter  

 - bilagt kopi af det frivillige forlig - fremsendes til den lokale  

 skattemyndighed med anmodning om omligning og udbetaling af eventuel  

 »overskydende skat«.
 Når gælden er betalt, skal transporten afmeldes.
 Afmelding kan for eksempel ske ved, at kassen fremsender kopi af  

 transportdokumentet med en dateret påtegning om, at kravet på medlemmet er  

 ophørt, og at transporten derfor kan afmeldes.
 Et eksempel på transportdokument (og afmelding) er optrykt som bilag til  

 vejledningen.
 4. Sagsanlæg - §§ 1 og 3.
 Hvis medlemmet ikke reagerer på kassens anmodning om at fremkomme med  

 oplysninger om sine økonomiske forhold, eller ikke vil indgå på en rimelig  

 betalingsordning, skal kassen anlægge sag mod pågældende ved de almindelige  

 domstole.
 Hvis det således er nødvendigt at anlægge sag mod medlemmet, skal kassen  

 nedlægge påstand om betaling af renter fra sagsanlægget.
 Kassen kan dog undlade sagsanlæg, indtil en eventuel anke af  

 tilbagebetalingsspørgsmålet er afgjort, medmindre der er risiko for, at  

 kravet ophører på grund af forældelse.
 Hvis medlemmet er flyttet til udlandet, kan kassen ligeledes undlade  

 sagsanlæg, hvis omkostningerne herved må antages at blive uforholdsmæssigt  

 store i forhold til gældens størrelse og medlemmets formodede betalingsevne  

 m.v.
I ganske særlige tilfælde kan direktoratet efter anmodning vejlede kassen,  

 om sagsanlæg bør foretages.
Henvendelse herom bør rettes til direktoratet,  

senest 1 år inden forældelsesfristen udløber.
Formålet med sagsanlægget er at opnå dom for eller forlig om, at medlemmet  

 skylder kassen beløbet.
Dommen eller retsforliget kan anvendes som grundlag  

 for udlæg og vil medføre, at kravet forældes efter den 20-årige  

 forældelsesfrist.
Retsforlig på domsvilkår Det hænder, at retten, umiddelbart inden sagen optages til dom,  

 tilkendegiver, at dommens resultat vil blive, at medlemmet skal tilbagebetale  

 et mindre beløb end det, som kassen har nedlagt påstand om.
 Hvis det ved direktoratets eller ankenævnets endelige administrative  

 afgørelse er bestemt, at medlemmet alene skal være ansvarlig for  

 tilbagebetalingen, vil kassen i sådanne tilfælde kunne indgå et retsforlig,  

 der støttes på rettens oplysning om, hvad dommen vil gå ud på.
 Indgåelse af et sådant forlig på domsvilkår forudsætter i øvrigt, at  

 rettens grundlag for at nedsætte tilbagebetalingskravet ikke umiddelbart  

 giver anledning til overvejelse om en eventuel anke af domsresultatet.
 Kassen vil ikke uden direktoratets godkendelse kunne indgå på et sådant  

 forlig på domsvilkår, hvis den har et medansvar for beløbets tilbagebetaling.
Rejsning af krav under en straffesag Opmærksomheden henledes på muligheden for at gøre tilbagebetalingskravet  

 gældende under en eventuel straffesag mod medlemmet for det omhandlede  

 forhold.
Får kassen under straffesagen dom for, at medlemmet skylder kassen  

 beløbet, har dommen samme virkning som en dom afsagt under en selvstændig  

 anlagt sag.
 Hvis kassen kun kan fremføre en del af kravet under straffesagen, for  

 eksempel fordi anklagemyndigheden har begrænset tiltalen i forhold til  

 tilbagebetalingskravet, bør kassen tage forbehold om yderligere krav.
 5. Midlertidig henstand med betaling af afdrag - § 1.
 Henstand med betaling af afdrag efter en indgået betalingsordning bør kun  

 undtagelsesvis gives, og kun hvis de forhold, der begrunder henstanden, må  

 antages at være af midlertidig karakter.
Som vejledende eksempler på tilfælde, hvor henstand kan gives, kan  

 anføres, at medlemmets indtægt på grund af sygdom, ledighed, barsel,  

 aftjening af værnepligt, frihedsberøvelse, institutionsforsørgelse eller  

 uddannelse midlertidigt er væsentligt nedsat.
Hvis medlemmet har en indtægt  

 svarende til maksimale dagpenge (brutto), bør der normalt ikke gives henstand  

 med betaling af hele afdraget, men alene for en passende del heraf.
6. Ændring af afdragsordning Bekendtgørelsens § 1, stk. 4, udelukker ikke, at en løbende afdragsordning  

 kan ændres, hvis medlemmets økonomiske situation væsentligt ændres mere end  

 midlertidigt.
Afdragene vil under disse omstændigheder kunne nedsættes eller  

 hæves efter aftale med medlemmet, således at der enten sker ændring af et  

 tidligere indgået forlig, eller at der eventuelt oprettes et nyt forlig.
7. Overskridelse af betalingsfrist Efter arbejdsløshedsforsikringslovens § 86, stk. 3, kan kassen fastsætte  

 en frist, inden for hvilken beløbet skal være tilbagebetalt.
 Hvis beløbet ikke er tilbagebetalt inden fristens udløb, kan direktoratet  

 efter indstilling fra kassen bestemme, at pågældende slettes som medlem.
 Ved fastsættelsen af fristen (f.eks. i et eventuelt forlig) bør kassen  

 udtrykkeligt gøre medlemmet opmærksom på, at en overskridelse af fristen kan  

 medføre, at pågældende efter direktoratets bestemmelse slettes som medlem.
 Kassens indstilling om slettelse i henhold til § 86, stk. 3, skal  

 indeholde en redegørelse for kravets opståen, den hidtidige afvikling af  

 gælden og kassens begrundelse for indstillingen.
 Slettelse kan også ske, hvis den pågældende er medlem af en anden  

 arbejdsløshedskasse.
 8. Udlæg - § 4.
 Overholder medlemmet ikke sin betalingsforpligtelse, skal kassen anmode  

 fogedretten om at foretage udlæg, hvis det må antages, at medlemmet har  

 midler til dækning af en rimelig del af gælden.
 Kassen kan dog undlade at begære udlæg indtil en eventuel anke af  

 tilbagebetalingsspørgsmålet er afgjort, medmindre medlemmets forhold i øvrigt  

 giver grund til at frygte, at muligheden for senere inddrivelse af kravet  

 derved vanskeliggøres væsentligt.
 Udebliver et afdrag efter en løbende afdragsordning, bør kassen dog  

 normalt ikke begære udlæg, før medlemmet efter at være blevet rykket  

 skriftligt fortsat undlader at betale det skyldige afdrag.
 Til brug for vurderingen af, om der skal begæres udlæg, kan kassen anmode  

 medlemmet om at oplyse om sine økonomiske forhold.
 Direktoratet vil som hidtil - gennem indhentede oplysninger fra  

 skattevæsenet - kunne vejlede kassen, om udlæg bør foretages.
For ikke unødigt at lægge beslag på ressourcer i direktoratet og  

 skatteforvaltningerne bør kassen kun i undtagelsestilfælde anmode om  

 direktoratets vejledning.
Det forudsættes i øvrigt, at kassen forinden har  

 udfoldet rimelige bestræbelser for at skaffe oplysninger om medlemmets  

 økonomiske forhold fra medlemmet selv eller på anden måde.
 Overstiger gælden en uges maksimale dagpenge (brutto) for et  

 fuldtidsforsikret medlem, kan det ikke forventes, at direktoratet vil  

 anbefale udlæg, medmindre medlemmet har formue eller fast ejendom, eller  

 medlemmets bruttoindtægt overstiger et beløb, der svarer til maksimale  

 dagpenge for et fuldtidsforsikret medlem.
Hvis det på forhånd må anses for usandsynligt, at kassen kan opnå dækning  

 for hele gælden, kan begæring om udlæg for at spare omkostninger eventuelt  

 begrænses til en del af gælden.
Kassen skal i sådanne tilfælde tage forbehold  

 om yderligere krav.
 Har medlemmet fast ejendom, skal udlæg dog normalt begæres for hele  

 gælden.
 9. Forgæves inddrivelsesskridt - § 5.
Kassen kan midlertidigt stille inddrivelsen i bero, hvis medlemmet har  

 afgivet insolvenserklæring i fogedretten, eller hvis det af andre grunde må  

 anses for usandsynligt, at medlemmet har midler til at dække blot en del af  

 kravet.
Kassen skal dog altid foretage modregning i medlemmets krav på  

 dagpenge, efterløn eller feriedagpenge (se nedenfor afsnit III). Hvis  

 inddrivelsen således midlertidigt er sat i bero, skal kassen med regelmæssige  

 mellemrum gøre forsøg på at inddrive gælden hos medlemmet.
Hvor lang tid  

 kassen kan lade gå, før den på ny retter henvendelse til skyldneren eller  

 oversender sagen til fogeden, må bero på sagens øvrige omstændigheder,  

 herunder tilbagebetalingskravets størrelse.
 Når medlemmet er flyttet til udlandet, og det ikke er muligt at få ham til  

 frivilligt at betale gælden tilbage, kan kassen midlertidigt stille  

 inddrivelsen i bero, hvis det må antages, at udgifterne ved yderligere  

 inkassobestræbelser vil blive uforholdsmæssigt store i forhold til medlemmets  

 formodede betalingsevne m.v.
 10. Procesrenter - §§ 3 og 10.
Hvis det har været nødvendigt at anlægge sag for at inddrive  

 tilbagebetalingsbeløbet, og der derfor er modtaget renter af kravet, hører  

 renterne naturligt sammen med hovedstolen.
Dette indebærer, at rentebeløbet  

 skal indbetales til staten sammen med de øvrige tilbagebetalingspligtige  

 beløb, medmindre kassen har tilbagebetalt refusionsbeløbet i medfør af  

 arbejdsløshedsforsikringslovens § 86, stk. 4. I sidstnævnte tilfælde  

 tilfalder hovedstolen og dermed procesrenterne kassen.
 11. Inkassoudgifter § 10.
Der er ikke hjemmel til at kræve statsrefusion for udgifter til gældens  

 inddrivelse.
Sådanne udgifter må derfor afholdes af kassen, hvis de ikke  

 inddrives hos medlemmet.
III.
Modregning Kassernes adgang til at foretage modregning af tilbagebetalingskrav i den  

 løbende udbetaling af dagpenge, efterløn eller feriedagpenge fremgår nu  

 direkte af arbejdsløshedsforsikringslovens § 86, stk. 2, ligesom det er  

 præciseret, at modregning også kan finde sted, efter at medlemmet har skiftet  

 arbejdsløshedskasse.
Det fremgår endvidere af bestemmelsen, at der også kan modregnes i andre  

 krav, medlemmet har mod kassen.
Hvis et medlem for eksempel har krav på  

 tilbagebetaling af kontingent, vil der således kunne modregnes heri.
 1. Den almindelige fremgangsmåde - § 6.
Modregning i et medlems dagpenge, efterløn eller feriedagpenge foretages  

 ved, at kassen giver meddelelse om grundlaget for tilbageholdelsen og om det  

 tilbageholdte beløbs størrelse.
Meddelelsen kan eventuelt gives i et  

 udbetalingsbilag til medlemmet.
Hvis der er indgået aftale om afdragsvis tilbagebetaling af gælden, må  

 medlemmet have en berettiget forventning om, at afdragsordningen kan  

 fortsætte, hvis der udbetales dagpenge m.v.
Det er derfor bestemt, at gælden  

 kan afdrages ved delvis  modregning i ydelser fra kassen, hvis der er  

 indgået forlig om afdragsordningen.
Det vil normalt være en forudsætning, at  

 medlemmet hidtil har overholdt aftalen.
Medlemmets økonomiske forhold kan i  

 øvrigt tilsige, at en tidligere indgået aftale om afdragsvis tilbagebetaling  

 lempes midlertidigt, hvis arbejdsløshedskassen skal påbegynde modregning i  

 ydelser, som medlemmet bliver berettiget til.
Bemærk, at modregningen i alle tilfælde skal ske således, at der  

 levnes medlemmet tilstrækkelige midler til dennes underhold.
Det betyder, at  

 de betingelser, der i retspraksis (ud fra trangsbeneficiet) er blevet stillet  

 for at kunne foretage modregning i løn og lignende, også gælder for  

 modregning i dagpenge og efterløn.
Hvad der er tilstrækkelige midler, kan  

 ikke fastsættes entydigt, men må bero på et konkret skøn over medlemmets (og  

 dennes families) økonomiske formåen i øvrigt.
 Bestemmelsen forudsætter, at medlemmet loyalt meddeler kassen de  

 oplysninger, der er nødvendige for at udøve dette skøn.
 Udgifter til inkasso af fordringen, som medlemmet hæfter for, kan  

 modregnes i medlemmets dagpenge m.v., efter at tilbagebetalingspligtig gæld  

 og eventuelle påløbne procesrenter er fuldt inddrevet.
 2. Inddrivelse efter at medlemmet har skiftet kasse -  

 § 7.
 I henhold til bekendtgørelsens § 7 skal modregning også foretages af en  

 arbejdsløshedskasse, som medlemmet er skiftet til, uanset om kasseskiftet er  

 sket på grundlag af en overflytning eller ved optagelse som nyt medlem.
 Forpligtelserne for den kasse, som medlemmet er skiftet til, rækker ifølge  

 bestemmelsen ikke videre end til, at den skal modregne medlemmets gæld til  

 den tidligere kasse i pågældendes eventuelle krav på dagpenge m.v. og  

 indbetale de tilbageholdte beløb til den tidligere kasse.
Kasserne kan imidlertid aftale, at selve kravet mod medlemmet overtages af  

 den kasse, medlemmet er skiftet til.
En sådan aftale medfører, at alle øvrige  

 pligter med hensyn til inddrivelsen m.v. af beløbet overgår til den kasse,  

 medlemmet er skiftet til.
Beløbet skal herefter afskrives i den tidligere  

 kasses bogholderi og registreres i bogholderiet hos medlemmets ny kasse efter  

 reglerne i direktoratets bekendtgørelse nr. 459 af 29. juni 1987 om ændring  

 af bekendtgørelse om arbejdsløshedskassernes økonomi, regnskabsvæsen og  

 øvrige administrative forhold.
IV.
Forældelse - §§ 1 og 6.
 Virkningen af, at et tilbagebetalingskrav forældes, er, at kravet ophører.  

 Det påhviler kassen at sikre, at kravet ikke ophører på grund af forældelse.
1. Krav, der forældes efter den 20-årige  

 forældelsesfrist Hvis medlemmet har fået udbetalt dagpenge m.v. på svigagtigt grundlag,  

 forældes tilbagebetalingskravet (uanset om pågældende er blevet slettet som  

 medlem af kassen) efter den 20-årige forældelsesfrist.
Fristen regnes fra det  

 tidspunkt, det uberettiget modtagne beløb er udbetalt.
Hvis der for et tilbagebetalingskrav er tilvejebragt et forlig, en dom  

 eller en endelig afgørelse truffet af direktoratet eller ankenævnet, hvori  

 gældens størrelse og tilblivelse ubetinget fastslås, vil kravet forældes  

 efter den 20-årige forældelsesfrist.
Fristen regnes i dette tilfælde fra det  

 tidspunkt forliget, dommen eller afgørelsen, er tilvejebragt.
2. Krav, der forældes efter den 5-årige  

 forældelsesfrist Et tilbagebetalingskrav, der alene er fastslået af en kasse, vil - uden  

 for svigstilfælde - forældes efter den 5-årige forældelsesfrist.
Det samme  

 gælder forhold, hvorom der træffes afgørelse af direktoratet eller  

 ankenævnet, uden at tilbagebetalingskravets størrelse fremgår af afgørelsen  

 til medlemmet.
Den 5-årige forældelsesfrist regnes fra det tidspunkt, da  

 kassen er eller burde være klar over, at medlemmet har fået udbetalt dagpenge  

 m.v. på et fejlagtigt grundlag.
 Sådanne tilbagebetalingskrav vil kunne bringes uden for den 5-årige  

 forældelsesfrist, ved at kassen opnår et forlig, en dom eller en afgørelse  

 som nævnt ovenfor i punkt 1, således at der herefter løber en 20-årig  

 forældelsesfrist.
3. Afbrydelse En forældelsesfrist kan afbrydes med den virkning, at en ny  

 forældelsesfrist af samme længde begynder at løbe.
 Begge forældelsesfrister afbrydes ved medlemmets anerkendelse af at skylde  

 kassen beløbet.
Fristerne afbrydes endvidere ved, at kassen påbegynder retsforfølgning med  

 henblik på inddrivelse af fordringen.
Herefter vil såvel den 5-årige som den  

 20-årige forældelsesfrist blive afbrudt ved indlevering af stævning til  

 retten eller ved indgivelse af udlægsbegæring til fogedretten.
Den 20-årige  

 forældelsesfrist afbrydes endvidere ved kassens påmindelse til medlemmet om,  

 at kravet består.
En påmindelse er derimod ikke nok til at afbryde den  

 5-årige forældelsesfrist.
 Sagens indbringelse for direktoratet vil ikke have afbrydende virkning,  

 uanset om det er medlemmet, der udnytter den administrative klageadgang,  

 eller det er kassen eller direktoratet, der bringer sagen op.
Derimod vil den 5-årige forældelsesfrist være suspenderet i den tid,  

 kassen på grund af ukendskab til medlemmets opholdssted har været ude af  

 stand til at inddrive beløbet, således at den tid, forældelsesfristen har  

 været suspenderet, betragtes som »død« periode.
Dette gælder dog  

 ikke, hvis kassen selv kunne have skaffet sig oplysning om opholdsstedet.
 Spørgsmålet om, hvorvidt et tilbagebetalingskrav er forældet eller ej,  

 henhører i øvrigt under domstolene.
V.
Gældssanering - § 8.
 Når skifteretten afsiger kendelse om gældssanering har det den virkning,  

 at den omfattede gæld enten nedsættes eller bortfalder.
 Gældssaneringskendelsen er også bindende for kreditorer, der ikke har  

 anmeldt deres krav til skifteretten.
 Blandt de momenter, som skifteretten skal tage hensyn til, når der er  

 fremsat krav om gældssanering, er omstændighederne ved gældens pådragelse og  

 den hidtidige afvikling.
 Ud fra betænkningen om gældssanering er det direktoratets opfattelse, at  

 det i almindelighed vil tale imod at efterkomme en begæring om gældssanering,  

 hvis (en ikke ubetydelig del af) gælden er pådraget ved svigagtigt forhold.
Det er på baggrund heraf, at der i § 8 er fastsat regler for kassernes anmeldelse af krav i gældssaneringssager, hvor tilbagebetalingskravet skyldes svig.
 Bemærk, at en eventuel kære til landsretten af en  

 gældssaneringskendelse skal ske inden 2 uger efter, at kendelsen er  

 afsagt.
 I tilfælde, hvor skifteretten har afsagt kendelse om gældssanering uanset  

 kassens svigsindsigelse, og hvor kravet overstiger et beløb svarende til en  

 uges maksimale dagpenge (brutto) for fuldtidsforsikrede, kan kære til  

 landsretten kun undlades med direktoratets godkendelse.
 Det bemærkes i øvrigt, at indledning af gældssaneringssag ikke er til  

 hinder for modregning i udbetaling af dagpenge m.v., og at kassen derfor kan  

 foretage modregning, medens gældssaneringen pågår.
 Imidlertid finder konkurslovens regler om omstødelse anvendelse, hvis der  

 afsiges gældssaneringskendelse.
 I sådanne tilfælde kan modregning foretaget efter gældssaneringssagens  

 indledning ikke længere stå ved magt, og de tilbageholdte beløb skal derfor  

 udbetales ifølge skifterettens bestemmelse.
 Hvis en gældssaneringskendelse eventuelt senere ophæves, eller hvis  

 medlemmets bo tages under konkursbehandling, skal et beløb, der er afskrevet  

 efter reglerne i bekendtgørelsens § 9, dog igen tilskrives regnskabet, med  

 fradrag af senere afbetalinger.
VI.
Afskrivning - § 9.
 Da arbejdsløshedsforsikringsloven ikke indeholder hjemmel til hel eller  

 delvis eftergivelse af gæld til kassen, kan kassen kun afskrive et  

 tilbagebetalingskrav i den refusionsberettigede del af regnskabet, hvis  

 kravet er ophørt med den virkning, at ingen hæfter for gælden.
 Kassen kan således afskrive den del af et tilbagebetalingskrav, der er  

 ophørt ved forældelse, eller ved at medlemmet har opnået tvangsakkord eller  

 gældssanering.
Kassen vil endvidere kunne afskrive tilbagebetalingskravet, hvis  

 medlemmets dødsbo udlægges til dækning af begravelsesudgifterne efter  

 skiftelovens § 10 eller afsluttes med bemærkningen »ejede intet«.  

 Afskrivning vil ligeledes kunne foretages af gæld, der ikke dækkes efter at  

 være rettidigt anmeldt i et dødsbo, der behandles som et gældsfragåelsesbo.
I  

 andre dødsboer hæfter arvingerne for rettidigt anmeldt gæld, og der er  

 således ikke mulighed for afskrivning af gælden.
 Pligten til effektiv inddrivelse af tilbagebetalingskrav betyder også, at  

 kassen har pligt til at foretage rettidig anmeldelse af kravet i dødsboer og  

 konkursboer m.fl.
Det bemærkes, at et medlem, der erklæres konkurs, vedbliver at hæfte for  

 den gæld, der ikke dækkes af konkursboet.
Afskrivning af en sådan gæld vil  

 derfor ikke kunne tillades.
VII.
Arbejdsløshedskassens ansvar - § 12.
 En kasse, der forsømmer sin pligt til at inddrive en fordring, eller  

 undlader at oplyse en tilflyttet kasse om tilbagebetalingskravets opståen  

 m.v., er ansvarlig for det beløb, der som følge heraf ikke inddrives.
 Hvis tilbagebetalingskravet f.eks. er ophørt, fordi kassen ikke har  

 foretaget rettidig anmeldelse i medlemmets dødsbo, vil kassen blive gjort  

 ansvarlig for det beløb, som ville være kommet til udlodning, hvis kravet  

 havde været anmeldt inden proklamafristens udløb.
 Har kassen endvidere forsømt sin pligt til regelmæssigt at søge gælden  

 inddrevet ved henvendelse til medlemmet o.s.v., kan der yderligere blive tale  

 om at pålægge kassen ansvar herfor.
 Hvis kassen godtgør, at det ikke ville have været muligt at inddrive hele  

 tilbagebetalingskravet, vil kassen kun være ansvarlig for det beløb, som  

 kunne være inddrevet.
 Tilsvarende gælder, hvis kravet forældes på grund af kassens passivitet,  

 manglende sagsanlæg m.v.
 Et ansvar for kassen udelukker ikke i sig selv, at kassen kan inddrive  

 beløbet hos medlemmet.
 Afsluttende bemærkninger - §§ 11 og 14.
 Reglerne i bekendtgørelsen er direkte anvendelige på tilbagebetalingskrav,  

 der udelukkende skyldes medlemmets svigagtige forhold, jfr. herved  

 arbejdsløshedsforsikringslovens § 86, stk. 4, 1. punktum.
 Endvidere finder reglerne direkte anvendelse, hvis fejludbetalingen har  

 fundet sted inden den 1. januar 1986, og kassen ikke ved almindelig  

 agtpågivenhed kunne have undgået denne.
 Bortset fra modregningsbestemmelserne er der i andre situationer alene  

 tale om vejledende retningslinier for kassernes administration.
 Den statsanerkendte arbejdsløshedskasse Bilag 1.
