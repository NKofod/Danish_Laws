Nr LSF 72 Forslag til Lov om ændring af lov om kommuners og amtskommuners udførelse  

 af opgaver for andre offentlige myndigheder (Indsættelse af ny  

 revisionsbestemmelse) Fremsat af indenrigsministeren (Thorkild Simonsen) den 22. april 1998 Vedtaget ved tredjebehandling den 23. juni 1998 Lov nr. 475 af 02/07/1998 I lov nr. 378 af 14. juni 1995 om kommuners og amtskommuners udførelse af  

 opgaver for andre offentlige myndigheder foretages følgende ændring:
 1. I § 4 ændres »1997-98« til:  

 »2000-2001«.
Oprindeligt fremsat forslag I lov nr. 378 af 14. juni 1995 om kommuners og amtskommuners udførelse af  

 opgaver for andre offentlige myndigheder ophæves § 4.
Bemærkninger til lovforslaget 1. Lovforslagets indhold Lov nr. 378 af 14. juni 1995 om kommuners og amtskommuners udførelse af  

 opgaver for andre offentlige myndigheder, som blev vedtaget af Folketinget  

 den 31. maj 1995, skal i henhold til lovens § 4 tages op til revision i  

 folketingsåret 1997-98.
Lovforslaget indebærer alene, at revisionsbestemmelsen i lovens § 4  

 ophæves.
Der er derimod ikke fundet grundlag for at foreslå ændring af lovens  

 øvrige bestemmelser.
Kommuners og amtskommuners adgang til at udføre opgaver  

 for andre offentlige myndigheder efter loven videreføres således efter  

 lovforslaget uændret.
2. Loven om kommuners og amtskommuners udførelse af opgaver for andre  

 offentlige myndigheder Lov om kommuners og amtskommuners udførelse af opgaver for andre  

 offentlige myndigheder indeholder hjemmel til, at kommuner og amtskommuner på  

 visse betingelser kan udføre kommunale opgaver for hinanden og for andre  

 offentlige myndigheder.
Lovens formål er på denne måde at give mulighed for  

 en bedre udnyttelse af eksisterende ressourcer.
 Loven indeholder regler om udbud, omkostningskalkulation og  

 mindstevederlag som betingelser for, at kommuner og amtskommuner kan udføre  

 kommunale opgaver for andre offentlige myndigheder.
 Loven var en udmøntning af et af forslagene fra betænkning nr. 1268/1994,  

 som blev afgivet af det udvalg, som indenrigsministeren havde nedsat  

 vedrørende fornyelse og effektivisering i den kommunale sektor  

 (Fornyelsesudvalget).
 Fornyelsesudvalget havde bl.a. til opgave at drøfte behovet for en  

 udvidelse af de retlige rammer for kommuners og amtskommuners adgang til at  

 udøve handel, håndværk og industri mv., herunder kommuners og amtskommuners  

 adgang til at udføre opgaver for hinanden.
 Udvalget anbefalede, at der blev tilvejebragt lovhjemmel til, at kommuner  

 og amtskommuner på visse betingelser kan varetage kommunale opgaver for andre  

 offentlige myndigheder.
Udvalgets anbefalinger byggede på en antagelse om, at der ikke ville blive  

 tale om erhvervsdrift i større omfang.
Udvalget antog således bl.a., at  

 aktiviteternes omfang overvejende ville være betinget af ønsket om udnyttelse  

 af eksisterende ressourcer.
 Udvalget foreslog, at det efter en periode med sådanne udvidede muligheder  

 blev vurderet, om udvalgets antagelse havde været korrekt.
 Det blev på denne baggrund fastsat i § 4 i lov om kommuners og  

 amtskommuners udførelse af opgaver for andre offentlige myndigheder, at loven  

 skal tages op til revision i folketingsåret 1997-98.
 Vedrørende Folketingets behandling af loven henvises til FT 1994/1995, sp.  

 2279, 2514, 5708 og 6327; A, sp. 1888; B, sp. 512 og 808.
3. Udvalget om revision af lov om kommuners og amtskommuners udførelse  

 af opgaver for andre offentlige myndigheder 3.1. Udvalgets kommissorium og sammensætning Indenrigsministeren nedsatte den 24. september 1997 et bredt sammensat  

 udvalg med henblik på revision af lov om kommuners og amtskommuners udførelse  

 af opgaver for andre offentlige myndigheder.
Udvalget havde repræsentanter  

 for Indenrigsministeriet, Erhvervsministeriet, Finansministeriet, Miljø- og  

 Energiministeriet, Økonomiministeriet, Kommunernes Landsforening,  

 Amtsrådsforeningen i Danmark, Københavns Kommune, Frederiksberg Kommune,  

 Foreningen af Statsautoriserede Revisorer, Kommunale Tjenestemænd og  

 Overenskomstansatte, LO, Dansk Industri, Byggeriets Firkant, Håndværksrådet,  

 Dansk Handel og Service, Arbejdsgiverforeningen for Handel, Transport og  

 Service samt Danske Vognmænd og Det Danske Handelskammer.
Udvalget fik til opgave at undersøge kommuners og amtskommuners erfaringer  

 med anvendelse af loven og herunder vurdere, om Fornyelsesudvalgets antagelse  

 af, at der ikke ville blive tale om kommunal erhvervsdrift i større omfang,  

 har været korrekt.
Udvalget fik endvidere til opgave dels at vurdere, om der  

 er behov for en samlet registrering og offentliggørelse af de  

 regnskabsmæssige redegørelser for udførelse af opgaver i henhold til loven,  

 dels at vurdere, om det vil være hensigtsmæssigt at foretage regulering af  

 andre områder, hvor kommuner og amtskommuner driver erhvervsvirksomhed.
 Udvalget afgav i februar 1998 sin rapport om erfaringerne med anvendelsen  

 af lov om kommuners og amtskommuners udførelse af opgaver for andre  

 offentlige myndigheder.
3.2. Lovens anvendelse og erfaringerne hermed Det fremgår af undersøgelserne af kommuners, amtskommuners og kommunale  

 fællesskabers anvendelse af loven siden lovens ikrafttræden 1. juli 1995, at  

 størrelsen af det samlede vederlag for de udførte opgaver i 2. halvår af 1995  

 udgjorde 5,2 mio. kr.
For de følgende to hele år har det samlede vederlag  

 udgjort 23 - 24 mio. kr. årligt og dermed været på det samme niveau i disse  

 år.
 Det fremgår endvidere af undersøgelserne, at i alt 19 kommunale  

 myndigheder har anvendt loven i 2. halvår af 1995. I det første hele år  

 (1996) har 25 kommunale myndigheder anvendt loven, og dette tal er i det  

 følgende år (1997) steget til 30.
 Udvalget har i rapporten anført, at lovens samlede anvendelse udgør i  

 størrelsesordenen en promille af kommunernes og amtskommunernes samlede køb  

 af fremmede tjenesteydelser og ca. 0,1 promille af kommunernes og  

 amtskommunernes bruttodriftsudgifter, korrigeret for udgifter til overførsler  

 og tilskud.
 Udvalget konstaterede, at loven har fundet anvendelse såvel ved  

 varetagelse af opgaver inden for områder, der er særlige for den kommunale  

 sektor (kommunale kerneydelser), som ved varetagelse af opgaver inden for  

 områder, hvor opgaven også kan varetages af private virksomheder (de  

 kommunale randydelser). Der synes ikke at have været opgavetyper, der i  

 særlig grad har været dominerende, og der er fortrinsvis tale om opgaver af  

 mindre værdi.
Udvalgets undersøgelser af kommunernes erfaringer med lovens anvendelse  

 viser, at en række af de kommuner og amtskommuner, som har anvendt loven, har  

 haft positive erfaringer med lovens anvendelse.
Det synes ifølge udvalgets  

 undersøgelse særligt at være mere konkrete ønsker om en optimering af den  

 kommunale ressourceudnyttelse, der har begrundet lovens anvendelse.
 Der var i udvalget enighed om, at Fornyelsesudvalgets antagelse om, at der  

 ikke ville blive tale om erhvervsdrift i større omfang, havde været korrekt.
3.3. Udvalgets overvejelser om ændringer af loven Udvalget drøftede endvidere, om der på baggrund af erfaringerne med lovens  

 anvendelse er behov for ændringer af loven, herunder lovens forhold til andre  

 områder, hvor kommuner driver erhvervsvirksomhed ved at udføre opgaver for  

 andre offentlige myndigheder.
Udvalget drøftede i den forbindelse nogle  

 forslag fra medlemmer af udvalget til ændring af loven, jf. kapitel 5 i  

 udvalgets rapport.
 Sammenfattende har udvalgets flertal anbefalet, at loven ikke ændres eller  

 ophæves.
4. Indenrigsministeriets overvejelser På baggrund af rapporten om erfaringerne med lovens anvendelse kan det  

 konstateres, at loven ikke har været anvendt til at udføre kommunal  

 erhvervsdrift i større omfang.
De forventninger om lovens anvendelse, som lå  

 til grund for Fornyelsesudvalgets forslag og lovens vedtagelse, har således  

 været korrekte.
Kommunernes og amtskommunernes brug af loven synes at være  

 begrundet i ønsker om en bedre udnyttelse af de kommunale ressourcer i  

 overensstemmelse med lovens forudsætninger og formål.
Loven bidrager endvidere til en klarere retstilstand med hensyn til  

 kommuners og amtskommuners udførelse af opgaver for andre offentlige  

 myndigheder, ligesom lovens regler om udbud og omkostningskalkulation  

 samtidig sikrer, at den kommunale virksomhed ikke bliver  

 konkurrenceforvridende over for det private erhvervsliv.
Undersøgelserne af  

 lovens anvendelse viser, at loven bliver anvendt ved udførelse af opgaver,  

 som hidtil har været udført på et mere usikkert hjemmelsgrundlag, således at  

 lovens regler om udbud og omkostningskalkulation hermed får et større  

 anvendelsesområde.
Det kan endvidere efter Indenrigsministeriets opfattelse konstateres, at  

 omfanget af lovens hidtidige anvendelse har været ubetydeligt i forhold til  

 den samlede kommunale økonomi.
Den foreløbige anvendelse af loven giver  

 desuden ikke grundlag for at antage, at loven fremover vil blive anvendt i  

 væsentligt større omfang.
 Sammenfattende er det Indenrigsministeriets opfattelse, at erfaringerne  

 med lovens anvendelse ikke giver grundlag for at foretage ændringer af  

 kommunernes og amtskommunernes adgang til at udføre opgaver for andre  

 offentlige myndigheder.
5. Forholdet til EU-retten Kommuners og amtskommuners adgang til efter loven at udføre opgaver for  

 andre offentlige myndigheder videreføres uændret, og lovforslaget skønnes  

 derfor ikke at have EU-retlige aspekter.
6. Lovforslagets økonomiske og administrative konsekvenser for det  

 offentlige og for erhvervslivet Lovforslaget indebærer ingen ændringer i gældende ret.
Lovforslaget  

 skønnes derfor ikke at medføre ændrede økonomiske eller administrative  

 konsekvenser for kommunerne, amtskommunerne og staten, ligesom lovforslaget  

 ikke indebærer ændrede erhvervsøkonomiske konsekvenser.
7. Lovforslagets miljømæssige konsekvenser Lovforslaget skønnes ikke at have miljømæssige konsekvenser.
 8. Hørte myndigheder m.v.
Rapporten om erfaringerne med anvendelsen af lov om kommuners og  

 amtskommuners udførelse af opgaver for andre offentlige myndigheder har været  

 forelagt for Kommunernes Landsforening, Amtsrådsforeningen i Danmark samt  

 Københavns Kommune og Frederiksberg Kommune.
Rapporten har endvidere været  

 forelagt for Kommunale Tjenestemænd og Overenskomstansatte, LO, Dansk  

 Industri, Danske Vognmænd, Dansk Handel og Service, Håndværksrådet,  

 Arbejdsgiverforeningen for Handel, Transport og Service, Det Danske  

 Handelskammer og Byggeriets Firkant, Rengøringsselskabernes Branche- og  

 Arbejdsgiverforening, Hotel-, Restaurant- og Fritidserhvervenes  

 Arbejdsgiverforening, Erhvervssammenslutningen G - 1930, Sikkerhedsbranchen  

 og Vagt- og Alarmbranchens Arbejdsgiverforening, Foreningen af Registrerede  

 Revisorer samt Foreningen af Rådgivende Ingeniører og Foreningen af  

 Statsautoriserede Revisorer.
 Rapporten har herudover været forelagt for Arbejdsministeriet,  

 Boligministeriet, Erhvervsministeriet, Finansministeriet,  

 Forskningsministeriet, Forsvarsministeriet, Fødevareministeriet,  

 Justitsministeriet, Kirkeministeriet, Kulturministeriet, Miljø- og  

 Energiministeriet, Skatteministeriet, Socialministeriet, Statsministeriet,  

 Sundhedsministeriet, Trafikministeriet, Udenrigsministeriet,  

 Undervisningsministeriet og Økonomiministeriet.
Skriftlig fremsættelse (22. april 1998) Indenrigsministeren (Thorkild Simonsen):
 Hermed fremsætter jeg for Folketinget:
 Forslag til lov om ændring af lov om kommuners og amtskommuners  

 udførelse af opgaver for andre offentlige myndigheder. (Ophævelse af lovens  

 revisionsbestemmelse).
 (Lovforslag nr. 72).
 Dette forslag til lov om ændring af lov om kommuners og amtskommuners  

 udførelse af opgaver for andre offentlige myndigheder fremsættes i henhold  

 til bestemmelsen i lovens § 4, hvorefter loven skal tages op til revision i  

 folketingsåret 1997-98.
Loven om kommuners og amtskommuners udførelse af opgaver for andre  

 offentlige myndigheder, der blev vedtaget af Folketinget den 31. maj 1995  

 (lov nr. 378 af 14. juni 1995), giver kommuner og amtskommuner udvidede  

 muligheder for på visse betingelser at udføre kommunale opgaver for hinanden  

 og for andre offentlige myndigheder.
Lovens formål er på denne måde at give  

 mulighed for en bedre udnyttelse af eksisterende ressourcer.
 Forslaget til ændring af loven indebærer alene, at revisionsbestemmelsen i  

 lovens § 4 ophæves.
 Der er derimod ikke fundet grundlag for at foreslå andre ændringer af  

 loven.
Erfaringerne med lovens anvendelse viser, at loven bidrager til at give  

 kommunerne og amtskommunerne mulighed for en bedre udnyttelse af de kommunale  

 ressourcer.
Loven har hovedsageligt været anvendt ved varetagelse af mindre  

 opgaver, og det synes særligt at være mere pragmatiske overvejelser om bedre  

 udnyttelse af de kommunale ressourcer, der har begrundet lovens anvendelse.  

 Kommunernes og amtskommunernes anvendelse af loven viser endvidere, at loven  

 ikke har været anvendt til udførelse af kommunal erhvervsvirksomhed i større  

 omfang, og forventningerne om lovens anvendelse har således været korrekte.  

 Kommuners og amtskommuners adgang til at udføre opgaver for andre offentlige  

 myndigheder efter loven foreslås derfor videreført uændret.
 Loven bidrager endvidere til en klarere retstilstand med hensyn til  

 kommuners og amtskommuners udførelse af opgaver for andre offentlige  

 myndigheder.
Det kan endvidere konstateres, at omfanget af lovens hidtidige anvendelse  

 har været helt ubetydelig i forhold til den samlede kommunale økonomi.
Den  

 foreløbige anvendelse af loven giver desuden ikke grundlag for at antage, at  

 loven fremover vil blive anvendt i væsentligt større omfang.
 Til grund for denne vurdering af behovet for revision af loven ligger for  

 det første de redegørelser, som Indenrigsministeriet har udarbejdet til  

 Europa-Kommissionen om lovens anvendelse siden lovens ikrafttræden i juli  

 1995, og som Folketingets Kommunaludvalg har modtaget til orientering.
Endvidere blev der - i overensstemmelse med forarbejderne til loven - i  

 september 1997 nedsat et udvalg med henblik på at vurdere, hvilke erfaringer  

 der er indvundet med loven.
Udvalget har i februar 1998 afgivet en rapport om  

 erfaringerne med lovens anvendelse.
 Rapporten om erfaringerne med lovens anvendelse viser blandt andet, at  

 lovens samlede anvendelse udgør i størrelsesordenen en promille af  

 kommunernes og amtskommunernes samlede køb af fremmede tjenesteydelser og ca.  

 0,1 promille af kommunernes og amtskommunernes bruttodriftsudgifter,  

 korrigeret for udgifter til overførsler og tilskud.
Udvalget har fundet, at en række af de kommuner og amtskommuner, som har  

 gjort brug af lovens muligheder, har haft positive erfaringer.
Det fremgår  

 desuden af rapporten, at det særligt synes at være mere konkrete ønsker om en  

 optimering af den kommunale ressourceudnyttelse, der har begrundet lovens  

 anvendelse.
 Der har i udvalget været enighed om, at Fornyelsesudvalgets antagelse om,  

 at der ikke ville blive tale om erhvervsdrift i større omfang, har været  

 korrekt.
Udvalget har endvidere drøftet, om der på baggrund af erfaringerne med  

 lovens anvendelse er behov for ændringer af loven.
Det fremgår, at udvalget  

 ikke anbefaler, at loven ændres eller ophæves.
 Med disse ord skal jeg anbefale lovforslaget til Folketingets velvillige  

 behandling.
Bilag Lov nr. 378 af 14. juni 1995 VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
 § 1. Denne lov finder anvendelse på kommuners og amtskommuners  

 udførelse af opgaver for andre offentlige myndigheder, medmindre andet er  

 bestemt i lovgivningen.
 Stk. 2. Loven finder ikke anvendelse på opgaver, som kommunale  

 fællesskaber, jf. § 60 i lov om kommunernes styrelse, udfører for de kommuner  

 og amtskommuner, der deltager i fællesskabet.
 § 2. Kommuner og amtskommuner kan udføre sådanne opgaver for andre  

 offentlige myndigheder, som kommunerne og amtskommunerne kan løse for sig  

 selv.
Stk. 2. Kommuner og amtskommuner kan kun udføre de i stk. 1 nævnte  

 opgaver for andre offentlige myndigheder, hvis opgaverne forinden har været  

 udbudt.
En kommune eller en amtskommune kan endvidere kun få udført sådanne  

 opgaver af andre kommuner og amtskommuner, hvis disse opgaver forinden har  

 været udbudt.
 Stk. 3. Bestemmelsen i stk. 2 gælder dog ikke, hvis opgavens værdi  

 ikke overstiger et af indenrigsministeren fastsat beløb.
 Stk. 4. Kommunalbestyrelser og amtsråd skal, forinden de afgiver  

 tilbud på og indgår aftale om udførelse af en opgave for en anden offentlig  

 myndighed, foretage en kalkulation af de samlede omkostninger, der vil være  

 forbundet med kommunens eller amtskommunens varetagelse af opgaven.  

 Kommunalbestyrelser og amtsråd må ikke afgive tilbud på eller indgå aftale om  

 udførelse af opgaver, der indebærer en vederlæggelse, som er lavere end det  

 kalkulerede beløb.
 Stk. 5. Indenrigsministeren fastsætter nærmere regler om kommuners  

 og amtskommuners adgang til at udføre opgaver efter stk. 1 for andre  

 offentlige myndigheder og om kommuners og amtskommuners adgang til at få  

 udført sådanne opgaver af andre kommuner og amtskommuner, herunder om udbud,  

 jf. stk. 2 og 3, og om omkostningskalkulation, jf. stk. 4.
 § 3. Loven træder i kraft den 1. juli 1995.
 § 4. Loven tages op til revision i folketingsåret 1997-98.
 § 5. Loven gælder ikke for Færøerne og Grønland.
Givet på Christiansborg Slot, den 14. juni 1995 Under Vor Kongelige Hånd og Segl MARGRETHE R.
