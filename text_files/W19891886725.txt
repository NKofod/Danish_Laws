 Udgifter til voldgiftssag i forbindelse med forsøg på uberettiget  

 ophævelse af interessentskab blev anset for fradragsberettigede hos den  

 fortsættende tidligere interessent, idet udgifterne - selv om de havde  

 virkning udover afholdelsesåret - alene havde til formål at bevare den  

 fortsættendes indkomstgrundlag.
 Grosserer A klagede for indkomståret 1983 over, at skatterådet ikke havde  

 godkendt det selvangivne fradrag på 123.000 kr. for retsafgifter og  

 advokatsalærer afholdt i forbindelse med en voldgiftssag.
Det fremgik af sagen, at klageren i en længere årrække havde været  

 medinteressent i B I/S på lige fod med sin onkel, C.
Virksomheden var et  

 gammelt familieforetagende, der beskæftigede sig med import af træ. I 1983  

 var der for første gang opstået alvorlige uoverensstemmelser mellem de to  

 interessenter.
Dette var efter C's ensidige ophævelse af  

 interessentskabskontrakten mundet ud i en voldgiftssag, hvorunder C havde  

 påstået, at klageren havde misligholdt kontrakten og skulle udtræde af  

 firmaet.
Voldgiftsretten havde ikke fundet dette synspunkt tilstrækkeligt  

 underbygget, og efter en ny voldgiftssag i 1984 var det C, der var udtrådt af  

 interessentskabet.
 Omkostningerne ved den i 1983 førte voldgiftssag, 246.000 kr., skulle  

 ifølge voldgiftsrettens bestemmelse betales med halvdelen eller 123.000 kr.  

 af hver af de to interessenter.
 Skatterådet havde ved den foretagne ansættelse lagt til grund, at disse  

 udgifter vedrørte indkomstkilden og ikke havde en sådan tilknytning til  

 virksomhedens løbende erhvervsudøvelse, at de kunne anses for  

 fradragsberettigede driftsudgifter i medfør af statsskattelovens § 6 a.
 Klagerens advokat påstod principalt fradrag anerkendt for klagerens andel  

 i udgifterne ved voldgiftssagen ud fra et driftsomkostningssynspunkt.  

 Subsidiært påstod han, at udgifterne blev godkendt afskrevet over en årrække,  

 såfremt der ikke kunne anses at bestå en tilstrækkelig nær tilknytning til  

 indkomsterhvervelsen i netop det år, hvori udgifterne var afholdt.
Landsskatteretten bemærkede, at de udgifter, som var påført klageren  

 gennem medinteressentens uberettigede ophævelse af  

 interessentskabskontrakten, efter deres karakter havde virkning ud over det  

 år, hvori de var afholdt.
Retten fandt imidlertid efter den senest  

 foreliggende retspraksis, at der måtte bestå fuld fradragsret for udgifter,  

 der som de her omhandlede ikke havde tilsigtet nogen etablering eller  

 udvidelse af klagerens virksomhed, men alene en fastholdelse af omfanget af  

 hans hidtidige indkomstgrundlag.
Retten kunne således tiltræde advokatens  

 principale påstand, og den påklagede ansættelse blev herefter nedsat med  

 123.000 kr.
 LV 1988, F 4.
