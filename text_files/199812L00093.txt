Fremsat den 18. november 1998 af  

 forskningsministeren (Jan Trøjborg) Forslag til Lov om opfindelser ved universiteter og  

 sektorforskningsinstitutioner Formål § 1. Denne lov har til formål at sikre, at  

 forskningsresultater frembragt ved hjælp af offentlige midler  

 nyttiggøres for det danske samfund ved erhvervsmæssig  

 udnyttelse.
Lovens anvendelsesområde § 2. Loven gælder for opfindelser, der er gjort af en  

 arbejdstager som led i arbejdet ved en institution som nævnt i § 6.
 § 3. Ved opfindelse forstås i denne lov en  

 opfindelse eller frembringelse, der vil kunne patenteres efter patentloven  

 eller registreres som brugsmodel efter brugsmodelloven.
 § 4. Ved arbejdstager forstås i denne lov enhver, der er  

 ansat ved en institution som nævnt i § 6.
 § 5. Ved en arbejdstagers arbejde forstås i denne lov  

 alle aktiviteter udført som led i ansættelsesforholdet.
 Stk. 2. Som arbejde, jf. stk. 1, anses dog ikke  

 klinisk-videnskabeligt arbejde i sygehusvæsenet, der udføres af  

 ansatte i klinisk-videnskabelige stillinger ved universiteterne.
 § 6. Ved institution forstås i denne lov det universitet  

 under Forskningsministeriet eller den sektorforskningsinstitution, hvor den  

 pågældende arbejdstager er ansat.
Fordeling af retten til opfindelser § 7. Retten til opfindelser, der er gjort af en arbejdstager  

 ved en institution, tilkommer arbejdstageren med de begrænsninger, der  

 følger af denne lov.
 § 8. Institutionen har, hvor en arbejdstager som led i  

 arbejdet har gjort en opfindelse, krav på at få de til  

 opfindelsen knyttede rettigheder overdraget til sig.
 Stk. 2. Bestemmelsen i stk. 1 gælder også, hvis  

 opfindelsen er gjort i forening af flere arbejdstagere ansat ved  

 institutionen.
 Stk. 3. Indgår en arbejdstager i et samarbejde, som  

 involverer arbejdstagere fra flere institutioner, træffer  

 institutionerne aftale om, hvordan deres rettigheder efter denne lov skal  

 fordeles.
 § 9. Ved projekter, der gennemføres i samarbejde med  

 eller helt eller delvis finansieres af en part, der ikke er omfattet af  

 loven, kan institutionen på egne og arbejdstagerens vegne ved  

 forudgående aftale med den pågældende part helt eller  

 delvis afstå retten til de opfindelser, der fremkommer ved  

 projektet.
Underretning og vurdering § 10. Har en arbejdstager som led i arbejdet gjort en  

 opfindelse, skal vedkommende uden ugrundet ophold skriftligt underrette  

 institutionen herom.
Arbejdstageren har i den forbindelse pligt til at give  

 institutionen alle nødvendige oplysninger efter institutionens  

 bestemmelse.
 Stk. 2. Institutionen kan fastsætte nærmere regler  

 for, hvorledes underretningen efter stk. 1 skal finde sted.  

 Institutionen kan fastsætte, at underretningspligten efter stk. 1 ikke  

 skal gælde inden for områder, hvor der erfaringsmæssigt  

 ikke gøres opfindelser.
 Stk. 3. Arbejdstageren må ikke offentliggøre  

 eller disponere over en opfindelse, før institutionen skriftligt har  

 bekræftet modtagelsen af den i stk. 1 nævnte underretning.  

 Institutionen har pligt til at sende bekræftelsen hurtigst muligt.
 § 11. Institutionen skal inden for 4 måneder fra  

 underretningen efter § 10, stk. 1, få foretaget en vurdering af  

 muligheden for at udnytte opfindelsen erhvervsmæssigt og for at  

 beskytte de til opfindelsen knyttede rettigheder og drøfte med  

 arbejdstageren, hvorledes rettighederne til opfindelsen kan udnyttes  

 erhvervsmæssigt.
 Stk. 2. Institutionen kan, samtidig med sin bekræftelse efter  

 § 10, stk. 3, pålægge arbejdstageren ikke at offentliggøre  

 eller disponere over en opfindelse i op til 4 måneder fra modtagelsen  

 af underretningen efter § 10, stk. 1.
 Stk. 3. Efter aftale med arbejdstageren kan fristerne efter stk. 1  

 og 2 forlænges.
 Stk. 4. Institutionen skal inden for den i stk. 1 angivne frist  

 eller den aftalte frist efter stk. 3, træffe afgørelse om krav  

 om overdragelse af retten efter § 8, eller om arbejdstageren bevarer retten  

 efter § 7 mod vederlag efter § 12, stk. 2.
 Stk. 5. Hvis institutionen ikke inden for den angivne frist i stk.  

 1 eller den aftalte frist efter stk. 3 har meddelt sin afgørelse efter  

 stk. 4 til arbejdstageren, har denne alle rettigheder til opfindelsen.
Erhvervsmæssig nyttiggørelse § 12. Hvis retten til en opfindelse overdraget til  

 institutionen efter § 8 udnyttes erhvervsmæssigt, er den  

 arbejdstager, der har gjort opfindelsen, berettiget til et rimeligt vederlag  

 fra institutionen.
 Stk. 2. Hvis retten til en opfindelse efter aftale med  

 institutionen udnyttes erhvervsmæssigt af den arbejdstager, der har  

 gjort opfindelsen, er institutionen berettiget til et rimeligt vederlag.
 Stk. 3. Institutionen fastsætter regler for beregning af  

 vederlag efter stk. 1 og 2. Reglerne skal godkendes af  

 forskningsministeren.
 § 13. Institutionen kan, hvor dette af en arbejdstager er  

 begrundet med henvisning til særlige etiske forhold, acceptere, at en  

 opfindelse ikke skal gøres til genstand for erhvervsmæssig  

 udnyttelse, herunder beskyttes ved indgivelse af ansøgning om patent  

 eller brugsmodelregistrering.
 Stk. 2. § 11 gælder ikke, hvis der træffes  

 afgørelse som nævnt i stk. 1.
 § 14. Har institutionen fået overdraget retten til en  

 opfindelse efter § 8, kan tredjemand indgå aftale om udnyttelse af  

 opfindelsen med institutionen.
 Stk. 2. Har institutionen ikke fået overdraget retten  

 til en opfindelse efter § 8, kan tredjemand indgå alle aftaler om  

 udnyttelse af opfindelsen med vedkommende arbejdstager.
Institutionens udgifter og indtægter § 15. Institutionen kan afholde udgifter i forbindelse med  

 overdragelse og beskyttelse af retten til opfindelser, der er overdraget til  

 institutionen efter § 8.
 § 16. Rektor eller direktionen anvender indtægterne fra  

 overdragelse af rettigheder til opfindelser til aktiviteter inden for  

 institutionens formål.
Forældelse § 17. Krav på vederlag efter § 12 forældes  

 efter 5 år.
Lov nr. 274 af 22. december 1908 om forældelse af  

 visse fordringer finder tilsvarende anvendelse, når arbejdstager har  

 modtaget institutionens afgørelse efter § 11. stk. 4.
Beslutningskompetence § 18. Institutionens afgørelser efter denne lov  

 træffes på universiteterne af rektor og på  

 sektorforskningsinstitutioner af direktionen.
Rektor henholdsvis direktionens  

 afgørelse kan ikke indbringes for anden administrativ myndighed.
 Ikrafttræden mv.
 § 19. Loven træder i kraft den 1. januar 1999.
 Stk. 2. Loven finder anvendelse på opfindelser, der er  

 gjort efter den 1. juli 1999. Opfindelser, som arbejdstageren ikke har gjort  

 institutionen bekendt med inden den 1. juli 1999, anses for gjort efter dette  

 tidspunkt.
 Stk. 3. Institutionen og arbejdstageren skal respektere  

 modstående rettigheder erhvervet ved overdragelse inden den 1. januar  

 1999.
 § 20. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger Baggrund for lovforslaget Fordeling af rettighederne til opfindelser, som  

 frembringes af ansatte ved offentlige forskningsinstitutioner, er i dag  

 reguleret i lov om arbejdstageres opfindelser.
Efter denne lov kan arbejdsgivere stille krav om at  

 få overdraget retten til egne medarbejderes opfindelser, forudsat at  

 disse er blevet til som led i tjenesten.
Til gengæld er de  

 berørte medarbejdere berettiget til en rimelig godtgørelse  

 afhængig af opfindelsens værdi.
 Disse bestemmelser gælder i dag for alle ansatte ved  

 sektorforskningen og for visse personalegrupper ved universiteter og andre  

 højere læreanstalter (universiteter).
 Videnskabeligt personale og lærere ved  

 universiteterne er derimod ikke omfattet af lov om arbejdstageres  

 opfindelser.
 Det er regeringens vurdering, at fraværet af  

 lovgivning specielt om retten til universitetsforskeres opfindelser  

 udgør en væsentlig barriere for erhvervsmæssig  

 nyttiggørelse af offentlige forskningsresultater.
Navnlig i projekter, hvor der deltager en større  

 gruppe universitetsforskere, kan usikkerhed eller uenighed om rettigheder  

 blokere for nyttiggørelse af lovende resultater.
Dette gælder  

 både ansattes nyttiggørelse af egne opfindelser gennem  

 etablering af selvstændig virksomhed og erhvervslivets motivation for  

 at indgå i formaliseret samarbejde med danske  

 universitetsmiljøer, hvor dette forudsætter en klar aftale om  

 retten til eventuelle opfindelser.
Hertil kommer, at universiteterne uden en lovsikret andel  

 i indtægterne savner et naturligt incitament til at bistå egne  

 ansatte med at beskytte og omsætte rettighederne til forskningsbaserede  

 opfindelser.
Medmindre andet er aftalt, har universitetsforskere i dag den  

 fulde ret til egne opfindelser.
Institutionen har hermed intet krav på  

 godtgørelse, uanset om en given opfindelse er gjort i den betalte  

 arbejdstid og med brug af institutionens ressourcer.
 Siden 1994 har en særlig tekstanmærkning i de  

 årlige finanslove givet universiteterne mulighed for at afholde  

 udgifter i forbindelse med udtagning af patent, forudsat at patentretten af  

 de pågældende medarbejdere blev overdraget til institutionen.  

 Institutionerne har hermed haft mulighed for, men ingen forpligtelse til,  

 aktivt at gå ind i arbejdet med at beskytte og omsætte retten til  

 de ansattes opfindelser.
 Faktum er, at kun et fåtal af danske universiteter  

 og sektorforskningsinstitutioner på denne baggrund har opbygget et  

 stående beredskab til håndtering af patent- og  

 rettighedssager.
 Vurderingen er, at institutionerne og deres ansatte uden  

 et sådant beredskab har ringe mulighed for at opnå en rimelig  

 pris ved handel med egne rettigheder, og at fraværet af et  

 professionelt marked for sådanne rettigheder vanskeliggør  

 opfindelsernes vej fra institution til virksomhed.
Lovforslagets formål På denne baggrund fremsætter regeringen  

 nærværende lovforslag, som under ét skal regulere retten  

 til opfindelser gjort ved universiteter og sektorforskningsinstitutioner.
Med  

 lovforslaget ønsker regeringen at fremme den erhvervsmæssige  

 nyttiggørelse af offentlige forskningsresultater.
Lovforslaget  

 tilsigter herunder:
 -	At bidrage til etablering af en incitamentstruktur, hvor ansatte og  

 institutionsledelser tilskyndes til at samarbejde om erhvervsmæssig  

 nyttiggørelse af forskningsresultater.
 -	At sikre en klar og entydig placering af rettigheder, der kan lette  

 indgåelse af aftaler om forsknings- og udviklingssamarbejde mellem  

 universiteter og private virksomheder.
 -	At fremme etablering af et effektivt decentralt beredskab til  

 registrering og vurdering af forskningsbaserede opfindelser.
 -	At bidrage til professionalisering af markedet for handel med  

 rettigheder mellem forskningsinstitutioner og virksomheder.
 -	At sikre en rimelig fordeling af salgs- og licensindtægter  

 mellem institutioner og ansatte.
 -	At sikre institutionernes dispositionsret over egne salgs- og  

 licensindtægter.
 -	At opnå en ligestilling af ansatte ved universiteter og  

 sektorforskningsinstitutioner.
 -	At fastholde et særligt incitament for forskningsbaserede  

 iværksættere, der ønsker at udnytte egne opfindelser  

 gennem etablering af selvstændig virksomhed.
Lovforslaget skal i øvrigt ses i sammenhæng  

 med regeringens allerede iværksatte initiativ med etablering af et  

 landsdækkende net af innovationsmiljøer.  

 Innovationsmiljøordningen har til formål at stimulere  

 etableringen af nye videnbaserede virksomheder   herunder  

 udbrydervirksomheder fra offentlig forskning.
Via innovationsmiljøerne  

 kan innovative iværksættere opnå rådgivning og  

 risikovillig kapital   blandt andet støtte til  

 forundersøgelser, patentering og licensiering.  

 Innovationsmiljøordningen skal på denne måde fremme  

 erhvervsmæssig nyttiggørelse af forskningsbaseret viden,  

 specielt hvor der er grundlag for etablering af nye virksomheder.
 Som supplement til dette tilsigtes med det foreliggende  

 lovforslag at fremme nyttiggørelsen af opfindelser gjort ved  

 universiteter og sektorforskningsinstitutioner, også hvor en given  

 opfindelse udnyttes bedst gennem samarbejde med eksisterende virksomheder.  

 Innovationsmiljøordningen og nærværende lovforslag  

 udgør på denne måde komplementerede elementer i en  

 sammenhængende indsats til fremme af forskningsbaseret innovation og  

 etablering af nye videnbaserede arbejdspladser i dansk erhvervsliv.
Forslagets hovedpunkter Lovforslaget fastslår, at ansatte på  

 universiteter og sektorforskningsinstitutioner som udgangspunkt har retten  

 til egne opfindelser.
Efter drøftelse med de involverede kan  

 institutionen dog gøre krav på at få overdraget retten til  

 en given opfindelse.
Institutionen får hermed også overdraget  

 aftaleretten i forhold til interesserede virksomheder.
Endvidere kan  

 institutionen   på vegne af egne ansatte   på forhånd  

 indgå aftaler om rettigheder blandt andet i forbindelse med eksternt  

 finansierede forsknings- og udviklingssamarbejder.
Uafhængigt af  

 omstændighederne vil institutionen på denne måde stå  

 som central aftalepart over for partnere i erhvervslivet.
Lovforslaget pålægger den ansatte at  

 underrette institutionens ledelse om alle erhvervsmæssigt interessante  

 opfindelser frembragt som led i tjenesten.
Samtidig pålægges  

 institutionen - gerne med assistance fra eksterne rådgivere og  

 konsulenter - aktivt at vurdere de indberettede opfindelser med henblik  

 på en mulig erhvervsmæssig udnyttelse.
Intentionen er ikke, at offentlige forskningsinstitutioner  

 egenhændigt skal drive erhvervsvirksomhed eller opbygge egen  

 patentportefølje ud over eventuelt nogle få strategiske  

 områder.
Derimod tilsigtes med lovforslaget at øge den  

 erhvervsmæssige nyttiggørelse af offentlig forskning gennem  

 overdragelse (licensiering eller salg) af rettigheder til partnere i  

 erhvervslivet, der kan forestå det videre arbejde med eventuel  

 patentering.
For at sikre, at både den ansatte og institutionen  

 er tilskyndet til at søge opfindelser nyttiggjort, forudsætter  

 lovforslaget, at begge parter får andel i indtægterne, uanset om  

 en rettighed udnyttes af institutionen eller den ansatte.
Herunder  

 åbner lovforslaget mulighed for, at forskningsbaserede  

 iværksættere kan udnytte retten til egne opfindelser på  

 økonomisk favorable vilkår.
 Endelig rummer lovforslaget bestemmelser, der  

 præciserer muligheden for at afstå fra erhvervsmæssig  

 nyttiggørelse, hvor særlige etiske hensyn taler herfor.
Intentionen er ikke, at de enkelte institutioner internt  

 skal opbygge teknisk, juridisk og markedsmæssig ekspertise til  

 egenhændigt at forestå vurderingen af indberettede opfindelser og  

 opsøge mulige patentpartnere i erhvervslivet.
Denne ekspertise  

 bør i vid udstrækning rekvireres eksternt gennem et formaliseret  

 samarbejde med private rådgivere og patentbureauer, Patentdirektoratet,  

 de nye innovationsmiljøer m.fl.
 Til støtte for institutionernes rekvirering af  

 sådanne ydelser er der på forslaget til finanslov 1999 afsat i  

 alt 58 mio. kr. over fire år.
Tilsvarende lovgivning i udlandet Lovgrundlaget vedrørende retten til opfindelser ved  

 universiteter og andre offentlige forskningsinstitutioner varierer betydeligt  

 blandt Danmarks nabolande og primære samarbejdspartnere.
I de øvrige nordiske lande og i Tyskland har  

 universitetsforskere som udgangspunkt en særlig ret til egne  

 opfindelser.
I Tyskland gælder dog i praksis, at denne ret  

 tilsidesættes, hvor der er tale om eksternt finansieret forskning.
I  

 Sverige gælder endvidere, at retten til universitetsforskeres  

 opfindelser i stigende omfang reguleres via lokale aftaler.
I Storbritannien, Frankrig, Holland og USA har  

 universitetsforskere samme retsstilling som andre arbejdstagere.
Dette  

 indebærer, at retten til forskningsbaserede opfindelser typisk  

 tilfalder den pågældende institution eller bevillingsgiver, dog  

 afhængig af de nærmere omstændigheder og lokale  

 aftaleforhold.
Samtidig vil den involverede forsker som regel modtage en  

 økonomisk godtgørelse, hvis opfindelsen udnyttes  

 erhvervsmæssigt.
Relation til anden lovgivning Lovforslaget regulerer i forlængelse af  

 bestemmelserne om opfindelser i lov om arbejdstageres opfindelser   forholdet  

 om retten til opfindelser ved universiteter og sektorforskningsinstitutioner.  

 Da lovforslaget anses som et supplement til de gældende bestemmelser i  

 lov om arbejdstageres opfindelser, er det i samråd med  

 Erhvervsministeriet ikke fundet nødvendigt på nuværende  

 tidspunkt at ændre i bestemmelserne i denne lov.
Af lovtekniske og  

 informative grunde vil lov om arbejdstageres opfindelser ved først  

 givne lejlighed blive ændret som konsekvens af lovforslaget.
Administrative og økonomiske konsekvenser for det offentlige Lovforslaget vil internt på de berørte  

 institutioner medføre et beskedent administrativt merarbejde til  

 registrering af opfindelser og aftaleindgåelse om rettigheder.
 Institutionerne vil herudover - afhængig det lokale  

 aktivitetsniveau - have merudgifter til rekvirering af ekstern teknisk,  

 juridisk og markedsmæssig ekspertise.
 Til støtte for institutionernes rekvirering af  

 denne ekspertise er der på forslaget til finanslov 1999  

 (§ 19.17.01) afsat i alt 58 mio. kr. for perioden 1999-2002. Efter  

 udløbet af denne periode forudsættes institutionernes  

 indtægter og udgifter ved omsætning af rettigheder at balancere  

 uden behov for særskilt finansiering - og på længere sigt  

 ventes handel med rettigheder at kunne bidrage positivt til institutionernes  

 økonomi.
Administrative og økonomiske konsekvenser for erhvervslivet Lovforslaget vil lette det administrative arbejde for  

 private virksomheder ved indgåelse af rettighedsaftaler om offentlige  

 forskningsresultater, idet lovforslaget etablerer en entydig model,  

 sådan at erhvervslivet kun får en aftalepart.
Lovforslaget vil endvidere medføre en styrket  

 formidling af forskningsbaserede opfindelser fra institutioner til  

 virksomheder til gavn for erhvervslivets konkurrenceevne og for etablering af  

 nye videnbaserede arbejdspladser.
Lovforslaget indeholder ingen  

 administrative konsekvenser for borgerne.
Miljømæssige konsekvenser og forholdet til EU-retten Forslaget indeholder ikke miljømæssige  

 konsekvenser eller EU-retlige aspekter.
Høring Fortegnelse over hørte myndigheder, institutioner  

 og organisationer er medtaget som bilag.
Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner På længere sigt øgede indtægter for  

 institutionerne via handel med rettigheder Finanslovsudgifter på 58 mio. kr. over perioden 1999-2002 Administrative konsekvenser for stat, kommuner og amtskommuner Ingen Beskedent administrativt merarbejde på institutioner Økonomiske konsekvenser for erhvervslivet Åbent marked for handel med rettigheder til forskningsbaserede  

 opfindelser Ingen Administrative konsekvenser for erhvervslivet Lettere indgåelse af rettighedsaftaler ved FoU-samarbejde Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Indeholder ikke EU-retlige aspekter Bemærkninger til de enkelte paragraffer Til § 1 Lovforslagets formål afspejler behovet for at fremme  

 en videnbaseret vækst i det danske samfund.
Offentlige  

 forskningsinstitutioner udgør en meget væsentlig kilde til  

 produktion af ny viden, og en effektiv videnudveksling mellem forskning og  

 erhvervsliv er af afgørende betydning for at fastholde og udbygge  

 Danmarks position som moderne velfærdssamfund.
 Med lovforslaget etableres et åbent og dynamisk  

 marked for handel med rettigheder til opfindelser mellem offentlige  

 forskningsinstitutioner og private virksomheder.
Til § 2 Bestemmelsen i § 2 afgrænser lovens  

 anvendelsesområde til opfindelser, der er gjort af en arbejdstager som  

 led i sit arbejde ved en institution som nævnt i § 6.
Til § 3 Lovens anvendelsesområde er begrænset til de  

 opfindelser, der kan opnå patent i medfør af patentloven  

 (lovbekendtgørelse nr. 366 af 9. juni 1998), og de frembringelser, der  

 kan registreres som brugsmodel efter brugsmodelloven  

 (lovbekendtgørelse nr. 367 af 9. juni 1998).
Ophavsret til et litterært eller kunstnerisk  

 værk, der er reguleret via ophavsretsloven, er ikke omfattet af  

 forslaget.
Værker i form af EDB-programmer henregnes til  

 litterære værker.
For EDB-programmer gælder i medfør af  

 ophavsretslovens § 59 (lovbekendtgørelse nr. 706 af 29. september  

 1998) at, ophavsretten til et edb-program, der er frembragt af en  

 arbejdstager under udførelsen af dennes arbejde eller efter  

 arbejdsgiverens anvisninger, overgår til arbejdsgiveren.
Der findes  

 ikke undtagelser for så vidt angår uddannelses- og  

 forskningsinstitutioner.
 Dette indebærer, at ophavsretten til edb-programmer  

 frembragt i ansættelsesforhold på et universitet eller anden  

 højere uddannelsesinstitution under Forskningsministeriet eller en  

 sektorforskningsinstitution, tilkommer institutionen.
Til § 4 Med den anførte definition af »arbejdstager«  

 opnås i forhold til de hidtidige regler i lov om arbejdstageres  

 opfindelser en ligestilling af rettigheder og pligter for videnskabeligt  

 personale ved universiteter og sektorforskningsinstitutioner.
Endvidere  

 opnås en ligestilling af rettigheder og pligter for videnskabeligt og  

 andet personale ved universiteterne, idet det videnskabelige personale  

 hidtil har haft en fortrinsstilling efter lov om arbejdstageres  

 opfindelser.
Med denne ligestilling bidrages til en fortsat  

 harmonisering af ansættelsesvilkårene ved universiteter og  

 sektorforskningsinstitutioner.
Endvidere sikres det, at institutionerne alene  

 skal operere med ét regelsæt for ansattes opfindelser, uanset om  

 disse er gjort af videnskabeligt personale alene eller af videnskabeligt og  

 andet personale i forening.
Lovforslagets regler gælder såvel for  

 medarbejdere ansat i faste som i tidsbegrænsede stillinger.
Som  

 arbejdstagere indgår også ph.d.-studerende ansat ved den  

 pågældende institution.
 Ph.d.-studerende, som ikke er ansat på  

 institutionen, har den fulde ret til egne opfindelser, medmindre andet er  

 aftalt.
Alle ph.d-studerende omfattet af Finansministeriets  

 cirkulære af 25. november 1997 om aftale om lønnede  

 ph.d.-stipendiater er at betragte som ansatte.
Disse betegnes som  

 »lønnede ph.d.-stipendiater« for at undgå eventuelle  

 misforståelser i forhold til ph.d.-stipendiater med stipendium fastsat  

 med hjemmel i lov om statens uddannelsesstøtte  

 (SU-ph.d.-stipendium).
 For eksternt ansatte ph.d.-studerende, som f.eks.  

 erhvervsforskerstuderende, eller for ph.d.-studerende med anden privat  

 projektfinansiering, kan institutionen og ansættelsesvirksomheden efter  

 § 9 indgå aftale om retten til opfindelser gjort som led i  

 ph.d.-forløbet.
 Øvrige studerende er ikke omfattet af lovforslaget.  

 Dog er studerende, der samtidig er ansat på institutionen, omfattet af  

 loven, for så vidt angår arbejde udført som led i  

 ansættelsesforholdet.
Hvor en opfindelse er gjort i samarbejde mellem studerende  

 og ansatte ved en institution omfattet af loven, må rettighederne til  

 opfindelsen fastsættes ved konkret aftale.
En vejledning  

 vedrørende sådanne aftaler er givet i Undervisningsministeriets  

 cirkulære nr. 169 af 16. juli 1973 om »anvendelsen af de studerendes  

 opgaver og deres rettigheder i forbindelse hermed«.
Til § 5 Bestemmelsen indebærer, at alle aktiviteter  

 udført som led i arbejdstagerens ansættelsesforhold er omfattet  

 af lovforslaget.
Dette gælder uanset, om et forsknings-, udviklings-  

 eller undervisningsforløb er udført efter opdrag, eller om en  

 opfindelse er gjort i et forløb, hvor både valg af emne og  

 metode er overladt til den enkelte arbejdstager.
 Opfindelser gjort af arbejdstageren uden for dennes  

 ansættelsesforhold er ikke omfattet af lovforslaget.
For så vidt angår videnskabeligt personale, er  

 dette ikke omfattet af tjenestetidsaftaler og for universiteternes  

 vedkommende heller ikke af regler om mødepligt.
Det kan derfor  

 være vanskeligt i praksis at fastslå, om en opfindelse er  

 frembragt i eller uden for ansættelsesforholdet.
 I tvivlstilfælde påhviler bevisbyrden den  

 part, der ønsker at gøre krav på retten til opfindelsen.  

 For at undgå tvivl om rettighederne til opfindelser gjort uden for  

 ansættelsesforholdet, må det derfor anbefales, at arbejdstagere  

 ved institutioner omfattet af lovforslaget forlods træffer aftale med  

 institutionen, såfremt man i andet regi ønsker at omsætte  

 egne forskningsresultater til opfindelser.
Uanset at ansættelsesforholdet er ophørt, kan  

 institutionen gøre krav på retten til en opfindelse, hvis denne  

 er gjort som led i ansættelsesforholdet ved institutionen.
Det  

 påhviler arbejdsgiveren at bevise, at der er tale om en  

 tjenesteopfindelse.
Dog er det ikke tilsigtet at ændre på  

 bevisreglen i lov om arbejdstageres opfindelsers § 9 for ansatte, der  

 før dette lovforslag var omfattet af denne lov, jf. de almindelige  

 bemærkninger.
Denne særlige bevisregel kan derfor godt få  

 betydning i en 6 måneders overgangsperiode efter  

 ansættelsesforholdets ophør.
Er opfindelsen omfattet af en aftale mellem institutionen  

 og en ekstern part efter § 9, kan den eksterne part rejse tilsvarende krav  

 over for den pågældende.
Bevisbyrden påhviler i dette  

 tilfælde den eksterne part.
 Bestemmelsen i stk. 2 er nødvendig på grund  

 af de særlige kombinationsstillinger for klinisk-videnskabeligt  

 personale, der både udfører arbejde på universiteterne og  

 universitetshospitalerne.
Bestemmelsen præciserer, at opfindelser gjort af  

 ansatte i klinisk-videnskabelige stillinger ved universiteterne under  

 udførelse af klinisk-videnskabeligt arbejde ved offentlige hospitaler  

 og sygehuse ikke er omfattet af lovforslaget.
Dermed sikres ligestillingen af  

 rettighederne til opfindelser frembragt inden for sygehusvæsenet,  

 når det sker som led i arbejdet der.
Til § 6 Ved den ansættende institution forstås den  

 institution, hvor pågældende arbejdstager har sin hovedstilling.  

 Dette gælder også i tilfælde, hvor pågældende  

 arbejdstager er aflønnet helt eller delvist via eksternt finansierede  

 institutter, centre eller programmer, f.eks. via de statslige  

 forskningsråd.
 Hvor en ansat har deltidsstilling ved flere institutioner,  

 må der lægges vægt på, under hvilke  

 ansættelsesforhold arbejdet er gjort.
Lovforslaget gør ikke indskrænkninger i  

 institutionsledelsens ret til intern delegation.
Bestemmelsen udelukker  

 således ikke, at der internt på institutioner kan indgås  

 aftale for et begrænset antal arbejdstagere, hvorefter muligheden for  

 at overtage retten til disse arbejdstageres opfindelser overdrages til en  

 selvstyrende enhed på institutionen, som f.eks. et center eller  

 institut med fristyreordning efter universitetslovens § 12.
 Ansatte ved højere uddannelsesinstitutioner uden  

 for Forskningsministeriets forretningsområde, ved arkiver og museer  

 eller ved offentlige sygehuse er ikke omfattet af lovforslaget.
Til § 7 Bestemmelsen fastslår, at arbejdstageren som  

 udgangspunkt har retten til egne opfindelser.
Samtidig præciseres, at  

 denne ret modificeres, hvor dette følger af lovforslagets  

 øvrige bestemmelser.
Lovforslaget forhindrer ikke, at arbejdstageren  

 ved konkret aftale afskriver sig retten i forbindelse med bestemte projekter  

 over for institutionen.
Til § 8 Bestemmelsen indeholder den akse, som lovforslagets  

 øvrige bestemmelser knytter sig til.
Institutionen, jf. § 6, kan  

 i kraft af denne bestemmelse overtage retten til opfindelser gjort af de  

 ansatte.
 Indtil dette lovforslag har ansatte ved universiteter og  

 sektorforskningsinstitutioner været underlagt forskellige regler.  

 Ansatte ved sektorforskningen har været omfattet af lov om  

 arbejdstagers opfindelser, hvorefter arbejdsgiveren kan kræve retten  

 til arbejdstagerens opfindelser overdraget til sig, jf. lovens § 5.  

 Lærere og andet videnskabeligt personale ved universiteter og andre  

 højere læreanstalter har efter lov om arbejdstageres opfindelser  

 § 1, stk. 3, ikke været omfattet af loven og har dermed haft den fulde  

 ret til egne opfindelser, medmindre andet har været aftalt.
 Med det foreliggende lovforslag indføres samme  

 retsstilling for ansatte på universiteter og andre højere  

 uddannelsesinstitution under Forskningsministeriet og på  

 sektorforskningsinstitutioner.
Institutionen skal med § 8 som redskab sikre, at  

 lovforslagets formål om at nyttiggøre opfindelser  

 erhvervsmæssigt, bliver indfriet.
Med institutionens ret følger  

 også en pligt til aktivt, at forholde sig til muligheder for at udnytte  

 opfindelsen erhvervsmæssigt, jf. bemærkningerne til § 11. Hvis  

 institutionen ved passivitet skaber en situation, hvor en opfindelse, der kan  

 og bør udnyttes erhvervsmæssigt, ikke bliver det, vil  

 institutionen kunne pådrage sig et erstatningsansvar efter dansk rets  

 almindelige regler.
 Endvidere kan institutionen gennem krav om overdragelse af  

 en rettighed til sig efter § 8 sikre, at institutionens arbejdstagere  

 ikke gennem egne aftaler med tredjemand blokerer for institutionens videre  

 forskning.
I stk. 2 præciseres, at institutionen har samme ret  

 som nævnt i stk. 1, hvis opfindelsen er gjort af flere arbejdstagere i  

 forening.
Eksempelvis et forskningsprojekt med deltagelse af ansatte fra  

 forskellige enheder.
Ligeledes gælder, som nævnt i stk. 3, at  

 hvor flere institutioner er involveret i et forskningsprojekt, er det op til  

 institutionerne at aftale, hvordan deres rettigheder skal fordeles.
Aftalen  

 kan indgås, når samarbejdet etableres, eller senere når  

 opfindelsen er gjort.
Til § 9 Bestemmelsen indebærer, at institutionen har  

 aftaleretten med eksterne bevillingsgivere og samarbejdspartnere, for  

 så vidt angår aftaler, der regulerer retten til opfindelser gjort  

 af arbejdstagere ved institutionen.
Institutionens aftaler efter § 9 om  

 afståelse af rettigheder til en ekstern part skal indgås senest  

 samtidig med indgåelse af samarbejdsaftalen eller  

 finansieringsaftalen.
Det bemærkes, at denne aftaleret på  

 universiteter efter lovforslaget tilfalder institutionens rektor.
På  

 universiteterne ændres hermed det traditionelle udgangspunkt, hvorefter  

 den bevillingsbærende forsker selv træffer alle dispositioner i  

 forbindelse med eksternt finansierede projekter.
Hvor private virksomheder indgår som part i et  

 forsknings- eller udviklingsprojekt i samarbejde med én eller flere  

 universitetsforskere, har aftaler om retten til eventuelle opfindelser hidtil  

 skullet indgås individuelt med hver enkelt af projektets deltagere.
Med  

 bestemmelsen i lovforslagets § 9 ændres denne situation.  

 Bestemmelsen tilsikrer, at private virksomheder gennem aftale med  

 institutionen forlods kan erhverve retten til opfindelser.
Sådanne  

 aftaler vil typisk komme på tale, hvor den eksterne part bidrager med  

 kapital eller know how eller på anden måde stiller ressourcer til  

 rådighed for projektet.
Institutionens aftaler med private virksomheder om hel  

 eller delvis afståelse af rettigheder efter § 9 kan indeholde  

 bestemmelser om fortrolighed og bestemmelser om arbejdstagerens ret til at  

 offentliggøre egne forskningsresultater.
Endvidere kan sådanne  

 aftaler indeholde bestemmelser om vederlag, hvis opfindelserne udnyttes  

 erhvervsmæssigt.
Et sådant vederlag skal deles efter principperne  

 i § 12, stk. 3.
Bevillingsaftaler med velgørende organisationer,  

 fonde mv. kan indeholde bestemmelser, der efter aftalens vilkår vil  

 begrænse institutionens mulighed for at beskytte og omsætte  

 rettigheder til opfindelser fremkommet via forskningen.
Også  

 sådanne aftaler vil efter lovforslaget skulle indgås med  

 institutionens ledelse - og ikke med institutionens enkelte  

 arbejdstagere.
For eksterne bevillinger fra de statslige  

 forskningsråd forudsættes retten til opfindelser at følge  

 samme princip som ved interne institutionsbevillinger.
Det vil sige, at  

 retten som udgangspunkt tilfalder pågældende arbejdstager, men  

 kan overtages af institutionen uden modkrav fra bevillingsgiver.  

 Forskningsrådene vil under forudsætning heraf fortsat kunne  

 indgå bevillingsaftaler med individuelle arbejdstagere.
For øvrige offentlige eller halvoffentlige  

 bevillingsgivere, hvor betingelserne for at opnå bevilling  

 medfører en begrænsning i institutionens rettigheder efter  

 §§ 8, 11, 12, 13 eller 14, har institutionen aftaleretten.
Dette  

 bør for eksempel være tilfældet i forbindelse med tilskud  

 fra Danmarks Grundforskningsfond.
Til § 10 Bestemmelsen pålægger den enkelte arbejdstager  

 skriftligt at underrette institutionens ledelse, såfremt vedkommende  

 som led i sit arbejde har gjort en opfindelse.
Arbejdstageren har pligt til  

 at give institutionen de oplysninger, der er nødvendige for, at  

 institutionen med rimelighed kan siges at være i stand til at foretage  

 en vurdering af opfindelsens erhvervsmæssige betydning.
Underretningspligten forudsætter, at den  

 pågældende arbejdstager vidste eller burde vide, at retten til  

 opfindelsen vil kunne patenteres eller registreres som brugsmodel.
Vurdering  

 af, hvornår der er tale om en opfindelse omfattet af  

 underretningspligten, forudsættes i praksis at foregå i en  

 løbende dialog mellem pågældende arbejdstager og dennes  

 institut- eller afdelingsleder.
 Ønsker en arbejdstager egenhændigt at udnytte  

 retten til egen opfindelse, eller har vedkommende forslag til anden  

 udnyttelse af rettighederne, kan dette med fordel anføres allerede i  

 underretningen til institutionen.
Efter stk. 2, kan institutionen fastsætte  

 nærmere regler for, hvorledes arbejdstagerens underretning til  

 institutionen skal finde sted.
Institutionen kan herunder fastsætte  

 forskellige regler for forskellige fagområder hjemmehørende  

 på institutionen.
 For områder, hvor der erfaringsmæssigt ikke  

 gøres opfindelser omfattet af dette lovforslag   f.eks. inden for  

 humaniora eller samfundsvidenskab   kan institutionen bestemme, at ansatte  

 med forskning inden for disse områder ikke skal være omfattet af  

 underretningspligten efter stk. 1.
 I stk. 3 præciseres arbejdstagerens pligt til at  

 undlade at offentliggøre eller disponere over en opfindelse,  

 før denne har modtaget institutionens bekræftelse på  

 modtagelsen af underretningen.
Til § 11 Bestemmelsen pålægger institutionens ledelse  

 at tage initiativ til en fælles drøftelse med de involverede  

 arbejdstagere om muligheden for erhvervsmæssig udnyttelse af retten til  

 den foreliggende opfindelse.
Der lægges hermed op til, at ledelse og  

 arbejdstagere ad frivillighedens vej skal nå til enighed om udnyttelse  

 af en rettighed, hvor dette er muligt.
 Ved en fælles drøftelse kan arbejdstageren  

 over for institutionen præsentere eventuelle ønsker om  

 egenhændigt at udnytte rettighederne til opfindelsen.
 Tilsvarende kan institutionen over for arbejdstager  

 præsentere egne planer for udnyttelse af rettighederne, herunder  

 institutionens ønsker til arbejdstagerens aktive medvirken i  

 udarbejdelsen af patentansøgninger, rådgivning af licenstager  

 mv.
 Parterne kan i fællesskab aftale, hvorledes  

 offentliggørelse kan finde sted uden at skade rettighederne til  

 opfindelsen, herunder en eventuel udsættelse af  

 offentliggørelsestidspunktet, jf. stk. 3. Endvidere kan parterne i  

 fællesskab udarbejde forslag til et rimeligt vederlag efter § 12.
Til brug for drøftelsen med arbejdstageren, skal  

 institutionen lade udarbejde en vurdering af opfindelsen.
Vurderingen  

 bør - hvor dette skønnes relevant - indeholde en teknisk,  

 juridisk og markedsmæssig bedømmelse af mulighederne for  

 erhvervsmæssig udnyttelse af opfindelsen.
Institutionen vil til støtte for udarbejdelse af  

 ovennævnte vurderinger dels skulle etablere et begrænset internt  

 administrativt beredskab, dels skulle gøre brug af eksterne  

 rådgivere og konsulenter med særlig teknisk, juridisk eller  

 markedsmæssig ekspertise.
For så vidt angår  

 sidstnævnte, forudsættes de enkelte institutioner at indgå  

 samarbejdsaftaler med patentbureauer, innovationsmiljøer,  

 forskerparker mv.
Stk. 2 indebærer, at en arbejdstager ikke må  

 offentliggøre eller disponere over en opfindelse, hvis institutionen  

 giver påbud herom.
Påbudet skal nedlægges senest samtidig  

 med bekræftelsen efter stk. 10, stk. 3.
Institutionen kan udstede et sådant påbud,  

 hvor der er behov for en nærmere vurdering af oprindelsens  

 erhvervsmæssige potentiale.
Institutionen kan endvidere udstede et  

 sådant påbud, hvor offentliggørelsen skønnes at  

 kunne hindre en eventuel erhvervsmæssig nyttiggørelse   herunder  

 at kunne skade mulighederne for at beskytte de til opfindelsen knyttede  

 rettigheder.
Påbudet bør ophæves, så snart en  

 offentliggørelse vurderes at være uden skadevirkning.  

 Institutionen kan ikke uden accept fra de involverede arbejdstagere udstede  

 påbud med virkning ud over 4 måneder fra tidspunktet for  

 underretningen efter § 10, stk. 1, svarende til den gældende frist i  

 lov om arbejdstagers opfindelser.
 Som offentliggørelse af en opfindelse anses alt,  

 hvad der er blevet almindeligt tilgængeligt gennem skrift, foredrag,  

 udstilling, udbud, udnyttelse ved afbildning eller på anden  

 måde.
Ved offentliggørelse forstås derimod ikke  

 fortrolig indsendelse af manuskript eller ansøgning med henblik  

 på faglig bedømmelse.
Forslaget svarer til patentlovens § 2,  

 stk. 2, og brugsmodellovens § 3, stk. 2.
Hvor en opfindelse alene udgør en mindre del af et  

 forskningsresultat, kan institutionen beslutte, at pågældende  

 forskningsresultat straks kan publiceres under forudsætning af, at  

 selve opfindelsen ikke offentliggøres ved publiceringen.
Hvor  

 opfindelsen derimod udgør en central del af et forskningsresultat,  

 må hele forskningsresultatet midlertidigt normalt anses for at  

 være omfattet af påbudet.
Efter stk. 3 kan institutionen aftale med den  

 pågældende arbejdstager, at 4-månedersfristen efter stk. 1  

 og 2 skal forlænges.
En forlængelse af fristen i stk. 1 kan  

 f.eks. komme på tale, hvor vurdering af en oprindelse forudsætter  

 en særlig ekspertise, som må rekvireres uden for institutionens  

 normale kreds af rådgivere og samarbejdspartnere.
En forlængelse  

 af fristen i stk. 2 kan f.eks. komme på tale hvor der er behov for at  

 udarbejde og indgive patentansøgning, eller hvor retten til en given  

 opfindelse alene kan udnyttes gennem særlig hemmeligholdelse.
 Efter stk. 4 skal institutionen på baggrund af den  

 gennemførte drøftelse træffe endelig beslutning om sin  

 overtagelse af retten til en opfindelse efter § 8 eller at lade  

 arbejdstageren bevare retten efter § 7 mod et krav om vederlag efter § 12,  

 stk. 2. Institutionens afgørelse skal meddeles pågældende  

 arbejdstager inden for den fastsatte 4 måneders frist, medmindre andet  

 er aftale efter stk. 3.
 Bestemmelsen i stk. 5 indebærer, at institutionen  

 fortaber alle rettigheder til opfindelsen, hvis den ikke har meddelt sin  

 afgørelse efter stk. 4 til vedkommende arbejdstager inden for den  

 fastsatte 4 måneders frist eller den særligt aftalte frist efter  

 stk. 3. Pågældende arbejdstager kan i tilfælde heraf uden  

 vederlag til institutionen selv udnytte rettighederne til opfindelsen.
Til § 12 Bestemmelsen viderefører princippet fra lov om  

 arbejdstageres opfindelser om, at arbejdstager er berettiget til en rimelig  

 godtgørelse, hvis retten til dennes opfindelse kræves overdraget  

 til sig af arbejdsgiveren.
Med begrebet »rimeligt vederlag« tilkendegives samtidig,  

 at arbejdstagere ved institutioner omfattet af loven har krav på et  

 vederlag ud over den betaling, der kan siges at være indeholdt i den  

 almindelige løn.
Samtidig følger dog også, at  

 arbejdstageren alene har krav på vederlag, såfremt retten til  

 opfindelsen udnyttes erhvervsmæssigt, og såfremt den  

 erhvervsmæssige udnyttelse giver anledning til indtægter, der  

 overstiger de af institutionen afholdte udgifter.
Efter stk. 2, er institutionen berettiget til et rimeligt  

 vederlag fra den arbejdstager, der har frembragt opfindelsen, hvis retten til  

 opfindelsen efter aftale med institutionen udnyttes af den  

 pågældende arbejdstager.
Hensigten med denne bestemmelse er at  

 sikre institutionen en rimelig andel i de indtægter, der opnås  

 gennem erhvervsmæssig udnyttelse af opfindelser gjort ved brug af  

 institutionens ressourcer.
 Også i denne situation gælder, at kravet om  

 vederlag alene kan gøres gældende, såfremt retten til  

 opfindelsen udnyttes erhvervsmæssigt, og såfremt den  

 erhvervsmæssige udnyttelse giver indtægter, der overstiger de af  

 arbejdstageren afholdte udgifter.
 Hvor en opfindelse er gjort i forening af flere  

 arbejdstagere ansat ved institutionen, må disse indbyrdes aftale,  

 hvorledes rettighederne til opfindelsen ønskes udnyttet.
Kan der ikke opnås enighed blandt de implicerede,  

 kan institutionen overtage rettigheden efter § 8, stk. 2, og  

 efterfølgende afhænde rettigheden til én eller flere  

 parter i sagen efter § 14, stk. 1, inden for den i § 11,  

 stk. 4, angivne frist.
De øvrige involverede er i givet fald  

 berettiget til et rimeligt vederlag fra institutionen efter § 12,  

 stk. 1.
 Ved fastsættelse af regler for vederlag mellem  

 institution og arbejdstager, jf. stk. 3, skal det tilstræbes, at begge  

 parter har et rimeligt økonomisk udbytte.
Lovforslaget definerer ikke én given model for  

 beregning af dette vederlag.
Det tilstræbes herved at give de enkelte  

 institutioner størst mulig frihed til lokalt at udforme  

 beregningsmodeller i overensstemmelse med egne behov og traditioner.
 Til grund for institutionernes udformning af  

 beregningsmodeller bør dog lægges det princip, at den, der  

 påtager sig den kommercielle risiko ved at udnytte retten til en  

 opfindelse erhvervsmæssigt, naturligvis også skal have den  

 største andel af de fremtidige indtægter.
 Endvidere bør det ved udformning af  

 beregningsmodellerne tilstræbes at fastholde et klart økonomisk  

 incitament for forskningsbaserede iværksættere og andre, der  

 ønsker egenhændigt at nyttiggøre egne opfindelser  

 erhvervsmæssigt.
Ved fastsættelse af et rimeligt vederlag til  

 institutionen skal der således tages hensyn til det vederlag, som  

 arbejdstager alternativt ville opnå efter stk. 1. ved  

 institutionens egen udnyttelse af opfindelsen.
Arbejdstageren  

 forudsættes på denne måde at kunne opnå en reduceret  

 pris for rettigheden sammenholdt med udenforstående tilbudsgivere.  

 Samtidig kan det aftales, at afregning af vederlag til institutionen kan  

 afdrages over en flerårig periode, for eksempel ved at aftale en fast  

 årlig ydelse eller en ydelse svarende til en given andel af de faktisk  

 opnåede indtægter.
 Forskningsministeriet vil ved godkendelse af reglerne for  

 beregning af vederlag lægge vægt på ovennævnte  

 kriterier.
Til § 13 Med etiske hensyn menes f.eks. situationer, hvor en given  

 viden af samfundsmæssige årsager bør være frit  

 tilgængelig for alle.
Der tænkes tillige på situationer,  

 hvor patentering eller anden publicering af en opdagelse indebærer  

 risiko for misbrug af opfindelsen til skade for sundhed eller  

 miljø.
 Patentloven og brugsmodelloven bestemmer tillige,  

 hvornår patenter kan meddeles og brugsmodeller registreres, jf.  

 patentlovens § 1, stk. 2-4, og brugsmodellovens § 2,  

 stk. 2.
 Bestemmelsen i stk. 2 indebærer, at eventuelle  

 begrænsninger i retten til offentliggørelse bortfalder ved  

 afgørelse efter stk. 1.
Til § 14 Ønsker en virksomhed at erhverve retten til en  

 opfindelse, kan virksomheden indgå aftale herom med institutionen,  

 medmindre institutionen har valgt ikke at få overdraget rettigheden fra  

 pågældende arbejdstager.
Institutionen - og ikke den enkelte  

 arbejdstager - fremstår på denne måde som den typiske  

 aftalepart for private virksomheder, uanset om en rettighed handles forud,  

 som option i et samarbejdsprojekt jf. § 9, eller uden forudgående  

 kontakt med institutionen.
 Stk. 2. præciserer, at arbejdstagere, som ikke har  

 overdraget retten til egen opfindelse til institutionen, frit kan  

 omsætte denne i forhold til interesserede aftagere.
Til § 15 Bestemmelsen fastslår, at institutionen kan afholde  

 udgifter ved overdragelse (licensiering eller salg) og beskyttelse af  

 rettigheder, som er overdraget til institutionen efter § 8. Ved udgifter til  

 overdragelse forstås f.eks. udgifter til licensformidling og udgifter  

 til vederlag efter § 12, stk. 1. Ved udgifter til beskyttelse af rettigheder  

 forstås f.eks. udgifter til patentansøgning og udgifter til  

 eventuelle søgsmål ved krænkelse af en af institutionen  

 beskyttet ret.
 Bestemmelsen indebærer ikke, at offentlige  

 forskningsinstitutioner selv kan iværksætte eller deltage i  

 produktion eller lignende, medmindre dette følger af institutionens  

 formål.
Bestemmelsen tilsigter heller ikke, at institutionerne  

 skal opbygge egen patentportefølje ud over eventuelt nogle få  

 strategiske områder.
Derimod tilsigtes primært at øge  

 omsætningen af rettigheder til partnere i erhvervslivet, der  

 efterfølgende kan forestå det videre arbejde med eventuel  

 patentering.
Vurderingen er, at de enkelte institutioner kun i meget  

 begrænset omfang vil have mulighed endsige gehov for internt at opbygge  

 teknisk, juridisk og markedsmæssig ekspertise til egenhændigt at  

 forestå arbejdet med vurdering, licensformidling og eventuel  

 patentering af opfindelser.
Denne ekspertise vil i vid udstrækning  

 skulle rekvireres eksternt gennem et formaliseret samarbejde med private  

 patentbureauer, de nye innovationsmiljøer m.fl.
 Til støtte for institutionernes rekvirering af  

 sådanne ydelser er der på forslaget til finanslov for 1999 afsat  

 i alt 58 mio. for perioden 1999-2002. Efter udløbet af denne periode  

 forudsættes institutionernes indtægter og udgifter ved  

 omsætning af rettigheder at balancere uden behov for yderligere  

 statslig finansiering.
Til § 16 Institutionens ledelse har dispositionsretten over den  

 indtjening, der måtte opnås som følge af institutionens  

 overdragelse af retten til opfindelser.
Indtægterne kan anvendes inden  

 for institutionens formål og til aktiviteter efter § 16.
Det følger af universitetsloven  

 (bekendtgørelse nr. 334 af 27. maj 1993), at institutionen disponerer  

 frit ved anvendelse af bevillinger, tilskud og indtægter under  

 ét.
Det er en betingelse, at institutionen overholder  

 bevillingsforudsætninger og disponeringsregler og varetager de opgaver,  

 der er givet bevilling til; det vil sige undervisningsvirksomhed,  

 forskningsvirksomhed og andre opgaver, som er henlagt til institutionen.
 For sektorforskningsinstitutionerne fremgår det af  

 institutionens vedtægter og vedtægtens formålsparagraf,  

 hvilke hovedopgaver der hører under institutionen, jf.  

 bekendtgørelse nr. 953 af 9. december 1997 om vedtægter for  

 sektorforskningsinstitutioner.
 Der henvises i øvrigt til Finansministeriets  

 budgetvejledning for så vidt angår kravene til  

 regnskabsaflæggelse for regnskabsførende institutioner.
Til § 17 I lighed med lov om arbejdstageres opfindelser § 8, stk.  

 3, foreslås det, at vederlagskravene omfattes af den 5 årige  

 forældelse i lov nr. 274 af 22. december 1908, der er den almindelige  

 forældelsesfrist på formuerettens område.
Fristen  

 foreslås, svarende til lov om arbejdstageres opfindelser, at  

 løbe fra det tidspunkt, hvor institutionen træffer beslutning  

 om, hvorvidt den selv vil overtage de til opfindelsen knyttede  

 rettigheder.
Til § 18 Rektor har i medfør af universitetsloven den  

 endelige beslutningskompetence på universiteterne.
Dog kan denne  

 kompetence delegeres til en af rektor bemyndiget person.
På  

 sektorforskningsinstitutioner har direktionen i medfør af lov om  

 sektorforskningsinstitutioner den endelige beslutningskompetence.
Denne  

 kompetence kan delegeres til en af direktionen bemyndiget person.
 Klageafskæringen er begrundet i, at der er tale om  

 afgørelser, der til trods for, at disse er offentligretlige, har en  

 betydelig privatretlig karakter.
Til § 19 Da lovforslaget tilsigter en ændret  

 rettighedsfordeling mellem institution og arbejdstager, foreslås det,  

 at loven gennemføres på en sådan måde, at det ikke  

 berører de dispositioner, der er gennemført i tillid til de  

 hidtil gældende regler.
Det forudsættes derfor, at der bliver et  

 halvt år mellem lovens ikrafttræden og dens virkning.
I stk. 2, foreslås det således, at loven  

 først får virkning på opfindelser, der gøres efter  

 den 1. juli 1999. Dette giver dels institutionerne god tid til at informere  

 arbejdstagerne om de nye regler, og dels giver det samtidig arbejdstagerne  

 mulighed for at sikre sig rettighederne til de opfindelser, der er gjort  

 umiddelbart i forbindelse med lovens ikrafttræden.
Formuleringen  

 indebærer, at den arbejdstager, der har gjort en opfindelse inden den  

 1. juli 1999, og som er i tvivl om, hvorvidt han eller hun har gjort en  

 opfindelse eller frembringelse, der vil kunne patenteres eller registreres  

 som brugsmodel, ved at underrette institutionen om resultatet får  

 eventuelle rettigheder behandlet efter de hidtil gældende regler.
I stk. 3 foreslås det, at institutionen og  

 arbejdstageren skal respektere modståendende rettigheder.
Sigtet med  

 lovforslaget er at regulere rettighedsfordelingen mellem arbejdstager og  

 institution inden for den offentlige forskning, hvorimod lovforslaget ikke  

 regulerer tredjemands rettigheder erhvervet i god tro.
Der kan derfor  

 være situationer, hvor enten institutionen eller arbejdstageren inden  

 lovens ikrafttræden ved aftale helt eller delvis har overdraget deres  

 rettigheder efter det nuværende lovgrundlag til tredjemand.
Overgangsbestemmelsen omfatter flere situationer, f.eks.  

 hvor en universitetsforsker efter den nuværende undtagelsesbestemmelse  

 i lov om arbejdstagers opfindelser har overdraget sine rettigheder i  

 forbindelse med et konkret projekt til en ekstern bevillingsgiver.
Dels  

 omfatter overgangsbestemmelsen f.eks. også den situation, hvor en  

 sektorforskningsinstitution efter den nuværende hovedregel i lov om  

 arbejdstagers opfindelser har overdraget deres rettigheder til en  

 virksomhed.
Spørgsmålet om, der er sket en overdragelse  

 af rettigheder til tredjemand, må bero på en konkret fortolkning  

 af den enkelte aftale og dens forudsætninger.
Der kan ikke alene ske  

 overdragelse af eksisterende rettigheder, men der kan også være  

 tale om, at man i forbindelse med projektstøtte har aftalt, at  

 tredjemand erhverver rettighederne, der måtte komme ud af  

 projektet.
Til § 20 Lov om arbejdstageres opfindelser er sat i kraft for  

 Færøerne og Grønland, men da dette lovforslag alene  

 vedrører statslige sektorforskningsinstitutioner og universiteter, som  

 er et særanliggende for Færøerne og Grønland,  

 forslås der ikke indføjet en hjemmel til at kunne sætte  

 loven i kraft for Færøerne og Grønland.
Høringsliste Ministerier og styrelser Arbejdsministeriet Boligministeriet Finansministeriet Forsvarsministeriet Justitsministeriet Kulturministeriet Ministeriet for Fødevarer, Landbrug og Fiskeri Miljø- og Energiministeriet Skatteminieteriet Socialministeriet Sundhedsministeriet Trafikministeriet Udenrigsministeriet Undervisningsministeriet Erhvervsministeriet Erhvervsfremme Styrelsen Patentdirektoratet Universitetslovsinstitutioner m.v.
Københavns Universitet Aarhus Universitet Syddansk Universitet Aalborg Universitet Roskilde Universitetscenter Danmarks Tekniske Universitet Den Kongelige Veterinær- og Landbohøjskole Danmarks Farmaceutiske Højskole Handelshøjskolen i København Handelshøjskolen i Århus Rektorkollegiet Sektorforskningsinstitutioner m.v.
Analyseinstitut for Forskning Arbejdsmiljøinstituttet Bornholms Forskningscenter Center for Freds- og Konfliktforskning Center for Sprogteknologi Danmarks Fiskeriundersøgelser Danmarks JordbrugsForskning Danmarks Miljøundersøgelser Danmarks og Grønlands Geologiske Undersøgelse Danmarks Pædagogiske Institut Dansk Institut for Klinisk Epidemiologi Dansk Rumforskningsinstitut Forskningscenter Risø Forskningscentret for Skov & Landskab Forsvarets Forskningstjeneste John F.
Kennedy Instituttet Kort- og Matrikelstyrelsen Socialforskningsinstituttet Statens Byggeforskningsinstitut Statens Jordbrugs- og Fiskeriøkonomiske Institut Statens Serum Institut Statens Skadedyrlaboratorium Statens Veterinære Institut for Virusforskning Statens Veterinære Serumlaboratorium Veterinær- og Fødevaredirektoratet Sektorforskningens Direktørkollegium Forskningsrådgivende organer Danmarks Forskningsråd Forskningsforum Statens Humanistiske Forskningsråd Statens Naturvidenskabelige Forskningsråd Statens Samfundsvidenskabelige Forskningsråd Statens Sundhedsvidenskabelige Forskningsråd Statens Teknisk-Videnskabelige Forskningsråd Statens Jordbrugs- og Veterinærvidenskabelige  

 Forskningsråd Råd, fonde mv.
Forskerakademiet Danmarks Grundforskningsfond Center for IT-forskning Teknologirådet Erhvervsudviklingsrådet VækstFonden Konkurrencerådet Akademiet for de tekniske Videnskaber Det Kongelige Danske Videnskabernes Selskab Organisationer mv.
