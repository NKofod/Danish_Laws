Landsskatteretskendelse Aktier, salg af.
Ejertid under 3 år.
Forældelsesfrist A klager for indkomståret 1996 over, at skatteankenævnet har  

 forhøjet hans indkomst med 85.610 kr. vedrørende avance ved  

 salg af aktier.
 Det fremgår af sagens oplysninger, at den kommunale skattemyndighed  

 i forbindelse med en landsdækkende kontrolaktion i slutningen af 1999  

 har modtaget oplysninger om, at klageren har solgt aktier i 1996. På  

 baggrund heraf fremsendte den kommunale skattemyndighed den 29. september  

 2000 agterskrivelse til klageren om ændring af skatteansættelsen  

 for 1996. Den 26. oktober 2000 fremsendtes endelig afgørelse til  

 klageren.
 Klageren har ikke selvangivet avance ved salg af aktier ved selvangivelsen  

 for indkomståret 1996.
Ifølge fremlagte købs- og salgsbilag var der tale om aktier  

 i B samt aktier i C A/S.
Klageren har i forbindelse med købene og  

 salgene af aktierne afholdt udgifter på i alt 4.552 kr. til kurtage og  

 aktieafgift.
Alle de solgte aktier har været ejet under 3 år.
 Klagerens repræsentant har fremlagt kopi af en række breve fra  

 told- og skatteregioner til skatteydere vedrørende overtrædelse  

 af skattekontrolloven, hvoraf det fremgår, at skatteyderen ikke har  

 selvangivet realiserede fortjenester ved salg af aktier, og at regionen har  

 besluttet, at der ikke vil blive gjort bødeansvar gældende.
 Klageren var i 1996 22 år gammel.
 Skatteankenævnet har fundet, at klagerens kapitalindkomst for 1996  

 må forhøjes med 85.610 kr. som avance ved salg aktier.
 Man har herved bl.a. henset til, at forhøjelsesfristen i  

 skattestyrelseslovens § 35, stk. 1, suspenderes, hvis skattemyndighedernes  

 grundlag for skatteansættelsen har været urigtig eller  

 ufuldstændig, og dette kan tilregnes skatteyderen eller andre,  

 rådgiver eller lignende, som forsætligt eller groft uagtsomt, jf.  

 dagældende skattestyrelseslovs § 35, stk. 4. Det fremgår af  

 ligningsvejledningen afsnit A.K.5.3, at "støder skattemyndighederne  

 under en efterprøvelse af det regnskabsmæssige grundlag på  

 oplysninger, som ikke kan udledes af selvangivelsen, og såfremt de  

 havde været oplyst under ligningen, ville have ført til en  

 højere skatteansættelse end den faktisk foretagne, suspenderes  

 forældelsesfristen med hensyn til det yderligere skattekrav indtil det  

 tidspunkt, da skattevæsenet bliver i stand til at gøre sit  

 yderligere krav gældende, jf. skd. 63.347".
 3-årsfristen i skattestyrelseslovens § 35, stk. 1, må anses  

 for suspenderet i den foreliggende sag, idet grundlagte for den urigtige  

 skatteansættelse kan tilregnes klager, der må anses at have  

 forholdt sig forsætligt eller groft uagtsomt, jf. dagældende  

 skattestyrelseslovs § 35, stk. 4.
 Klagerens avance ved salg af aktier opgøres på baggrund af de  

 foreliggende oplysninger herefter således:
Salgssum 1.640 stk. aktier i B 245.670 kr.
Anskaffet marts 1996 149.060 kr.
Avance 96.610 kr.
 96.610 kr.
Salgssum 500 stk. aktier i C, 2/9 1996 9.000 kr.
Anskaffet 21. maj 1996 20.000 kr Tab 11.000 kr.
 - 11.000 kr.
Skattepligtig avance 85.610 kr.
Klagerens repræsentant har over for Landsskatteretten nedlagt  

 principal påstand om, at klagerens skatteansættelse for  

 indkomståret 1996 nedsættes med 85.610 kr.
Repræsentanten  

 har nedlagt subsidiær påstand om, at skatteansættelsen  

 nedsættes med 4.552 kr.
Til støtte for den principale påstand er det bl.a.  

 anført, at skatteansættelsen er forældet i medfør  

 af dagældende skattestyrelseslovs § 35, stk. 1, og at der ikke er  

 indtrådt suspension i medfør af § 35, stk. 4, idet klageren ikke  

 ved groft uagtsomt eller forsætligt forhold har bevirket, at  

 skatteansættelsen er foretaget på urigtigt grundlag.
Klageren  

 havde ingen erfaring med aktiehandel og gik ud fra, at banken automatisk  

 foretog indberetning til skattemyndighederne på samme måde som  

 med renter.
Klageren gik ud fra, at aktieafgiften var alt, hvad der skulle  

 betales til det offentlige.
Der må endvidere henses til, at told- og  

 skatteregioner landet over i et stort antal sager har lagt til grund, at  

 uerfarne privatpersoners manglende selvangivelse af aktieavancer ikke kan  

 betegnes som grov uagtsomhed.
 Til støtte for den subsidiære påstand er det  

 anført, at den af skatteankenævnet udarbejdede  

 avanceopgørelse er ukorrekt, idet klagerens udgifter kurtage og  

 aktieafgift i alt 4.552 kr. ikke er fratrukket.
 Landsskatteretten skal udtale:
Ifølge dagældende skattestyrelseslovs § 35, stk. 1, kan  

 skattemyndighederne ikke afsende varsel om forhøjelse af en  

 skatteansættelse efter den 1. maj i det 4. år efter  

 indkomstårets udløb.
Ifølge § 35, stk. 4, suspenderes  

 denne frist, såfremt den skattepligtige eller nogen på dennes  

 vegne forsætligt eller groft uagtsomt har bevirket, at  

 skattemyndighederne har foretaget en skatteansættelse på et  

 urigtigt eller ufuldstændigt grundlag, således at fristen i stk.  

 1 først regnes fra det tidspunkt, hvor skattemyndighederne kom i  

 besiddelse af tilstrækkelige oplysninger til at fortage en korrekt  

 ansættelse.
Landsskatteretten bemærker, at klagerens ukendskab til de for  

 klageren relevante skatteregler ikke i sig selv kan medføre, at  

 klageren alene kan anses at have handlet simpelt uagtsomt.
Landsskatteretten  

 bemærker endvidere, at det forhold, at en række told- og  

 skatteregioner i lignende sager ikke har rejst sigtelse for strafansvar efter  

 skattekontrolloven, ikke kan tillægges afgørende betydning ved  

 vurderingen af tilregnelsesgraden i relation til reglerne i dagældende  

 skattestyrelseslovs § 35, stk. 1, og § 35, stk. 4.
Efter det foreliggende, herunder at det fremgik af den fortrykte  

 selvangivelse for 1996, at avancen ved salg af aktier ikke var indberettet, samt at  

 spørgsmålet om eventuel beskatning kunne afklares ved  

 henvendelse til skattemyndighederne, finder Landsskatteretten i lighed med  

 skatteankenævnet, at klageren ved undladelse af at selvangive avancen  

 ved afståelse af aktier i 1996 må anses for i det mindste at have  

 handlet groft uagtsomt, jf. dagældende skattestyrelseslovs § 35, stk.  

 4, således at forældelsesfristen i skattestyrelseslovens § 35,  

 stk. 1, må anses for suspenderet.
 Landsskatteretten bemærker, at der ved opgørelsen af  

 fortjeneste og tab ved de omhandlede aktier efter almindelig praksis må  

 gives fradrag for omkostningerne til kurtage og aktieafgift i alt 4.552 kr.  

 Der gives herved medhold i den af klagerens repræsentant nedlagte  

 subsidiære påstand, således at den påklagede  

 skatteansættelse nedsættes til 81.058 kr.
