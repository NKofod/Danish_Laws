Ved RM 5/83 blev der fastsat retningslinier for bødepåstanden i sager om  

 manglende indbetaling til Feriegiro.
Endvidere blev det foreskrevet, at der i  

 gentagelsestilfælde, hvor ingen eller kun en ubetydelig del af den manglende  

 indbetaling var blevet afregnet i mellemtiden, skulle nedlægges påstanden om,  

 at arbejdsgiveren i medfør af retsplejelovens § 997, stk. 3, blev tilpligtet  

 at opfylde sin indbetalingspligt under en løbende tvangsbøde.
 Efter en drøftelse med Direktoratet for Arbejdstilsynet på grundlag af de  

 hidtil indvundne erfaringer, ændres retningslinierne i RM 5/83, således at de  

 nu får følgende indhold:
 1. I 1. gangs tilfælde fastsættes bøden til 500 kr.  

 pr. kvartal, for hvilket der ikke er sket indbetaling.
 2. I 2. gangs tilfælde fastsættes bøden til 750 kr.  

 pr. kvartal, for hvilken der ikke er sket indbetaling.
 3. I 3. gangs tilfælde fastsættes bøden til 1.000 kr.  

 pr. kvartal, for hvilken der ikke er sket indbetaling.
 4. Såfremt arbejdstilsynet skønner, at den af  

 arbejdsgiveren opnåede eller tilsigtede gevinst ved manglende rettidig  

 indbetaling er væsentlig større end den bøde, som fremgår af retningslinierne  

 under pkt. 1 - 3, og arbejdstilsynet kan henvise til oplysninger, der  

 sandsynliggør dette, fastsættes bøden med udgangspunkt i denne gevinst.  

 Arbejdstilsynet vil i så fald i 3. gangs tilfælde indstille, at  

 bødeberegningen parallelliseres med kildeskatteovertrædelser, det vil sige en  

 bøde svarende til 2% pr. påbegyndt måned af ikke rettidigt indbetalte beløb  

 indtil tiltalebegæringen eller indtil betaling, men med visse modifikationer,  

 såfremt hele beløbet eller en betydelig del heraf er betalt inden  

 tiltalebegæringen.
 5. Er arbejdsgiveren et aktieselskab m.v. pålægges  

 bøden selskabet som bødeansvar.
 6. Der nedlægges ikke påstand om tvangsbøder efter  

 retsplejelovens § 997, stk. 3, til gennemtvingelse af indbetalingspligten,  

 men sådanne tvangsbøder kan fortsat efter begæring fra arbejdstilsynet  

 anvendes til gennemtvingelse af indberetningspligten.
 Per Lindegaard.
