Bekendtgørelse om sikkerhed for elektrisk materiel1) I medfør af § 8, § 31, stk. 1 og 2, § 32 og § 37, stk. 6, i lov nr. 799 af 9. juni 2020 om produkter og markedsovervågning, som ændret ved lov nr. 782 af 4. maj 2021, fastsættes efter bemyndigelse:
Kapitel 1 Anvendelsesområde og definitioner Anvendelsesområde § 1. Denne bekendtgørelse har til formål at sikre, at elektrisk materiel på markedet opfylder kravene om et højt beskyttelsesniveau for personers sundhed og sikkerhed, for husdyr og for ejendom, og samtidig garantere, at markedet fungerer.
 § 2. Denne bekendtgørelse finder anvendelse på elektrisk materiel, der er bestemt til brug ved en mærkespænding på mellem 50 og 1.000 V for så vidt angår vekselstrøm og på mellem 75 og 1.500 V for jævnstrøm, jf. dog stk. 2.
 Stk. 2. Bekendtgørelsen finder tillige anvendelse på materiel omfattet af § 5, nr. 3, litra a, med en mærkespænding over 1.000 V for så vidt angår vekselstrøm og 1.500 V for jævnstrøm.
 § 3. Denne bekendtgørelse finder ikke anvendelse på det materiel og de påvirkninger, der er anført i bilag 2.
 § 4. Anvendelse af denne bekendtgørelse er underlagt Europa-Parlamentets og Rådets forordning (EU) nr. 2019/515 om gensidig anerkendelse af varer, der lovligt markedsføres i en anden medlemsstat.
 Stk. 2. Øvrigt elektrisk materiel, som er fremstillet eller bragt i omsætning i en anden EU-medlemsstat eller Tyrkiet, eller som er lovligt fremstillet i en EFTA-stat, der er en kontraherende part i EØS-aftalen, kan lovligt og frit indføres og anvendes i Danmark, hvis det opfylder sikkerhedsstandarder svarende til dem, der kræves i denne bekendtgørelse.
Definitioner § 5. I denne bekendtgørelse forstås ved:
 1) Elektrisk materiel: Samlet betegnelse for LVD-materiel og øvrigt elektrisk materiel.
 2) LVD-materiel: LVD-materiel er materiel, der er omfattet af anvendelsesområdet i Europa-Parlamentets og Rådets direktiv 2014/35/EU om harmonisering af medlemsstaternes love om tilgængeliggørelse på markedet af elektrisk materiel bestemt til anvendelse inden for visse spændingsgrænser (lavspændingsdirektivet).
 3) Øvrigt elektrisk materiel: omfatter følgende typer materiel:
 a) Elektrisk materiel, der er bestemt til brug ved en mærkespænding på over 1.000 V vekselstrøm og 1.500 V jævnstrøm.
 b) Elektricitetsmålere.
 c) Stikkontakter og stikpropper til husholdningsbrug og lignende, herunder stikkontakter og stikpropper til hospitaler.
 d) Spændingsgivere til elektriske hegn.
 4) Gøre tilgængelig på markedet:
 a) Levering af LVD-materiel med henblik på distribution, forbrug eller anvendelse på EU-markedet som led i erhvervsvirksomhed mod eller uden vederlag.
 b) Levering af øvrigt elektrisk materiel med henblik på distribution, forbrug eller anvendelse på det danske marked som led i erhvervsvirksomhed mod eller uden vederlag.
 5) Bringe i omsætning:
 a) Første tilgængeliggørelse af LVD-materiel på EU-markedet.
 b) Første tilgængeliggørelse af øvrigt elektrisk materiel på det danske marked.
 6) Fabrikant: En fysisk eller juridisk person, som fremstiller elektrisk materiel, eller som lader sådant elektrisk materiel konstruere eller fremstille og markedsfører dette materiel under eget navn eller varemærke.
 7) Bemyndiget repræsentant: Enhver i EU etableret fysisk eller juridisk person, som har modtaget en skriftlig fuldmagt fra fabrikanten af LVD-materiel til at handle på dennes vegne i forbindelse med varetagelsen af specifikke opgaver.
 8) Importør:
 a) Enhver fysisk eller juridisk person, der er etableret i EU, og som bringer LVD-materiel med oprindelse i et tredjeland i omsætning på EU-markedet.
 b) Enhver fysisk eller juridisk person, der er etableret i Danmark, og som bringer øvrigt elektrisk materiel med oprindelse i et EU- eller tredjeland i omsætning på det danske marked.
 9) Distributør: Enhver fysisk eller juridisk person i forsyningskæden ud over fabrikanten eller importøren, der gør elektrisk materiel tilgængeligt på markedet.
 10) Teknisk specifikation: Et dokument, der fastsætter, hvilke tekniske krav elektrisk materiel skal opfylde.
 11) Harmoniseret standard: En europæisk standard, der er vedtaget på grundlag af en anmodning fra Kommissionen med henblik på gennemførelse af EU-harmoniseringslovgivning.
 12) Overensstemmelsesvurdering: En proces til påvisning af, om sikkerhedskravene i bilag 1 og § 38 for LVD-materiel er opfyldt.
 13) Tilbagekaldelse: Enhver foranstaltning, der har til formål at opnå, at elektrisk materiel, der allerede er gjort tilgængeligt for slutbrugeren, returneres.
 14) Tilbagetrækning: Enhver foranstaltning, der har til formål at forhindre, at elektrisk materiel i forsyningskæden gøres tilgængeligt på markedet.
 15) EU-harmoniseringslovgivning: Alle EU-retsakter, som harmoniserer betingelserne for markedsføring af produkter.
 16) CE-mærkning: Mærkning, hvormed fabrikanten angiver, at LVD-materiel er i overensstemmelse med alle gældende krav i EUs harmoniseringslovgivning om anbringelse af denne mærkning.
Kapitel 2 Formodning for overensstemmelse med lov om produkter og markedsovervågning § 6. LVD-materiel, som er i overensstemmelse med harmoniserede standarder eller dele deraf, hvis referencer er offentliggjort i Den Europæiske Unions Tidende, jf. § 6, stk. 1, i lov om produkter og markedsovervågning, formodes at være i overensstemmelse med sikkerhedskravene i lovens § 5, stk. 1, og denne bekendtgørelses bilag 1. Dette gælder dog kun de krav i bilag 1 og § 38, der er omfattet af de pågældende standarder eller dele deraf.
Stk. 2. Øvrigt elektrisk materiel formodes at være i overensstemmelse med sikkerhedskravene i lovens § 5, stk. 1, og denne bekendtgørelses bilag 1, når det er udført i overensstemmelse med standarder udstedt af CENELEC - European Committee for Electrotechnical Standardization.
Dette gælder dog kun de krav i bilag 1 og § 42, stk. 1, der er omfattet af de pågældende standarder eller dele deraf.
 § 7. Er standarder, jf. § 6, endnu ikke fastlagt og offentliggjort, betragtes elektrisk materiel som værende i overensstemmelse med sikkerhedskravene i bilag 1 og §§ 38 eller 42, når det elektriske materiel er i overensstemmelse med sikkerhedsbestemmelserne i internationale standarder, som er fastlagt af International Electrotechnical Commission (IEC - Den Internationale Elektrotekniske Kommission). For LVD-materiel kan IEC standarder anvendes i det omfang, at Europa-Kommissionen har anbefalet disse i overensstemmelse med offentliggørelsesproceduren i artikel 13, stk. 2 og 3, i lavspændingsdirektivet.
 § 8. Er standarder, jf. § 6, endnu ikke fastlagt og offentliggjort, og er internationale standarder, jf. § 7, endnu ikke offentliggjort, betragtes elektrisk materiel som værende i overensstemmelse med sikkerhedskravene i bilag 1 og §§ 38 eller 42, når det elektriske materiel er fremstillet i overensstemmelse med sikkerhedsbestemmelserne i de standarder, der anvendes i den medlemsstat, i hvilken det er fremstillet, hvis der herved ydes en sikkerhed svarende til den, der kræves i Danmark.
 § 9. Anvendes der ikke standarder eller anvendes disse kun delvist, skal det dokumenteres, jf. § 46, at sikkerheden ved det elektriske materiel svarer til sikkerhedsniveauet i den relevante standard, og at materiellet lever op til sikkerhedskravene i bilag 1, §§ 38 eller 42 og i § 5, stk. 1, i lov om produkter og markedsovervågning.
 § 10. For stikpropper og stikkontakter til husholdningsbrug og lignende, herunder hospitaler, har danske standarder forrang for §§ 6-8, jf. kapitel 6.
 § 11. De standarder, som denne bekendtgørelse henviser til, indføres ikke i Lovtidende, men kan købes ved Dansk Standard eller gennemses ved Sikkerhedsstyrelsen.
Kapitel 3 Erhvervsdrivendes forpligtelser § 12. De berørte erhvervsdrivende skal på enhver nødvendig måde samarbejde med henblik på Sikkerhedsstyrelsens eller en anden markedsovervågningsmyndigheds evaluering af elektrisk materiel, hvis der anmodes herom.
 § 13. De berørte erhvervsdrivende skal, hvis Sikkerhedsstyrelsen eller en anden kompetent national myndighed anmoder herom, samarbejde med myndigheden om foranstaltninger, der træffes for at eliminere risici, som det elektriske materiel, den pågældende har gjort tilgængeligt, udgør.
Fabrikantens forpligtelser § 14. Fabrikanten skal sikre, at elektrisk materiel, der bringes i omsætning er konstrueret og fremstillet i overensstemmelse med sikkerhedskravene i bilag 1 og §§ 38 eller 42.
 § 15. Fabrikanten skal før LVD-materiel bringes i omsætning udarbejde den tekniske dokumentation, jf. bilag 3, og gennemføre eller få gennemført overensstemmelsesvurderingsproceduren, jf. bilag 3. I umiddelbar forlængelse heraf skal fabrikanten udfærdige en EU-overensstemmelseserklæring og anbringe CE-mærkningen.
 Stk. 2. Fabrikanten skal før øvrigt elektrisk materiel bringes i omsætning udarbejde den tekniske dokumentation, jf. § 45.
 Stk. 3. Fabrikanten skal opbevare den i stk. 1 og 2 omhandlede tekniske dokumentation og EU-overensstemmelseserklæring i 10 år efter, at det elektriske materiel er blevet bragt i omsætning, jf. § 47.
§ 16. Fabrikanten skal have procedurer til sikring af produktionsseriers fortsatte overensstemmelse med denne bekendtgørelse.
Der skal i fornødent omfang tages hensyn til ændringer i det elektriske materiels konstruktion eller kendetegn og til ændringer i de europæiske standarder, jf. § 6, de internationale eller nationale standarder, jf. §§ 7, 8, 43 og 44, eller andre tekniske specifikationer.
 Stk. 2. Med henblik på beskyttelse af forbrugernes sundhed og sikkerhed er fabrikanten forpligtet til at foretage følgende handlinger, når det anses for hensigtsmæssigt som følge af de risici, der er forbundet med det elektriske materiel:
 1) Foretage stikprøvekontrol af elektrisk materiel, der er gjort tilgængeligt på markedet.
 2) Undersøge og om nødvendigt føre register over klager, elektrisk materiel, der ikke opfylder kravene, og tilbagekaldelser af elektrisk materiel.
 3) Holde distributørerne orienteret om enhver sådan overvågning.
 § 17. Fabrikanten skal sikre, at elektrisk materiel, den pågældende bringer i omsætning, er forsynet med et type-, parti- eller serienummer eller en anden form for angivelse, det kan identificeres ved, jf. dog stk. 2.
 Stk. 2. Er opfyldelse af stk. 1 ikke mulig på grund af det elektriske materiels størrelse eller art, skal de krævede oplysninger fremgå af emballagen eller af et dokument, der ledsager det elektriske materiel.
§ 18. Fabrikantens navn, registrerede firmanavn eller registrerede varemærke og postadresse skal fremgå af LVD-materiellet, jf. dog stk. 3. Adressen skal angive ét enkelt sted, hvor fabrikanten kan kontaktes.
Kontaktoplysningerne skal angives på et for slutbrugerne, Sikkerhedsstyrelsen og de øvrige markedsovervågningsmyndigheder let forståeligt sprog.
Fabrikanten kan oplyse en webadresse som supplement til postadressen.
 Stk. 2. Fabrikantens navn eller varemærke skal fremgå af det øvrige elektriske materiel.
 Stk. 3. Er opfyldelse af stk. 1 og 2 ikke mulig på grund af materiellets størrelse eller art, skal de krævede oplysninger fremgå af emballagen eller af et dokument, der ledsager materiellet.
 § 19. Fabrikanten skal sikre, at elektrisk materiel ledsages af brugsanvisning og sikkerhedsoplysninger på dansk.
Stk. 2. Brugsanvisningen, sikkerhedsoplysningerne og en eventuel mærkning skal være klare, forståelige og vedlægges materiellet i fysisk form.
Dele af brugsanvisningen, der ikke er nødvendig for sikker brug af produktet, kan foreligge i elektronisk form.
På anmodning fra forbrugeren skal fabrikanten dog fremsende et papirformat af brugsanvisningen.
 Stk. 3. Er der ikke mulighed for at anvende eller tilslutte det elektriske materiel forkert kan brugsanvisning efter stk. 1 undlades.
 § 20. Ved eller burde en fabrikant vide, at elektrisk materiel, den pågældende har bragt i omsætning, ikke er i overensstemmelse med kravene i denne bekendtgørelse, skal den pågældende straks træffe de foranstaltninger, der er nødvendige for at bringe det elektriske materiel i overensstemmelse med lovgivningen eller om nødvendigt trække det tilbage fra markedet eller kalde det tilbage.
Stk. 2. Udgør det elektriske materiel en risiko, skal fabrikanten straks orientere Sikkerhedsstyrelsen og de kompetente nationale myndigheder i de øvrige medlemsstater, hvor den pågældende har gjort det elektriske materiel tilgængeligt på markedet, herom.
Fabrikanten skal samtidig give nærmere oplysninger om særligt den manglende overensstemmelse med lovgivningen og de trufne foranstaltninger.
§ 21. Den, der fremstiller elektrisk materiel som samlesæt eller importerer elektrisk materiel som samlesæt til Danmark, er ansvarlig for, at der medfølger en vejledning, så det elektriske materiel overholder § 5, stk. 1, i lov om produkter og markedsovervågning, når den medfølgende vejledning er fulgt.
Det samme gælder tilbehørsdele til elektrisk materiel.
Bemyndigede repræsentanter § 22. Fabrikanten af LVD-materiel kan ved skriftlig fuldmagt udpege en bemyndiget repræsentant.
 Stk. 2. Forpligtelserne i henhold til § 14 og udarbejdelsen af teknisk dokumentation, jf. § 15, stk. 1, og 2, må ikke være omfattet af den bemyndigede repræsentants fuldmagt.
 § 23. En bemyndiget repræsentant skal udføre de opgaver, der er fastsat i den fuldmagt, denne har modtaget fra fabrikanten.
 Stk. 2. Fuldmagten skal som minimum omfatte følgende opgaver:
 1) Opbevare EU-overensstemmelseserklæringen og den tekniske dokumentation for LVD-materiel, så den i 10 år efter, at LVD-materiellet er blevet bragt i omsætning, står til rådighed for Sikkerhedsstyrelsen og de øvrige nationale markedsovervågningsmyndigheder.
 2) Give al den information og dokumentation, der er nødvendig for at vurdere det elektriske materiels overensstemmelse med lovgivningen, på grundlag af en begrundet anmodning fra Sikkerhedsstyrelsen eller en anden kompetent national myndighed.
 3) Samarbejde med Sikkerhedsstyrelsen eller en anden kompetent national myndighed, når disse kommer med en anmodning herom, om foranstaltninger, der træffes for at eliminere risici, som det elektriske materiel, der er omfattet af fuldmagten, udgør.
Importørens og distributørens overtagelse af fabrikantens forpligtelser § 24. Bringer importøren eller distributøren elektrisk materiel i omsætning under sit eget navn eller varemærke, anses denne for at være en fabrikant og er underlagt de samme forpligtelser som fabrikanten, jf. §§ 14-21.
 Stk. 2. Ændrer importøren eller distributøren elektrisk materiel, der allerede er bragt i omsætning, på en sådan måde, at det kan berøre overholdelsen af denne bekendtgørelse, finder stk. 1 tillige anvendelse.
 § 25. Er fabrikanten ikke hjemmehørende i Danmark, har den, der indfører øvrigt elektrisk materiel til Danmark, særlige forpligtelser, jf. § 45.
Importørens forpligtelser § 26. Importøren må kun bringe elektrisk materiel i omsætning, der opfylder sikkerhedskravene i bilag 1 og §§ 38 eller 42.
 § 27. Før importøren bringer LVD-materiel i omsætning, skal denne sikre, at fabrikanten har gennemført eller fået gennemført overensstemmelsesvurderingsproceduren, jf. § 15, stk. 1, i lov om produkter og markedsovervågning og bilag 3.
Stk. 2. Importøren af LVD-materiel skal sikre, at 1) fabrikanten har udarbejdet den tekniske dokumentation, jf. bilag 3, 2) LVD-materiel er forsynet med CE-mærkning, og 3) fabrikanten har opfyldt kravene i §§ 17 og 18.
Stk. 3. Importøren af øvrigt elektrisk materiel skal sikre, at 1) fabrikanten har opfyldt kravene i §§ 17 og 18, og 2) kravene i § 45 overholdes.
§ 28. Importørens navn, registrerede firmanavn eller registrerede varemærke og postadresse, hvor den pågældende kan kontaktes, skal fremgå af LVD-materiellet.
Kontaktoplysningerne skal angives på et for slutbrugerne, Sikkerhedsstyrelsen og de øvrige markedsovervågningsmyndigheder let forståeligt sprog.
Importøren kan oplyse en webadresse som supplement til postadressen.
 Stk. 2. Er opfyldelse af stk. 1 ikke mulig på grund af LVD-materiellets størrelse eller art, skal de krævede oplysninger fremgå af emballagen eller af et dokument, der ledsager LVD-materiellet.
 § 29. Importøren skal sikre, at elektrisk materiel ledsages af brugsanvisning og sikkerhedsoplysninger på dansk.
Stk. 2. Brugsanvisningen, sikkerhedsoplysningerne og en eventuel mærkning skal være klare, forståelige og vedlægges materiellet i fysisk form.
Dele af brugsanvisningen, der ikke er nødvendig for sikker brug af produktet, kan foreligge i elektronisk form.
På anmodning fra forbrugeren skal importøren dog fremsende et papirformat af brugsanvisningen.
 Stk. 3. Er der ikke mulighed for at anvende eller tilslutte det elektriske materiel forkert kan brugsanvisning efter stk. 1 undlades.
 § 30. Importøren skal sikre, at opbevarings- og transportbetingelserne for elektriske materiel, som den pågældende har ansvaret for, ikke bringer det elektriske materiels overensstemmelse med sikkerhedskravene i bilag 1 og §§ 38 eller 42 i fare.
Stk. 2. Anses det for hensigtsmæssigt, for at beskytte forbrugernes sundhed og sikkerhed som følge af de med elektrisk materiel forbundne risici, skal importøren efter begrundet anmodning fra Sikkerhedsstyrelsen 1) foretage stikprøvekontrol af elektrisk materiel, der er gjort tilgængeligt på markedet, 2) undersøge og om nødvendigt føre register over klager, elektrisk materiel, der ikke opfylder kravene, og tilbagekaldelser af elektrisk materiel og 3) holde distributørerne orienteret om enhver sådan overvågning.
 § 31. Importøren af LVD-materiel skal opbevare en kopi af EU-overensstemmelseserklæringen, så den står til rådighed for Sikkerhedsstyrelsen og de øvrige markedsovervågningsmyndigheder, og sikre, at den i bilag 3 omhandlede tekniske dokumentation kan stilles til rådighed for disse myndigheder efter anmodning.
 Stk. 2. Importøren af øvrigt materiel skal opbevare den i § 46 omhandlede dokumentation.
 Stk. 3. Importøren skal opbevare den i stk. 1 og 2 omhandlede dokumentation i 10 år efter, at det elektriske materiel er blevet bragt i omsætning, jf. § 47.
 § 32. Ved eller burde en importør vide, at elektrisk materiel ikke er i overensstemmelse med sikkerhedskravene i bilag 1 og §§ 38 eller 42, må det ikke bringes i omsætning, før det er blevet bragt i overensstemmelse med kravene.
 Stk. 2. Ved eller burde en importør vide, at elektrisk materiel, den pågældende har bragt i omsætning, ikke er i overensstemmelse med kravene i denne bekendtgørelse, skal den pågældende straks træffe de foranstaltninger, der er nødvendige for at bringe det elektriske materiel i overensstemmelse med lovgivningen, eller om nødvendigt trække det tilbage fra markedet eller kalde det tilbage.
Stk. 3. Udgør det elektriske materiel en risiko, skal importøren straks orientere Sikkerhedsstyrelsen og de kompetente nationale myndigheder i de øvrige medlemsstater, hvor den pågældende har gjort det elektriske materiel tilgængeligt på markedet, herom.
Importøren skal samtidig give nærmere oplysninger om særligt den manglende overensstemmelse med lovgivningen og de trufne foranstaltninger.
Importøren skal endvidere underrette fabrikanten herom.
Distributørens forpligtelser § 33. Før distributøren gør elektrisk materiel tilgængeligt på markedet, skal den pågældende kontrollere, at 1) LVD-materiellet er forsynet med CE-mærkning, 2) det er ledsaget af en brugsanvisning og sikkerhedsoplysninger på dansk, jf. dog § 19, stk. 3, 3) fabrikanten har opfyldt kravene i §§ 17 og 18, og 4) en eventuel importør af LVD-materiel har opfyldt kravene i § 28.
 § 34. Distributøren skal sikre, at opbevarings- og transportbetingelserne for elektriske materiel, som den pågældende har ansvaret for, ikke bringer det elektriske materiels overensstemmelse med sikkerhedskravene i bilag 1 og §§ 38 eller 42 i fare.
 § 35. Ved eller burde en distributør vide, at elektrisk materiel ikke er i overensstemmelse med sikkerhedskravene i bilag 1 og §§ 38 eller 42, må det ikke gøres tilgængeligt på markedet, før det er blevet bragt i overensstemmelse med kravene.
 Stk. 2. Ved eller burde en distributør vide, at elektrisk materiel, den pågældende har gjort tilgængeligt på markedet, ikke er i overensstemmelse med kravene i denne bekendtgørelse, skal den pågældende straks træffe de foranstaltninger, der er nødvendige for at bringe det elektriske materiel i overensstemmelse med lovgivningen, eller om nødvendigt trække det tilbage fra markedet eller kalde det tilbage.
Stk. 3. Udgør det elektriske materiel en risiko, skal distributøren straks orientere Sikkerhedsstyrelsen og de kompetente nationale myndigheder i de øvrige medlemsstater, hvor den pågældende har gjort det elektriske materiel tilgængeligt på markedet, herom.
Distributøren skal samtidig give nærmere oplysninger om særligt den manglende overensstemmelse med lovgivningen og de trufne foranstaltninger.
Distributøren skal endvidere underrette fabrikanten eller importøren herom.
Erhvervsdrivendes identifikation af øvrige erhvervsdrivende § 36. En erhvervsdrivende skal efter anmodning fra Sikkerhedsstyrelsen eller en anden markedsovervågningsmyndighed identificere enhver erhvervsdrivende, som 1) har leveret elektrisk materiel til den pågældende, og 2) den pågældende har leveret elektrisk materiel til.
 Stk. 2. En erhvervsdrivende skal kunne fremlægge de i stk. 1 nævnte oplysninger i en periode på 10 år efter, den pågældende har fået leveret eller har leveret elektrisk materiel.
Kapitel 4 Elektricitetsforsyning § 37. Den, der driver et elektrisk anlæg til distribution af elektrisk energi, må ikke som betingelse for levering af elektricitet til forbrugerne stille strengere sikkerhedskrav end sikkerhedskravene i bilag 1 og §§ 38 eller 42.
Kapitel 5 Særligt om LVD-materiel LVD-materiels overensstemmelse § 38. LVD-materiel må kun bringes i omsætning, hvis det er fremstillet i overensstemmelse med de tekniske sikkerhedsforskrifter, der er gældende i EU og § 5, stk. 1, i lov om produkter og markedsovervågning.
 Stk. 2. Bilag 1 indeholder en oversigt over de vigtigste sikkerhedskrav.
 Stk. 3. LVD-materiel kan formodes at overholde de tekniske sikkerhedsforskrifter, når LVD-materiellet er i overensstemmelse med standarderne nævnt i kapitel 2.
EU-overensstemmelseserklæring § 39. For LVD-materiel skal der udarbejdes en EU-overensstemmelseserklæring.
Det skal af EU-overensstemmelseserklæringen fremgå, at det er blevet dokumenteret, at sikkerhedskravene i bilag 1 og § 38 er opfyldt.
Stk. 2. EU-overensstemmelseserklæringen skal 1) følge modellen i bilag 4, 2) indeholde de elementer, der er anført i overensstemmelsesvurderingsproceduren modul A i bilag 3, 3) løbende ajourføres, og 4) oversættes til dansk eller engelsk, hvis LVD-materiellet bringes i omsætning eller gøres tilgængeligt på markedet i Danmark.
Stk. 3. Er LVD-materiellet omfattet af mere end en EU-retsakt, der kræver en EU-overensstemmelseserklæring, udfærdiges der en enkelt EU-overensstemmelseserklæring for alle sådanne EU-retsakter.
Det skal af erklæringen fremgå, hvilke EU-retsakter den vedrører, herunder hvor disse er offentliggjort.
 Stk. 4. Ved at udfærdige EU-overensstemmelseserklæringen står fabrikanten inde for, at LVD-materiellet opfylder kravene i denne bekendtgørelse.
CE-mærkning § 40. CE-mærkningen er underkastet de generelle principper i artikel 30 i Europa-Parlamentets og Rådets forordning 765/2008/EF om akkreditering, jf. dog stk. 2.
 Stk. 2. Stk. 1 gælder ikke for øvrigt materiel.
 § 41. CE-mærkningen skal anbringes synligt, letlæseligt og så den ikke kan slettes, på LVD-materiellet eller på dets mærkeplade, jf. dog stk. 2.
 Stk. 2. Er materiellet af en sådan art, at opfyldelse af stk. 1 ikke er mulig eller berettiget, anbringes CE-mærkningen på emballagen og på de medfølgende dokumenter.
 Stk. 3. CE-mærkningen skal anbringes, før LVD-materiellet bringes i omsætning.
Kapitel 6 Særligt for øvrigt elektrisk materiel § 42. Øvrigt elektrisk materiel må kun bringes i omsætning, hvis det er fremstillet i overensstemmelse med § 5, stk. 1, i lov om produkter og markedsovervågning og de vigtigste sikkerhedskrav i bilag 1.
 Stk. 2. §§ 43 og 44 finder endvidere anvendelse for stikpropper og stikkontakter til husholdningsbrug, herunder hospitalsstikpropper og hospitalsstikkontakter.
Særligt om stikpropper og stikkontakter til husholdningsbrug og lignende § 43. Stikpropper og stikkontakter til husholdningsbrug og lignende skal opfylde den gældende udgave af DS 60884-2-D1, Stikpropper og stikkontakter til husholdningsbrug o.l. - Bestemmelser for danske systemer.
§ 44. Hospitalsstikpropper skal opfylde den gældende udgave af DS 60884-2-D1, Stikpropper og stikkontakter til husholdningsbrug o.l. - Bestemmelser for danske systemer, normblad DK 2-8a.
Hospitalsstikkontakter skal opfylde den gældende udgave af DS 60884-2-D1, Stikpropper og stikkontakter til husholdningsbrug o.l. - Bestemmelser for danske systemer, normblad DK 1-8a eller DK 1-8b.
 Stk. 2. Hospitalsstikpropper må kun anvendes på særligt elektrisk materiel til brug i strømkredse på hospitaler og lignende områder.
Kapitel 7 Dokumentation § 45. Den, der fremstiller øvrigt elektrisk materiel og den, der importerer øvrigt elektrisk materiel til Danmark skal, som dokumentation for overholdelse af § 42 og sikkerhedskravet i § 5, stk. 1, i lov om produkter og markedsovervågning, sikre, at følgende kan stilles til rådighed for Sikkerhedsstyrelsen:
 1) Oplysninger om, hvem der har fremstillet det øvrige elektriske materiel.
 2) Beskrivelse af det øvrige elektriske materiel, som entydigt identificerer det ved angivelse af typebetegnelse, produktionsnummer, serienummer eller lignende.
 3) Generel beskrivelse af det øvrige elektriske materiel.
 4) Testrapporter.
 5) En risikovurdering, der beskriver, hvilke farer der kan opstå ved opbevaring, transport, installation, ibrugtagning og drift af det øvrige elektriske materiel, både når det anvendes som foreskrevet og ved forudseelig brug, og hvordan det er sikret, at sikkerhedskravene i bilag 1 og kapitel 6 overholdes, så det øvrige elektriske materiel er sikkert i hele dets levetid.
 § 46. Anvendes der ikke sikkerhedsstandarder for øvrigt elektrisk materiel, jf. §§ 6-8, eller anvendes de kun delvist, skal den, der fremstiller øvrigt elektrisk materiel og den, der importerer øvrigt elektrisk materiel til Danmark, ud over indholdet i § 46, sikre, at følgende dokumentation kan stilles til rådighed for Sikkerhedsstyrelsen:
 1) Konstruktions- og produktionstegninger, komponentlister og elektriske diagrammer.
 2) Beskrivelser og forklaringer, som er nødvendige til forståelse af dokumentation efter nr. 1.
 3) Beskrivelse af løsninger, som er valgt for at opfylde de generelle sikkerhedskrav, jf. bilag 1.
 § 47. Dokumentation efter §§ 15, 31, 45 og 46 skal kunne stilles til rådighed for Sikkerhedsstyrelsen i 10 år efter, at det elektriske materiel er blevet bragt i omsætning i Danmark.
 Stk. 2. Sikkerhedsstyrelsen kan fastsætte en rimelig tidsfrist for indsendelse af dokumentation efter §§ 15, 31, 45 og 46. Dokumentationen skal foreligge på dansk eller engelsk.
Kapitel 8 Formelle mangler § 48. Konstaterer Sikkerhedsstyrelsen et af følgende forhold, kan styrelsen give den erhvervsdrivende påbud efter § 14, nr. 3, i lov om produkter og markedsovervågning:
 1) CE-mærkningen er anbragt i modstrid med artikel 30 i Europa-Parlamentets og Rådets forordning (EF) nr. 765/2008 eller med § 41 i denne bekendtgørelse.
 2) Der er ikke anbragt nogen CE-mærkning.
 3) Der er ikke udarbejdet en EU-overensstemmelseserklæring.
 4) EU-overensstemmelseserklæringen er ikke udarbejdet korrekt.
 5) Den tekniske dokumentation er enten ikke til rådighed eller ikke fuldstændig.
 6) De i § 18, stk. 1 og 2, eller § 32 omhandlede oplysninger mangler, er ukorrekte eller ufuldstændige.
 7) Et eller flere af de øvrige administrative krav til fabrikanten og importøren i §§ 13, 14-20 og §§ 26-32 er ikke opfyldt.
 Stk. 2. Er forholdet ikke bragt i orden inden for den frist, som er angivet i påbuddet efter stk. 1, kan Sikkerhedsstyrelsen efter:
 1) § 14, nr. 5 eller 6, i lov om produkter og markedsovervågning, påbyde den erhvervsdrivende at tilbagetrække det elektriske materiel eller at kalde det elektriske materiel tilbage.
 2) § 16 i lov om produkter og markedsovervågning forbyde, at det elektriske materiel gøres tilgængeligt på markedet.
Kapitel 9 Kommunikation med myndighederne § 49. Skriftlig kommunikation til Sikkerhedsstyrelsen skal foregå digitalt.
 § 50. Kontrolmyndigheden kan, jf. § 10 i lov om produkter og markedsovervågning, kræve, at de erhvervsdrivende fremlægger de dokumenter og de oplysninger, som kontrolmyndigheden skønner nødvendige til brug for kontrollen.
 Stk. 2. De i stk. 1 nævnte oplysninger skal fremlægges på et for myndigheden letforståeligt sprog.
Kapitel 10 Straffebestemmelser § 51. Medmindre strengere straf er forskyldt efter anden lovgivning, straffes med bøde den, der 1) i strid med §§ 12 og 13 undlader at samarbejde med Sikkerhedsstyrelsen eller anden kompetent national myndighed, 2) i strid med §§ 14 og 26 bringer elektrisk materiel i omsætning, 3) overtræder § 15, 4) ikke har procedurer efter § 16, stk. 1, 1 pkt., eller undlader at udføre opgaver efter § 16, stk. 1, 2 pkt. og stk. 2, 5) undlader at forsyne elektrisk materiel med de krævede oplysninger, jf. §§ 17, 18 og 28, 6) undlader at opfylde kravene om brugsanvisning og sikkerhedsoplysninger, jf. § 19, stk. 1 og 2, og § 29, stk. 1 og 2, 7) undlader at opfylde kravene i §§ 20, 32 og 35, 8) undlader at vedlægge vejledning til samlesæt eller tilbehørsdele efter § 21, 9) ikke har givet den tilstrækkelig fuldmagt efter § 23, stk. 2, 10) efter bemyndigelse undlader at udføre opgaverne i § 23, stk. 2, 11) undlader at leve op til kravene i §§ 27 og 30, stk. 1, 12) undlader at opbevare og stille dokumentation til rådighed for Sikkerhedsstyrelsen efter § 30, 13) undlader at opfylde kravene i §§ 33, 34 og 36, 14) i strid med § 37 stiller strengere sikkerhedskrav som betingelse for levering af elektricitet, 15) som fabrikant og importør i strid med § 38 gør LVD-materiel bringes i omsætning, 16) undlader at opfylde § 39, stk. 1-3, om EU-overensstemmelseserklæring, 17) ikke anbringer CE-mærkning i overensstemmelse med § 41, stk. 1 eller stk. 2, 18) som fabrikant og importør i strid med § 42 gør øvrigt elektrisk materiel bringes omsætning, 19) bringer stikpropper eller stikkontakter i omsætning, som ikke er i overensstemmelse med standarderne i §§ 43 og 44, eller 20) ikke kan stille den krævede dokumentation efter §§ 45-47 til rådighed.
Stk. 2. Begås en overtrædelse som nævnt i stk. 1, nr. 2, 15 og 18, under skærpende omstændigheder kan straffen stige til fængsel indtil 2 år.
Det anses som skærpende omstændigheder, når:
 1) Overtrædelsen har fremkaldt fare for sikkerhed eller sundhed.
 2) Overtrædelsen har medført en ulykke med alvorlig personskade eller døden til følge.
 3) Der er tale om gentagelsestilfælde, hvor virksomheden tidligere har begået en lignende overtrædelse.
 4) Overtrædelsen er begået som led i en systematisk overtrædelse af reglerne med økonomisk vinding for øje.
 5) Den erhvervsdrivende har forsøgt at omgå eller unddrage sig kontrolmyndighedens kontrol.
 Stk. 3. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 52. Forældelsesfristen for strafansvaret er 5 år.
Kapitel 11 Ikrafttræden og overgangsbestemmelser § 53. Bekendtgørelsen træder i kraft den 1. juli 2021.
 Stk. 2. Bekendtgørelse nr. 311 af 30. marts 2016 om elektrisk materiel bestemt til anvendelse inden for visse spændingsgrænser ophæves.
 Stk. 3. Bekendtgørelse nr. 1285 af 4. november 2016 om sikkerhed for elektrisk materiel ophæves.
 Stk. 4. Bekendtgørelse nr. 1285 af 4. november 2016 om sikkerhed for elektrisk materiel kan forsat anvendes for øvrigt elektrisk materiel, jf. § 5, nr. 3, til og med 31. december 2021.
§ 54. Elektrisk materiel, der opfylder kravene i bekendtgørelse nr. 797 af 30. august 1994 om ikrafttræden af EF-direktiv om tilnærmelse af medlemsstaternes lovgivning om elektrisk materiel bestemt til anvendelse inden for visse spændingsgrænser, som ændret ved EF-direktiv om ændring af bl.a.
EF-direktiv om elektrisk materiel bestemt til anvendelse inden for visse spændingsgrænser, og som er bragt i omsætning inden den 20. april 2016, kan fortsat gøres tilgængelig på markedet.
Sikkerhedsstyrelsen, den 1. juni 2021 Lone Saaby / Morten Theut Bilag 1 Vigtigste sikkerhedskrav for elektrisk materiel 1. Almindelige betingelser a) På det elektriske materiel eller, hvis dette ikke er muligt, i et medfølgende dokument anføres de væsentligste data til hvilke kendskabet, og hvis overholdelse, er en betingelse for, at det elektriske materiel kan anvendes i overensstemmelse med dets formål og uden fare.
 b) Det elektriske materiel, såvel som dets enkelte dele, udføres således, at det kan tilsluttes på sikker og forsvarlig måde.
 c) Det elektriske materiel udformes og fremstilles på en sådan måde, at der er sikret beskyttelse mod de farer, som er anført under punkt 2 og 3, under forudsætning af, at det anvendes efter dets formål og vedligeholdes forsvarligt.
2. Beskyttelse mod farer, som kan hidrøre fra det elektriske materiel Der fastsættes tekniske forholdsregler i overensstemmelse med punkt 1, således at:
1. personer og husdyr beskyttes på forsvarlig måde mod farer for legemsbeskadigelse eller andre skader, der kan forårsages af direkte eller indirekte berøring 2. der ikke kan opstå temperaturer, lysbuer eller udstrålinger, som ville kunne fremkalde fare 3. personer, husdyr og ejendom på tilstrækkelig vis beskyttes mod farer af ikke-elektrisk art, som erfaringsmæssigt hidrører fra det elektriske materiel 4. isolationen er tilpasset forudseelige påvirkninger.
3. Beskyttelse mod farer, der kan forårsages af ydre påvirkninger af det elektriske materiel Der fastsættes tekniske forholdsregler i overensstemmelse med punkt 1, således at det elektriske materiel:
a) opfylder de stillede mekaniske krav, således at personer, husdyr og ejendom ikke udsættes for fare b) kan modstå ikke-mekaniske påvirkninger under de forudseelige omgivelsesforhold, således at personer, husdyr og ejendom ikke udsættes for fare c) ikke udsætter personer, husdyr og ejendom for fare under forudseelige overbelastningsforhold.
Bilag 2 Materiel og påvirkninger, der ikke omfattes af denne bekendtgørelses anvendelsesområde Elektrisk materiel, bestemt til anvendelse i en eksplosionsfarlig atmosfære.
 Elektro-radiologisk og elektro-medicinsk materiel.
 Elektriske dele i elevatorer og vareelevatorer.
 Radiofoni- og fjernsynsforstyrrelser.
 Særligt elektrisk materiel bestemt til anvendelse om bord på skibe, i flyvemaskiner og ved jernbanerne, som svarer til de sikkerhedsbestemmelser, der er udfærdiget af de internationale organer, som medlemsstaterne er tilknyttet.
 Specialbyggede evalueringsbyggesæt for professionelle til brug udelukkende ved forsknings- og udviklingsanlæg til sådanne formål.
Bilag 3 Modul A Intern produktionskontrol [Dette bilag gælder alene for LVD-materiel] 1. Intern produktionskontrol er den procedure for overensstemmelsesvurdering, hvor fabrikanten opfylder de i punkt 2, 3 og 4 omhandlede forpligtelser og på eget ansvar sikrer og erklærer, at det pågældende elektriske materiel opfylder de relevante krav i lavspændingsdirektivet.
2. Teknisk dokumentation Fabrikanten udarbejder den tekniske dokumentation.
Dokumentationen skal gøre det muligt at vurdere, om det elektriske materiel er i overensstemmelse med de relevante krav, og skal omfatte en fyldestgørende analyse og vurdering af risikoen/risiciene.
Den tekniske dokumentation skal indeholde en beskrivelse af de gældende krav og, i det omfang det er relevant for vurderingen, af det elektriske materiels konstruktion, fremstilling og brug.
Den tekniske dokumentation skal, hvor det er relevant, mindst indeholde følgende elementer:
a) en generel beskrivelse af det elektriske materiel b) konstruktions- og produktionstegninger samt oversigter over komponenter, delmontager, kredsløb osv.
c) de beskrivelser og forklaringer, der er nødvendige for at forstå disse tegninger og oversigter, og hvordan det elektriske materiel fungerer d) en liste over de helt eller delvist anvendte harmoniserede standarder, hvis referencer er offentliggjort i Den Europæiske Unions Tidende, eller internationale eller nationale standarder som omhandlet i direktivets artikel 13 og 14, samt, såfremt disse harmoniserede standarder eller internationale eller nationale standarder ikke er blevet anvendt, beskrivelser af de løsninger, der er valgt med henblik på at opfylde sikkerhedskravene i lavspændingsdirektivet, herunder en liste over andre relevante tekniske specifikationer, der er anvendt.
I tilfælde af delvis anvendelse af harmoniserede standarder eller internationale eller nationale standarder som omhandlet i artikel 13 og 14 skal den tekniske dokumentation angive, hvilke dele der er anvendt e) resultater af konstruktionsberegninger, kontrolundersøgelser mv. og f) prøvningsrapporter.
3. Fremstillingsvirksomhed Fabrikanten træffer alle nødvendige foranstaltninger, for at det ved fremstillingsprocessen og overvågningen af den sikres, at det fremstillede elektriske materiel er i overensstemmelse med den i punkt 2 omhandlede tekniske dokumentation og opfylder de relevante krav i lavspændingsdirektivet.
4. CE-mærkning og EU-overensstemmelseserklæring 4.1. Fabrikanten anbringer CE-mærkningen på hvert enkelt stykke elektrisk materiel, der opfylder kravene i lavspændingsdirektivet.
4.2. Fabrikanten udarbejder en skriftlig EU-overensstemmelseserklæring for hver produktmodel og opbevarer den, så den i ti år efter, at det elektriske materiel er blevet bragt i omsætning, står til rådighed for de nationale markedsovervågningsmyndigheder.
Det skal af EU-overensstemmelseserklæringen fremgå, hvilket elektrisk materiel den vedrører.
 Et eksemplar af EU-overensstemmelseserklæringen stilles efter anmodning til rådighed for de relevante markedsovervågningsmyndigheder.
5. Bemyndiget repræsentant Fabrikantens forpligtelser i henhold til punkt 4 kan opfyldes af hans bemyndigede repræsentant på hans vegne og ansvar, såfremt de er specificeret i mandatet.
Bilag 4 EU-overensstemmelseserklæring (Nr.
XXXX)2) [Dette bilag gælder alene for LVD-materiel] 1. Produktmodel/produkt (produkt-, type-, parti- eller serienummer):
 2. Navn og adresse på fabrikanten eller dennes bemyndigede repræsentant:
 3. Denne overensstemmelseserklæring udstedes på fabrikantens ansvar.
 4. Erklæringens genstand (identifikation af det elektriske materiel, så det kan spores; den kan indeholde et farvebillede, der er tilstrækkelig klart, hvis det er nødvendigt for at muliggøre identifikation af det elektriske materiel):
 5. Genstanden for erklæringen, som beskrevet ovenfor, er i overensstemmelse med den relevante EU-harmoniseringslovgivning:
 6. Referencer til de relevante anvendte harmoniserede standarder eller til de andre tekniske specifikationer, som der erklæres overensstemmelse med:
 7. Supplerende oplysninger:
 Underskrevet for og på vegne af:
 (udstedelsessted og -dato):
 (navn, stilling) (underskrift):
1) Bekendtgørelsen indeholder bestemmelser, der gennemfører Europa-Parlamentets og Rådets direktiv 2014/35/EU af 26. februar 2014 om harmonisering af medlemsstaternes love om tilgængeliggørelse på markedet af elektrisk materiel bestemt til anvendelse inden for visse spændingsgrænser, EF-Tidende 2014, nr.
L 96, side 357. Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
 2) Det er valgfrit, om fabrikanten vil tildele overensstemmelseserklæringen et nummer.
