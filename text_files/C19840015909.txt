(Til samtlige kommunalbestyrelser og  

 amtsråd samt Hovedstadsrådet) 1. Indledning Ved lov nr. 204 af 18. maj 1982 er lov nr. 372 af 13. juni 1973 om  

 miljøbeskyttelse blevet ændret. Ændringerne er trådt i kraft den 1. januar  

 1983. Miljøbeskyttelsesloven er med de vedtagne ændringer bekendtgjort ved  

 lovbekendtgørelse nr. 663 af 16. december 1982.
 I loven er der sket en præcisering af bestemmelserne om  

 recipientkvalitetsplanlægningen, således at denne styrkes som et  

 koordinerende styringsinstrument i forhold til spildevandsplanlægningen og  

 den konkrete administration af miljøbeskyttelsesloven.
 I § 61 a er det bestemt, at amtsrådet med bistand fra  

 kommunalbestyrelserne foretager en kortlægning af forureningstilstanden og  

 belastningen fra de enkelte forureningskilder af vandløb, søer og de kystnære  

 dele af søterritoriet.
 På grundlag af kortlægningen efter § 61 a udarbejder amtsrådet efter  

 forhandling med kommunalbestyrelserne en recipientkvalitetsplan, jfr. § 61 e.  

 Planens »handlingsdel« indeholder målsætninger for vandkvaliteten i  

 de enkelte recipientafsnit med angivelse af, inden for hvilket tidsrum de  

 fastlagte målsætninger og de tilhørende kvalitetskrav forudsættes opfyldt (§  

 61 e, stk. 1, nr. 1 og 3). Desuden skal planen omfatte en redegørelse for  

 forudsætningerne om eksisterende og planlagte spildevandsudledninger, som er  

 lagt til grund for de angivne målsætninger, og amtsrådets vurdering af  

 planens økonomiske konsekvenser (§ 61 e, stk. 1, nr. 2 og 4).
 Ved recipientkvalitetsplanlægningen skal der skabet grundlag for en samlet  

 vurdering af spildevandsudledningerne samt for en afvejning af de forskellige  

 interesser, der er knyttet til vandområderne.
 Denne planlægning er nærmere beskrevet i miljøstyrelsens Vejledning i  

 recipientkvalitetsplanlægning, del I og II (vejledning nr. 1 og 2/ 1983).
Nærværende cirkulære indeholder som supplement til vejledningen i  

 recipientkvalitetsplanlægning bl.a. en række retningslinier for proceduren i  

 forbindelse med recipientkvalitetsplanernes udarbejdelse og sammenhæng med  

 normaltillæg 1985 til regionplanerne.
Der pågår for tiden overvejelser om at  

 ændre sammenhængen mellem regionplan og recipientkvalitetsplan, og  

 miljøministeriet vil derfor på et senere tidspunkt vende tilbage til  

 proceduren i forbindelse med ændringer af recipientkvalitetsplanlægningen og  

 øvrig miljøkvalitetsplanlægning.
Det bemærkes imidlertid, at cirkulæret ikke  

 afskærer et amtsråd eller Hovedstadsrådet fra at udarbejde  

 område-recipientkvalitetsplaner, hvor dette ud fra en samlet vurdering er  

 fundet mest hensigtsmæssigt, jfr. herved pkt. 3.
2. Hvilke recipienter skal indgå i planlægningen Da miljøbeskyttelseslovens planlægningsbestemmelser i princippet omfatter  

 alle vandløb, søer og kystvande, herunder afvandingskanaler, opstemmede søer  

 o. lign., skal planlægningen som udgangspunkt gennemføres for alle disse  

 recipienttyper.
 For søers vedkommende kan det være hensigtsmæssigt at arbejde med en nedre  

 grænse på 3 ha, idet planlægningen dog bør udstrækkes til at omfatte mindre  

 søer, såfremt der opstår behov for afvejning af interesser for disse  

 vandområder (jfr. i øvrigt naturfredningslovens § 43).
 I de kystnære dele af søterritoriet skal planlægningen omfatte:
1. Fjorde og bugter.
Afgrænsningen af fjorde og bugter  

 fremgår af figur 1, hvor streger markerer grænsen.
Denne afgrænsning er  

 identisk med den, der blev foretaget af forureningsrådet, jfr.  

 Forureningsrådets publikation nr. 12, 1971, om Recipientforhold.
2. Lavvandende områder.
Alle kystvande inden for 6  

 meter dybdekurven på nyeste søkort med størst detaljerethed for det enkelte  

 område.
3. Kystnære områder.
Alle kystvande inden for en  

 afstand på 1 sømil (1862 m) fra land ifølge samme søkort som nævnt under 2.
 Ved udførelsen af de opgaver, der er beskrevet i dette cirkulære, herunder  

 kortlægning og kontrol, skal amtsrådene/ Hovedstadsrådet herudover behandle  

 følgende områder på linie med de under punkt 1-3 nævnte farvande:
 4. Områder med lempet målsætning.
 Nærområder omkring udledninger af spildevand/ spildvarme, også hvor de går  

 ud over de i punkt 1-3 nævnte områder.
5. Referenceområder.
Referenceområder for den  

 generelle målsætning, som det måtte være hensigtsmæssigt at placere uden for  

 områderne nævnt i punkt 1-3.
Af vejledningen i recipientkvalitetsplanlægning fremgår det, at der ved  

 fastlæggelse af udlederkrav kan være behov for at tage særskilt hensyn til  

 visse områder med kritiske naturforhold (iltsvinds- og  

 sedimentationsområder). Ofte vil disse områder ligge inden for afgrænsningen  

 givet ovenfor.
Såfremt sådanne områder skulle falde helt eller delvis uden  

 for den ovenfor beskrevne afgrænsning, bør amtsrådene alligevel tage hensyn  

 til dem ved kortlægningen, planlægning og kontrol, eventuelt efter samråd med  

 miljøstyrelsen.
3. Recipientkvalitetsplanlægningens indhold Miljøstyrelsen har i Vejledning i recipientkvalitetsplanlægning, del I,  

 vandløb og søer (vejledning 1/ 1983) i kapitel 3, 4 og 5 beskrevet, hvorledes  

 en recipientkvalitetsplan vil kunne udarbejdes.
For kystvande findes den  

 tilsvarende anvisning i vejledningens del II (vejledning 2/ 1983), kapitel 2,  

 3 og 4.
Det er ønskeligt hurtigt at få gennemført et planlægnings- og  

 tilsynssystem, der dækker alle vandområder.
I det omfang, det er nødvendigt  

 at foretage prioriteringer for at kunne præsentere en plan i tidsmæssig  

 overensstemmelse med regionplanlægningens terminer, skal disse prioriteringer  

 ske under hensyntagen til, at planlægningen er et styringsinstrument for  

 udledninger og et grundlag for afvejninger i forhold til andre sektorer og  

 interesser.
Ved tilrettelæggelsen af arbejdet skal amtsrådet og  

 Hovedstadsrådet derfor tage udgangspunkt i, ved hvilke lokaliteter og  

 vandområder der i den foreliggende planperiode er særligt behov for styring  

 af udledninger og afvejning af interesser.
Det er i disse områder, man skal  

 tilstræbe den relativt største detaljeringsgrad i planlægningen og intensitet  

 i tilsynet.
4. Recipientkvalitetsplanens bindende virkning I henhold til lovens § 61 e, stk. 4, skal recipientkvalitetsplanen lægges  

 til grund ved administrationen af sager efter miljøbeskyttelsesloven.
Denne  

 binding indtræder fra det tidspunkt planen vedtages endeligt af amtsrådet,  

 efter at de i planen fastlagte målsætninger er optaget som retningslinier for  

 vandkvaliteten i en godkendt regionplan (første gang i forbindelse med  

 1985-regionplantillægget); jfr. neden for afsnit 6.2. Det ses således, at  

 recipientkvalitetsplanen ikke skal igennem en særlig statslig godkendelse,  

 men at de i planen fastlagte målsætninger skal optages i regionplantillæggets  

 retningsliniedel.
At planen skal lægges til grund ved administrationen af  

 miljøbeskyttelsesloven betyder, at såvel fremtidige som eksisterende  

 spildevandsudledninger må vurderes i lyset af de i planen fastlagte  

 målsætninger.
Omvendt må naturligvis såvel eksisterende som forventede  

 fremtidige udledninger tages i betragtning ved målsætningernes fastlæggelse.
 For udledninger fra kommunale renseanlæg indebærer planen, at  

 kommunalbestyrelsen må tilrettelægge sin spildevandsplanlægning i  

 overensstemmelse med de fastlagte målsætninger.
For så vidt angår udledninger fra virksomheder direkte til recipienten vil  

 der i givet fald kunne foretages indgreb i medfør af bestemmelserne i lovens  

 §§ 25 og 44 med henblik på at sikre opfyldelsen af den fastlagte målsætning.  

 Uanset om en virksomheds udledning er godkendt efter lovens § 35 og således  

 omfattet af beskyttelsesreglen i § 44, stk. 4 kan der foreligge en situation,  

 hvor indgreb kan være nødvendige for at sikre opfyldelse af målsætningen.
I  

 denne situation må den enkelte virksomheds forhold vurderes konkret, og  

 indgrebet må afpasses under hensyn til de tidsmæssige rammer, der er fastlagt  

 for opnåelse af målsætningen, jfr. herved også lovens § 1, stk. 3.
 De foreløbige recipientkvalitetsplaner fra 1975 er i større eller mindre  

 udstrækning medtaget i regionplanerne, som af miljøministeren er godkendt i  

 1981. Amtskommunerne må derfor i overgangsperioden indtil regionplantillæg  

 1985 er godkendt tage udgangspunkt i disse planer, der må lægges til grund  

 for administrationen af loven i det omfang, planerne er lagt til grund for  

 den godkendte regionplan.
 Som regel vil det dog være nødvendigt, at amtsrådene ved behandling af  

 konkrete sager om udledningstilladelser frem til godkendelsen af  

 regionplantillæg 1985, ikke alene tager udgangspunkt i de foreløbige  

 recipientkvalitetsplaner, men også gennem supplerende recipientundersøgelser  

 og tilsyn sikrer sig, at det pågældende plangrundlag ikke er ændret.
 Når miljøministerens godkendelse af regionplantillæg 1985 foreligger, og  

 målsætningerne for de enkelte recipienter ligger fast, træder de nye regler  

 om myndighedsbehandlingen af spildevandsplaner i kraft, idet den i lovens §  

 21, stk. 3, nævnte betingelse for, at kommunalbestyrelserne selv kan vedtage  

 spildevandsplanerne, hermed er opfyldt.
 Det vil som udgangspunkt gælde, selvom den pågældende  

 recipientkvalitetsplan og dermed regionplanens retningsliniedel ikke måtte  

 indeholder målsætninger for samtlige vandområder i regionen, jfr. herved  

 ovenfor under punkt 3 om nødvendigheden af at koncentrere  

 planlægningsindsatsen om de vandområder, hvor der er særligt behov for at  

 foretage en interesseafvejning.
Imidlertid vil der kunne opstå situationer, hvor spørgsmålet om overgangen  

 til de nye regler efter bestemmelsen i § 21, stk. 3, kan give anledning til  

 tvivl.
Miljøministeriet vil derfor i forbindelse med godkendelsen af  

 regionplantillægget tage stilling til, hvorvidt de nye regler om  

 myndighedsbehandlingen af spildevandsplanerne i enkelte tilfælde ikke skal  

 tages i anvendelse.
I denne forbindelse vil der indgå en vurdering af de  

 hermed forbundne administrative konsekvenser.
Amtsrådet/ Hovedstadsrådet  

 forudsættes at fremkomme med en begrundet tilkendegivelse om disse forhold i  

 redegørelsen for regionplanen, herunder hvorledes man kan sikre et klart  

 administrationsgrundlag for den kommende spildevandsplanlægning.
 De mere detaljerede rammer for sagsbehandlingen efter lovens § 21, stk.  

 3-7 vil blive fastlagt i forbindelse med den nødvendige revision af  

 miljøministeriets bekendtgørelse nr. 174 af 29. marts 1974 om behandling af  

 sager om tilførsel af spildevand til vandløb, søer eller havet  

 (spildevandsbekendtgørelsen) samt det dertil hørende cirkulære om spildevand  

 af 17. april 1974 (spildevandscirkulæret). I den forbindelse vil mulighederne  

 for revision af recipientkvalitetsplanen, såfremt de kommunaløkonomiske  

 konsekvenser af planen afviger væsentligt fra forudsætningerne, blive  

 behandlet.
5. Recipientkvalitetsplanens optagelse i regionplanen Recipientkvalitetsplanen må ikke stride imod regionplanlægningen.
Der er  

 en vekselvirkning mellem recipientkvalitetsplanlægningen og planlægningen på  

 en række andre sektorområder, herunder vandindvindingsplanlægning,  

 affaldsplanlægning, landbrugsplanlægning, planlægning for beliggenhed af  

 virksomheder m.v., hvortil der af hensyn til forebyggelse af forurening må  

 stilles særlige beliggenhedskrav, fredningsplanlægning m.m.
Desuden vil  

 recipientkvalitetsplanen få væsentlig betydning for udarbejdelsen af  

 regulativer efter den reviderede vandløbslov.
I lov om lands- og regionplanlægning er det med virkning fra 1. januar  

 1983 ved en ændring af § 7 bestemt, at der i regionplanen skal optages  

 retningslinier for vandkvaliteten i vandløb, søer og de kystnære dele af  

 søterritoriet.
En tilsvarende bestemmelse er indføjet i lov om  

 regionplanlægning i hovedstadsområdet, § 2. Reglen indebærer, at  

 målsætningerne for de enkelte recipienter eller recipientafsnit skal optages  

 i regionplanernes retningsliniedel.
I praksis foretages en sammenfatning af de enkelte målsætninger i 5-6  

 målsætningsgrupper for henholdsvis vandløb, søer og kystvande, der med  

 forskellige signaturer vises på de kortbilag til regionplantillægget, der  

 beskriver recipientkvalitetsplanen.
Retningslinier for disse sammenfattende  

 målsætninger og deres signaturer er givet i vejledningen i  

 recipientkvalitetsplanlægning.
 I den udstrækning, der ved recipientkvalitetsplanens udarbejdelse er  

 foretaget afvejninger, som har resulteret i tilsidesættelse af væsentlige  

 interesser (f.eks. andre sektorinteresser), vil disse afvejninger fremgå af  

 regionplanenes redegørelsesdel.
 Amtsrådet kan herudover i regionplanens redegørelsesdel i fornødent omfang  

 henvise til den foreliggende recipientkvalitetsplan, som på en række områder  

 vil rumme mere detaljerede beskrivelser af baggrunden for de enkelte  

 målsætninger.
Som nævnt i punkt 3 bør recipientkvalitetsplanlægningen tilrettelægges med  

 udgangspunkt i de vandområder, hvor der i planperioden er det største behov  

 for afvejning og styring af spildevandsudledninger.
Det kan dog ikke afvises,  

 at der i planperioden efter regionplantillæg 1985 vil kunne opstå behov for  

 at tage stilling til udledning af spildevand til en recipient, hvor der endnu  

 ikke er fastlagt en målsætning med tilhørende kvalitetskrav.
Spørgsmålet om  

 hvorledes det manglende plangrundlag tilvejebringes vil blive taget op i  

 forbindelse med miljøministerens godkendelse af regionplantillægget, herunder  

 den i afsnit 4 nævnte stillingtagen til om og i givet fald i hvilken  

 udstrækning de nye regler i henhold til miljøbeskyttelseslovens § 21, stk. 3  

 ikke skal træde i kraft.
6. Tilvejebringelse af recipientkvalitetsplanen i  

 forbindelse med regionplantillæg 1985 6.1. Udarbejdelse af forslag til recipientkvalitetsplan Det fremgår af miljøbeskyttelseslovens § 61 e, at recipientkvalitetsplanen  

 skal udarbejdes efter forhandling med kommunalbestyrelserne.
Amtsrådet må  

 derfor tidligst muligt i forbindelse med planforslagets udarbejdelse tage  

 kontakt med de enkelte kommunalbestyrelser med henblik på, at kommunernes  

 synspunkter kan indgå i udarbejdelsen af planforslaget.
 Recipientkvalitetsplanerne vil som nævnt berøre en række andre interesser.  

 En del af disse interesser vil være varetaget gennem anden sektorplanlægning,  

 f.eks. landbrugsplanlægning og fredningsplanlægning, mens andre, f.eks.  

 fiskerierhvervets interesser ikke varetages gennem en selvstændig  

 planlægning.
Visse interesser vil, som det fremgår af miljøstyrelsens vejledning i  

 recipientkvalitetsplanlægning, del II/ 1983, ikke kunne reguleres af  

 amtsrådet, f.eks. råstofindvinding på søterritoriet.
Såfremt amtsrådet måtte  

 finde behov for en regulering på råstofområdet, bør der rettes henvendelse  

 til fredningsstyrelsen med henblik på at afklare muligheden for at gennemføre  

 denne regulering.
Den færdige recipientkvalitetsplan får betydning for de fremtidige  

 udledningsforhold på virksomheder med direkte udledning til recipienten.
Det  

 er derfor vigtigt, at amtsrådet som led i planlægningen også inddrager disse  

 udledere.
 Endvidere er der grund til at påpege nødvendigheden af, at amtskommuner  

 med fælles recipienter sikrer, at der sker den fornødne koordination af  

 målsætninger, kvalitetskrav og tilsyn.
 Når henses til recipientkvalitetsplanens betydning for en række væsentlige  

 miljø- og erhvervsintersser samt amtsrådets behov for oplysninger om og  

 tilkendegivelser vedrørende disse, må recipientkvalitetsplanen udarbejdes på  

 en sådan måde, at disse interesser søges inddraget - eventuelt ved  

 forhandlinger med berørte parter, inddragelse af særligt sagkyndige m.v. -  

 inden forslaget fremlægges efter retningslinierne i afsnit 6.2.
6.2. Fremlæggelse og endelig vedtagelse Amtsrådets forslag til recipientkvalitetsplan fremlægges senest samtidig  

 med forslaget til regionplantillæg 1985, d.v.s. senest 1. januar 1985.
Forslaget sendes til de berørte kommunalbestyrelser med oplysning om, at  

 eventuelle indsigelser eller bemærkninger kan fremsættes over for amtsrådet  

 inden 4 måneder.
Samtidig sendes forslaget til miljøstyrelsen til  

 orientering.
 Forslaget fremlægges endvidere for offentligheden til gennemsyn i samme  

 4-måneders periode på steder, der bestemmes af amtsrådet, eventuelt efter  

 aftale med vedkommende kommunalbestyrelser.
 Ud over fremlæggelse på amtskommunens kontor og kommunekontorerne kan  

 planerne f.eks. fremlægges på biblioteker m.v.
 Meddelelse om forslagets fremlæggelse sker ved offentlig annoncering.  

 Særskilt meddelelse om fremlæggelsen sendes samtidig til myndigheder,  

 organisationer, virksomheder m.v., som har været inddraget i planens  

 udarbejdelse eller som skønnes at have særlig interesse heri.
 I perioden fra fremlæggelse af forslaget til recipientkvalitetsplan til  

 den endelige vedtagelse af planen, bør tilladelse til nye eller udvidelser af  

 eksisterende udledninger udformes på en sådan måde, at de ikke vil være  

 hindrende for recipientkvalitetsplanens opfyldelse.
 Efter fremlæggelsesperiodens udløb drøfter amtsrådet i fornødent omfang  

 påny planforslaget med de berørte myndigheder, organisationer, virksomheder  

 m.v. og tager stilling til, om forslaget bør ændres som følge af fremkomne  

 indsigelser, bemærkninger eller andre forhold.
 Det endeligt behandlede forslag til recipientkvalitetsplan må ikke stride  

 imod regionplantillæg 1985 eller beslutninger om regionplanlægning, jfr.  

 vejledning nr. 4 Regionplanlægning.
 Når regionplantillægget er godkendt af miljøministeren, vedtager amtsrådet  

 recipientkvalitetsplanen med de eventuelle ændringer og tilføjelser, som  

 godkendelsen af regionplantillægget har givet anledning til.
Amtsrådet offentliggør herefter den således vedtagne  

 recipientkvalitetsplan.
Planen sendes samtidig til de berørte  

 kommunalbestyrelser samt til andre myndigheder, organisationer, virksomheder  

 m.v., der må skønnes at have interesse heri samt til miljøstyrelsen.
6.3. Indsigelsesproceduren efter lovens § 61 e, stk. 2 Recipientkvalitetsplanen kan som andre planer i medfør af  

 miljøbeskyttelseslovens kapitel 9 ikke gøres til genstand for klage i medfør  

 af reglerne i miljøbeskyttelseslovens kapitel 11.
Da imidlertid en væsentlig del af de omkostninger, der er forbundet med  

 recipientkvalitetsplaners gennemførelse, som hovedregel vil påhvile  

 kommunerne, er der i miljøbeskyttelseslovens § 61 e, stk. 2, fastlagt en  

 særlig procedureregel, som åbner mulighed for, at en kommunalbestyrelse kan  

 fremsætte indsigelse mod en recipientkvalitetsplan under hensyn til planens  

 virkninger for den pågældende kommune.
Amtsrådet vil herefter ikke kunne  

 vedtage planen endeligt, før der er opnået enighed med kommunalbestyrelsen,  

 eller spørgsmålet er afgjort af miljøministeren.
Indsigelser efter § 61 e, stk. 2, kan fremsættes inden for den i punkt 6.2  

 omtalte periode på 4 måneder, hvor forslaget til recipientkvalitetsplan er  

 fremlagt for offentligheden.
Kommunalbestyrelsen skal ved fremsættelsen af  

 indsigelsen gøre opmærksom på, at der er tale om en indsigelse af den i § 61  

 e, stk. 2, omhandlede art.
 I forbindelse med sin stillingtagen til indsigelsen bør amtsrådet tage  

 kontakt med organisationer, virksomheder m.v., der måtte blive berørt af en  

 eventuel ændring i planforslagets bestemmelser for det pågældende område.
 Hvis amtsrådet ikke finder grundlag for at følge kommunalbestyrelsens  

 indsigelse, optager amtsrådet efter udløbet af offentlighedsfasen kontakt med  

 kommunalbestyrelsen med henblik på forhandling.
 Opnås der enighed mellem de to myndigheder, foretages de eventuelle  

 nødvendige ændringer i forslaget til henholdsvis recipientkvalitetsplanen og  

 regionplantillægget.
 Hvis enighed ikke opnås, fremsendes kommunalbestyrelsens indsigelse og  

 amtsrådets vurdering heraf til miljøstyrelsen sammen med det af amtsrådet  

 vedtagne endelige forslag til recipientkvalitetsplan, senest den 1. november  

 1985.
Miljøstyrelsen vil herefter forberede sagen med henblik på at  

 miljøministeren kan træffe endelig afgørelse efter § 61 e, stk. 2. Det  

 bemærkes, at sagen først kan indbringes for miljøministeren efter § 61 e,  

 stk. 2, når det er konstateret, at forhandlingsmulighederne parterne imellem  

 er udtømt.
Der må således ikke i den skrivelse, hvormed sagen indbringes for  

 miljøstyrelsen, anføres forhold, som ikke tidligere har været drøftet med den  

 anden part.
