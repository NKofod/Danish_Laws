Bekendtgørelse om bevillingsfunktionen m.v. under Det Frie Forskningsråd I medfør af § 15 i lov om forskningsrådgivning m.v., jf. lovbekendtgørelse nr. 1064 af 6. september 2010, fastsættes efter bemyndigelse:
Kapitel 1 Definitioner § 1. I denne bekendtgørelse forstås ved:
 1) Bevillingsforudsætninger: Vilkår, der stilles som betingelse for tildeling af en forskningsbevilling.
 2) Bevillingsfunktion: Aktiviteter, der er knyttet til udmøntning af forskningsmidler, og som udføres af Det Frie Forskningsråd, herunder faglige forskningsråd m.v., eller af deres sekretariat.
 3) Bevillingsgrundlag: Opslag, ansøgningsmateriale, bevillingsbreve med bilag og evt. senere ændringer hertil samt andet materiale eller vilkår, som bevillingsbrevene henviser til.
 4) Virkemiddel: Kategori af aktiviteter, der kan tildeles bevilling.
 5) Loven: Lov om forskningsrådgivning m.v.
Kapitel 2 Uddeling § 2. I forbindelse med udøvelsen af bevillingsfunktionen efter lovens § 7 skal Det Frie Forskningsråd sikre, at forskningsbevillinger uddeles i åben konkurrence og efter en forskningsfaglig kvalitetsvurdering.
Kapitel 3 Kriterier, formkrav og tidsfrister § 3. Bestyrelsen for Det Frie Forskningsråd kan i medfør af lovens § 9 a, stk. 2, inden for rammerne af denne bekendtgørelse samt gældende lovgivning udstede bindende retningslinjer for:
 1) Indkaldelse af ansøgninger og kravene hertil.
 2) Sagsbehandling i forbindelse med bevillingsfunktionen efter lovens § 7.
 3) Vurdering af rådets eventuelle inhabilitet.
 § 4. Som led i de enkelte uddelingsrunder kan Det Frie Forskningsråd beslutte, at ansøgninger skal opfylde ét eller flere af følgende formkrav:
 1) Krav til ansøgers videnskabelige og andre kvalifikationer.
 2) Krav om et maksimum for ansøgningers, herunder ansøgningsbilags, omfang.
 3) Krav om at ansøgninger skal være over eller under en vis beløbsstørrelse.
 4) Krav om at ansøgninger, som skal til ekstern bedømmelse, eller som er over en vis beløbsstørrelse, eller hvor andre særlige forhold taler for det, skal udformes på et andet sprog end dansk.
 5) Krav om anvendelse af ansøgningsskema eller digital blanket.
 6) Krav til den nærmere udformning af ansøgninger, herunder krav om underskrift eller elektronisk signatur, bilag, f.eks. projektbeskrivelse, CV, erklæringer og underskrifter fra institutioner.
 7) Krav til indholdet af projektbeskrivelser.
 8) Krav til indhold og udformning af CV og publikationslister.
 9) Krav til budgetspecifikationer i ansøgninger.
 10) Krav om digital kommunikation, herunder om digital indsendelse af ansøgninger og om formatet herfor.
 11) Krav om at ansøgninger med bilag skal være modtaget ved udløbet af en ansøgningsfrist.
§ 5. Formkrav og tidsfrister, jf. § 4, skal fremgå af opslaget.
Hvis manglende overholdelse af et formkrav eller af en tidsfrist kan medføre, at en ansøgning afvises uden realitetsbehandling, skal dette ligeledes fremgå af opslaget.
 § 6. Det Frie Forskningsråd skal som led i de enkelte uddelingsrunder oplyse om, hvilke virkemidler, der kan søges om støtte til.
 Stk. 2. Rådet skal fastsætte faglige, økonomiske og organisatoriske kriterier for bedømmelse af ansøgninger.
Stk. 3. Oplysninger om virkemidler, jf. stk. 1, skal fremgå af opslaget.
Kriterier, jf. stk. 2, skal tilsvarende fremgå af opslaget.
Kapitel 4 Bevillingsforudsætninger og tilbagebetaling § 7. Det Frie Forskningsråd fastsætter i forbindelse med udøvelsen af bevillingsfunktionen efter lovens § 7 forudsætningerne for bevillingerne.
Der skal som minimum fastsættes vilkår for bevillingsmodtageres regnskabsaflæggelse og forventede faglige afrapportering.
 Stk. 2. Rådet kan efter en konkret vurdering godkende fravigelser fra bevillingsforudsætningerne, dog sådan at der under alle omstændigheder altid skal ske regnskabsaflæggelse og som hovedregel faglig afrapportering, jf. stk. 1.
Stk. 3. Bevillingsforudsætningerne, jf. stk. 1, skal fremgå af bevillingsgrundlaget.
Eventuelle fravigelser, jf. stk. 2, skal tilsvarende fremgå af bevillingsgrundlaget.
Stk. 4. Overholder en bevillingsmodtager ikke bevillingsforudsætningerne, kan rådet stoppe bevillingen og inddrage eventuel restbevilling samt kræve allerede udbetalte beløb tilbagebetalt.
Rådet kan gøre behandling af en ny ansøgning betinget af, at bevillingsforudsætningerne for tidligere bevillinger overholdes.
Kapitel 5 Delegation af kompetence § 8. Det Frie Forskningsråd kan delegere bevillings- og rådgivningskompetence i sager, der ikke er praksisdannende eller -brydende, og som ikke har principiel karakter, jf. stk. 2 og 3.
 Stk. 2. Inden for de faglige forskningsråd kan delegationen foretages på følgende måde:
 1) Delegation til et udvalg af rådsmedlemmer.
 2) Delegation i særlige situationer til formanden eller, i dennes forfald, til næstformanden.
Stk. 3. Delegation kan endvidere ske til sekretariatet.
I sager, der kræver forskningsfaglig indsigt, kan delegation alene ske i begrænset omfang og under forudsætning af, at sekretariatet råder over relevant forskningsfaglig ekspertise.
Stk. 4. De nærmere vilkår for udøvelse af delegationen skal udmøntes i en forretningsorden el.lign. for vedkommende forskningsråd.
Forretningsordenen godkendes af bestyrelsen og offentliggøres på Uddannelses- og Forskningsministeriets hjemmeside.
 Stk. 5. De faglige forskningsråd kan i øvrigt inden for deres respektive områder efter en konkret vurdering i hvert enkelt tilfælde træffe beslutning om delegation af kompetence.
Kapitel 6 Budget, årsregnskab og revision § 9. Lov om statens regnskabsvæsen m.v., lov om revisionen af statens regnskaber m.m. og regler udstedt i henhold hertil finder anvendelse på Det Frie Forskningsråd.
Kapitel 7 Ikrafttræden m.v.
 § 10. Bekendtgørelsen træder i kraft den 1. april 2014.
 Stk. 2. Bekendtgørelse nr. 1620 af 15. december 2010 om bevillingsfunktionen m.v. under Det Frie Forskningsråd og Det Strategiske Forskningsråd ophæves.
