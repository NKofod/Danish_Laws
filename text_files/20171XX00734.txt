Skriftlig fremsættelse (21. marts 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om forberedende grunduddannelse (Lovforslag nr.
L 199) Den 13. oktober 2017 indgik regeringen og samtlige partier i Folketinget Aftale om bedre veje til uddannelse og job, hvori det er aftalt, at en række forberedende tilbud og uddannelser skal omlægges, og at der i stedet skal etableres en nyt, samlet forberedende uddannelsestilbud til personer under 25 år benævnt forberedende grunduddannelse (FGU).
Lovforslaget har til formål at etablere en ny forberedende grunduddannelse.
Det foreslås, at forberedende grunduddannelse skal være et tilbud for primært personer under 25 år uden en ungdomsuddannelse, der har behov for afklaring om og opkvalificering til deres fremtidige uddannelses- og beskæftigelsesvej.
Forberedende grunduddannelse vil efter lovforslaget bygge på styrkerne fra de eksisterende forberedende tilbud, men inden for en ny ramme i et inkluderende læringsmiljø.
Efter lovforslaget vil forberedende grunduddannelse bestå af tre uddannelsesspor  almen grunduddannelse, produktionsgrunduddannelse og erhvervsgrunduddannelse  som hver indeholder et basisniveau og op til tre efterfølgende undervisningsniveauer.
Lovforslaget indeholder endvidere bestemmelser, som fastlægger formålet med og sætter rammerne i forhold til stuktur, indhold m.v. for forberedende grunduddannelse.
 Det foreslås at etablere særlige afsøgningsforløb af kortere varighed, som inden en elevs påbegyndelse af forberedende grunduddannelse kan give den pågældende erfaringer med forskellige fagområder og som kan kvalificere de kommunale myndigheders vurdering af, om den forberedende grunduddannelse er det rette tilbud for den pågældende.
 Efter lovforslaget vil forberedende grunduddannelse normalt have en samlet varighed på op til to år, og basisniveau og undervisningsniveauer hver en varighed på op til 20 uger, dog med mulighed for forlængelse efter nærmere vurdering.
For elever, der som følge af funktionsnedsættelse eller tilsvarende svære vanskeligheder har behov for specialpædagogisk bistand, herunder særlige støtteformer fx i form af hjælpemidler, skal der efter lovforslaget gives tilbud herom.
Herudover etableres mulighed for, at elever, hvis funktionsnedsættelse, kroniske sygdom psykisk sårbarhed eller misbrugsbehandling hindrer fuld deltagelse i forberedende grunduddannelse, kan deltage på nedsat tid.
 Der lægges med lovforslaget op til, at institutionen skal sikre, at en elevs forløbsplan fastlægger elevens uddannelsesspor, elevens niveaumæssige indplacering, uddannelsens enkeltelementer og målene herfor, herunder valgfag, kombinationsforløb, erhvervstræning og virksomhedspraktik, hvordan målene i uddannelsesplanen nås, samt hvordan eleven kan styrke sine personlige og sociale kompetencer med sigte på at begå sig på en arbejdsplads eller gennemføre et ungdomsuddannelsesforløb.
 Endelig indeholder lovforslaget bestemmelser, der fastlægger de overordnede rammer i relation til evaluering, prøver, beviser m.v., underviserkompetencer, aktiv deltagelse i undervisningen, orden, trivsel, inddragelse af lokalsamfundet m.v. samt bestemmelser om rådgivning fra Rådet for de Grundlæggende Erhvervsrettede Uddannelser.
 Lovforslaget skal ses i sammenhæng med de samtidigt fremsatte forslag til lov om institutioner for forberedende grunduddannelse, forslag til lov om ændring af lov om vejledning om uddannelse og erhverv samt pligt til uddannelse, beskæftigelse m.v. (Kommunal indsats for unge under 25 år) samt forslag til lov om ændring af avu-loven, lov om befordringsrabat til uddannelsessøgende i ungdomsuddannelser m.v., lov om Danmarks Evalueringsinstitut, lov om forberedende voksenundervisning og ordblindeundervisning for voksne, lov om individuel boligstøtte og forskellige andre love og om ophævelse af lov om erhvervsgrunduddannelse m.v., lov om kombineret ungdomsuddannelse, lov om produktionsskoler og lov om Rådet for Ungdomsuddannelser (Ændringer som følge af lovgivning om forberedende grunduddannelse m.v.).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
