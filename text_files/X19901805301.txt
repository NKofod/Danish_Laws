Den dansk-egyptiske dobbeltbeskatningsoverenskomsts  

 ikrafttrædelsesbestemmelse i relation til 183-dags reglen Told- og Skattestyrelsen blev spurgt, hvilken betydning artikel 30, stk.  

 2, litra a i den dansk-egyptiske dobbeltbeskatningsoverenskomst har ved  

 opgørelsen af de 183 dage, der er omhandlet i artikel 15, stk. 2, litra a.  

 Forholdet er det, at overenskomsten er trådt i kraft den 12. april 1990,  

 medens den har virkning fra den 1. juni 1990 for så vidt angår skat, der  

 indeholdes ved kilden, af indkomst, der udbetales efter den 1. juni 1990.  

 Dette skal sammenholdes med indholdet af artikel 15, stk. 2, litra a,  

 hvorefter arbejdsstaten har beskatningsretten til lønindkomst, hvis denne  

 udbetales af en arbejdsgiver, der ikke er hjemmehørende i arbejdsstaten, og  

 hvis arbejdstageren opholder sig i arbejdsstaten i mere end 183 dage indenfor  

 arbejdsstatens skatteår.
I den foreliggende sag var der tale om en dansk  

 arbejdstager, der i 1990 arbejdede for en dansk arbejdsgiver i Egypten.
 Told- og Skattestyrelsen svarede, at da skatteåret i Egypten følger  

 kalenderåret, kunne der ved opgørelsen af de 183 dage tages hensyn til ophold  

 i Egypten fra og med den 1. januar 1990. Under hensyn til  

 virkningstidspunktet den 1. juni 1990 får Egypten således beskatningsretten  

 til løn, der udbetales efter den 1. juni 1990 under forudsætning af, at  

 opholdet i Egypten i 1990 overstiger i alt 183 dage, og at der er tale om løn  

 for arbejde udført i Egypten.
 (* 1) Offentliggjort i skat nr. 12, 1990.
