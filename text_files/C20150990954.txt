Skrivelse vedrørende bistandsværge for grønlandske indsatte I henhold til § 163, stk. 1, i kriminallov for Grønland kan retten beskikke en bistandsværge allerede under kriminalsagens behandling, hvis der bliver tale om at idømme en person foranstaltninger efter kriminallovens § 157, så som anbringelsesdom og  i et vist omfang  behandlingsdom, eller forvaring efter kriminallovens § 161.
 Efter kriminallovens § 163, stk. 2, skal der beskikkes en bistandsværge i de tilfælde, hvor en person idømmes foranstaltninger eller forvaring som nævnt i § 163, stk. 1.
Den særlige grønlandske bistandsværgeordning er forskellig fra den i straffelovens § 71 omtalte og er i første række etableret i erkendelse af, at de grønlandske indsatte mangler mulighed for de personlige kontakter til omverdenen, som familie og venner kan sikre de danske indsatte.
Bistandsværgerne har derfor den udvidede opgave at fungere som »familieerstatning«, hvilket vil sige, at de ud over at påse, at foranstaltningen ikke udstrækkes i længere tid end påkrævet, jævnligt besøger den indsatte og hjælper med kontakt til familie og venner i Grønland m.v.
 Den praktiske udvælgelse af bistandsværgerne foretages af bistandsværgekoordinatoren i Det Grønlandske Hus i København:
Det Grønlandske Hus Løvstræde 6 Postboks 1042 1007 København K Tlf. 33 91 12 12 Fax 33 15 75 90 illu@sumut.dk Det Grønlandske Hus i København udvælger og indstiller værger til personer, der anbringes i Danmark på grund af en tidsubestemt dom eller behandling på psykiatrisk hospital.
Huset indstiller også omsorgsværger til mentalobservander fra Grønland og personer med grønlandsk tilknytning, hvis dom er afsagt i Danmark.
Nuværende og kommende grønlandske indsatte, herunder varetægtsarrestanter, skal gøres bekendt med ovenstående.
Såfremt den indsatte er interesseret i en sådan kontakt, skal kriminalforsorgsområdet meddele dette til Det Grønlandske Hus i København, som herefter foretager det videre fornødne.
Det kan i øvrigt oplyses, at der er i alt 4 grønlandske huse i Danmark.
Husene er tætte samarbejdspartnere og har de samme grundlæggende funktioner i forhold til:
 Kulturcenter,  uddannelsesvejledning og  socialrådgivning.
Det Grønlandske Hus i Aarhus Dalgas Avenue 52 8000 Aarhus C Tlf. 86 11 02 88 Fax 86 14 69 77 aarhus@glhus.dk Det Grønlandske Hus i Odense Nordatlantisk Promenade 1 5000 Odense C Tlf. 66 13 70 85 mail@dgh-odense.dk Det Grønlandske Hus i Aalborg Umanakvej 25 9210 Aalborg SØ Tlf. 98 14 68 00 Fax 98 14 77 46 aalborg@dgh-aalborg.dk Denne skrivelse erstatter Direktoratet for Kriminalforsorgens skrivelse nr. 11050 af 25. januar 1991 vedr. bistandsværge for grønlandske indsatte.
