 Privat henvendelse om fordeling af lokale radioprogrammer via  

 hybridnettet og klage over forstyrrelse af FM-programmer.
Teleinspektionen har i den forbindelse udtalt, at der kan finde  

 udstråling igennem antennedåse, tilslutningskabler og tilsluttede modtagere  

 og derved medføre forstyrrelser.
For så vidt angår fordelingen af lokale  

 radioprogrammer udtaler ministeren, at de fremtidige muligheder for at  

 modtage lokalprogrammer via hybridnettet med oprindelse uden for den  

 pågældende kommune afhænger bl.a. af, om programmerne efterspørges af de  

 fællesantenneanlæg, som er tilknyttet hybridnettet i kommunen.
 TRAFIK- OG KOMMUNIKATIONSMINISTERENS SVAR:
 Tak for Deres brev af 24. juli 1988 hvori De blandt andet rejser  

 spørgsmålet om fordeling af lokale radioprogrammer via hybridnettet.
 I den forbindelse kan det oplyses, at de gældende regler for fordeling af  

 lokale radio- og fjernsynsprogrammer via hybridnettet indebærer, at lokale  

 programmer frit kan fremføres og fordeles inden for det geografiske område,  

 som er omfattet af sendetilladelsen.
Uden for sendetilladelsens geografiske område kan fremføring i  

 hybridnettet kun finde sted inden for den enkelte kommunes grænser.  

 Fremføring via hybridnettets overordnede dele fra den/de kommuner, som er  

 omfattet af sendetilladelsen, til andre kommuner af et lokalt program, er  

 ikke tilladt.
I stedet vil televirksomhederne være henvist til ved hjælp af  

 antenner at nedtage sådanne lokale programmer, som inden for kommunen kan  

 fordeles via hybridnettet.
 KTAS skal naturligvis følge de gældende regler for fremføring via  

 hybridnettet af lokale programmer, og Deres fremtidige muligheder for at  

 modtage lokalprogrammer via hybridnettet med oprindelse uden for Deres  

 kommune afhænger bl.a. af, om programmerne efterspørges af de  

 fællesantenneanlæg, som er tilknyttet hybridnettet i Deres kommune.
 Til Deres spørgsmål om forstyrrelser af modtagning af lokalradioer i andre  

 kommuner på en transistorradio med indbygget antenne, kan jeg oplyse, at  

 frekvensplanlægning og tildelt sendeeffekt for lokalradioer er baseret på at  

 sikre modtagning med en rimelig god antenne inden for det område, det  

 kommunale nævns tilladelse gælder for.
 På grund af knapheden på frekvenser må der opereres med beskedne  

 sendeeffekter i lokalradio, svarende til senderens lokale karakter.
Det har ikke været hensigten at sikre modtagning med transistorradioer med  

 indbygget antenne.
Dette gælder inden for det pågældende lokalområde, men  

 særligt uden for området.
De svage signaler, som fås uden for lokalområdet,  

 er naturligvis særlig sårbare over for forstyrrelser.
Deres spørgsmål om forstyrrelse af modtagelse af FM-programmer på  

 transistorradio har været forelagt Teleinspektionen.
Teleinspektionen udtaler  

 i den forbindelse, at det rent teknisk ikke kan afvises, at der fra et tæt  

 belagt FM-bånd i et fællesantenneanlæg sker en kraftig udstråling  

 (forstyrrelser) igennem antennedåse, tilslutningskabler og tilsluttede  

 modtagere.
Forstyrrelsen kan umuliggøre modtagning på en transportabel  

 FM-radiofonimodtager i det rum, hvor antennedåsen sidder og måske også i  

 tilstødende rum.
Det skal tilføjes, at en sådan forstyrrelse vil kunne finde sted uanset om  

 programforsyningen til fællesantenneanlægget sker fra det offentlige net  

 (hybridnettet) eller fra egen antenneinstallation Såfremt De ønsker at få foretaget en nærmere undersøgelse af omfang og  

 årsag til nævnte forstyrrelser, er De velkommen til at henvende Dem til:
Radiostøjtjenesten, TV-Byen, 2860 Søborg, Tlf.: 01 671233 lokal 2173 eller 2174.
