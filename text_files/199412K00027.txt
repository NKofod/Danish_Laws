Nr LSF 27 Forslag til Lov om ændring af lov om aftaler og andre retshandler på  

 formuerettens område og visse andre love (* 1) (Urimelige aftalevilkår i  

 visse forbrugeraftaler m.v.) Fremsat af justitsministeren (Bjørn Westh) den 26. oktober 1994 Vedtaget ved tredjebehandling den 16. december 1994 Lov nr. 1098 af 21/12/1994 § 1 I lov om aftaler og andre retshandler på formuerettens område, jf.  

 lovbekendtgørelse nr. 600 af 8. september 1986, foretages følgende ændringer:
 1. I § 36, stk. 1, ændres »kan tilsidesættes«  

 til: »kan ændres eller tilsidesættes«.
 2. Efter § 38 indsættes som nyt kapitel:
» IV.
Særlige regler om forbrugeraftaler § 38 a.
Bestemmelserne i dette kapitel finder anvendelse på  

 forbrugeraftaler, herunder vilkår i forbrugeraftaler.
Stk. 2. Ved en forbrugeraftale forstås i denne lov en aftale, som  

 en erhvervsdrivende indgår som led i sit erhverv, når den anden part  

 (forbrugeren) hovedsagelig handler uden for sit erhverv.
Den erhvervsdrivende  

 har bevisbyrden for, at en aftale ikke er en forbrugeraftale.
 Stk. 3. Som forbrugeraftale anses under i øvrigt samme betingelser  

 som nævnt i stk. 2 endvidere en aftale, som er indgået eller formidlet for  

 den ene part af en erhvervsdrivende.
§ 38 b.
Opstår der tvivl om forståelsen af en aftale, og har det  

 pågældende aftalevilkår ikke været genstand for individuel forhandling,  

 fortolkes vilkåret på den måde, som er mest gunstig for forbrugeren.
Den  

 erhvervsdrivende har bevisbyrden for, at et aftalevilkår har været genstand  

 for individuel forhandling.
 Stk. 2. En skriftlig aftale, der tilbydes forbrugeren, skal af den  

 erhvervsdrivende være udarbejdet på en klar og forståelig måde.
§ 38 c.
Ved forbrugeraftaler gælder § 36, stk. 1. Såfremt det vil  

 være stridende mod hæderlig forretningsskik og bevirke en betydelig skævhed i  

 parternes rettigheder og forpligtelser til skade for forbrugeren at gøre et  

 aftalevilkår gældende, gælder de i § 36, stk. 1, nævnte retsvirkninger også,  

 idet forbrugeren dog i så fald kan kræve, at den øvrige del af aftalen skal  

 gælde uden ændringer, hvis dette er muligt.
 Stk. 2. Ved forbrugeraftaler gælder § 36, stk. 2, med den ændring,  

 at der ikke ved bedømmelsen af de forhold og omstændigheder, som er nævnt i §  

 36, stk. 2, herunder vilkår i andre aftaler, som hænger sammen med den  

 pågældende aftale, kan tages hensyn til senere indtrufne omstændigheder til  

 skade for forbrugeren med den virkning, at aftalen ikke kan tilsidesættes  

 eller ændres.
§ 38 d.
Er det i en aftale bestemt, at lovgivningen i et land uden  

 for Det Europæiske Økonomiske Samarbejdsområde skal finde anvendelse på  

 aftalen, gælder en sådan bestemmelse ikke i spørgsmål om regler om urimelige  

 aftalevilkår.
Dette gælder dog kun, hvis det uden bestemmelsen ville være  

 lovgivningen herom i et land inden for Det Europæiske Økonomiske  

 Samarbejdsområde, der gjaldt for aftalen, og hvis denne lovgivning giver  

 forbrugeren en bedre beskyttelse mod urimelige aftalevilkår.« Kapitel IV bliver herefter kapitel V.
§ 2 I lov om køb, jf. lovbekendtgørelse nr. 28 af 21. januar 1980, som senest  

 ændret ved lov nr. 271 af 2. maj 1990, foretages følgende ændring:
 § 4 a, stk. 1, 1. pkt., affattes således:
»Ved forbrugerkøb forstås et køb, som en køber (forbruger) foretager  

 hos en erhvervsdrivende, der handler som led i sit erhverv, når køberen  

 hovedsagelig handler uden for sit erhverv.« § 3 I lov nr. 398 af 13. juni 1990 om kreditaftaler, som senest ændret ved lov  

 nr. 226 af 6. april 1994, foretages følgende ændring:
 § 1, stk. 1, affattes således:
»Loven gælder for kreditaftaler, hvor en erhvervsdrivende  

 (kreditgiveren) yder eller giver tilsagn om at yde kredit som led i sit  

 erhverv, når den anden part (forbrugeren) hovedsagelig handler uden for sit  

 erhverv.« § 4 I lov om renter ved forsinket betaling m.v., jf. lovbekendtgørelse nr. 583  

 af 1. september 1986, foretages følgende ændring:
 § 7, stk. 1, 1. pkt., affattes således:
»§ 5 kan ikke fraviges til skade for en skyldner ved aftale, som en  

 erhvervsdrivende indgår som led i sit erhverv, når skyldneren hovedsagelig  

 handler uden for sit erhverv.« § 5 I lov om visse forbrugeraftaler, jf. lovbekendtgørelse nr. 886 af 23.  

 december 1987, som ændret ved lov nr. 262 af 6. maj 1993, foretages følgende  

 ændring:
 § 1, stk. 2, affattes således:
»Stk. 2. Ved en forbrugeraftale forstås i denne lov en  

 aftale, som en erhvervsdrivende indgår som led i sit erhverv, når den anden  

 part (forbrugeren) hovedsagelig handler uden for sit erhverv.« § 6 I lov nr. 453 af 30. juni 1993 om omsætning af fast ejendom foretages  

 følgende ændring:
 I § 1, stk. 3, 1. pkt., udgår ordene », og den  

 erhvervsdrivende vidste eller burde vide dette«.
§ 7 Stk. 1. Loven træder i kraft den 1. januar 1995.
 Stk. 2. § 38 b i lov om aftaler og andre retshandler på  

 formuerettens område som affattet ved denne lovs § 1, nr. 2, samt §§ 2-6  

 finder ikke anvendelse på forbrugeraftaler, som er indgået før lovens  

 ikrafttræden.
§ 8 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 eller grønlandske forhold tilsiger.
Oprindeligt fremsat forslag § 1 I lov om aftaler og andre retshandler på formuerettens område, jf.  

 lovbekendtgørelse nr. 600 af 8. september 1986, foretages følgende ændringer:
 1. I § 36, stk. 1, ændres »kan tilsidesættes«  

 til: »kan ændres eller tilsidesættes«.
 2. Efter § 38 indsættes som nyt kapitel:
» IV.
Særlige regler om forbrugeraftaler.
§ 38 a.
Bestemmelserne i dette kapitel finder anvendelse på  

 forbrugeraftaler, herunder vilkår i forbrugeraftaler.
Stk. 2. Ved en forbrugeraftale forstås i denne lov en aftale, som  

 en erhvervsdrivende indgår som led i sit erhverv, når den anden part  

 (forbrugeren) hovedsagelig handler uden for sit erhverv.
Den erhvervsdrivende  

 har bevisbyrden for, at en aftale ikke er en forbrugeraftale.
 Stk. 3. Som forbrugeraftale anses under i øvrigt samme betingelser  

 som nævnt i stk. 2 endvidere en aftale, som er indgået eller formidlet for  

 den ene part af en erhvervsdrivende.
§ 38 b.
Opstår der tvivl om forståelsen af en aftale, og har det  

 pågældende aftalevilkår ikke været genstand for individuel forhandling,  

 fortolkes vilkåret på den måde, som er mest gunstig for forbrugeren.
Den  

 erhvervsdrivende har bevisbyrden for, at et aftalevilkår har været genstand  

 for individuel forhandling.
 Stk. 2. En skriftlig aftale, der tilbydes forbrugeren, skal af den  

 erhvervsdrivende være udarbejdet på en klar og forståelig måde.
§ 38 c.
Ved forbrugeraftaler gælder § 36, stk. 1. Såfremt det vil  

 være stridende mod hæderlig forretningsskik og bevirke en betydelig skævhed i  

 parternes rettigheder og forpligtelser til skade for forbrugeren at gøre et  

 aftalevilkår gældende, gælder de i § 36, stk. 1, nævnte retsvirkninger også,  

 idet forbrugeren dog i så fald kan kræve, at den øvrige del af aftalen skal  

 gælde uden ændringer, hvis dette er muligt.
 Stk. 2. Ved forbrugeraftaler gælder § 36, stk. 2, med den ændring,  

 at der ikke ved bedømmelsen af de forhold og omstændigheder, som er nævnt i §  

 36, stk. 2, herunder vilkår i andre aftaler, som hænger sammen med den  

 pågældende aftale, kan tages hensyn til senere indtrufne omstændigheder til  

 skade for forbrugeren med den virkning, at aftalen ikke kan tilsidesættes  

 eller ændres.
§ 38 d.
Er det i en aftale bestemt, at lovgivningen i et land uden  

 for Det Europæiske Økonomiske Samarbejdsområde skal finde anvendelse på  

 aftalen, gælder en sådan bestemmelse ikke i spørgsmål om regler om urimelige  

 aftalevilkår.
Dette gælder dog kun, hvis det uden bestemmelsen ville være  

 lovgivningen herom i et land inden for Det Europæiske Økonomiske  

 Samarbejdsområde, der gjaldt for aftalen, og hvis denne lovgivning giver  

 forbrugeren en bedre beskyttelse mod urimelige aftalevilkår.« Kapitel IV bliver herefter kapitel V.
§ 2 I lov om køb, jf. lovbekendtgørelse nr. 28 af 21. januar 1980, som senest  

 ændret ved lov nr. 271 af 2. maj 1990, foretages følgende ændring:
 1. § 4a, stk. 1, 1. pkt., affattes således:
»Ved forbrugerkøb forstås et køb, som en køber (forbruger) foretager  

 hos en erhvervsdrivende, der handler som led i sit erhverv, når køberen  

 hovedsagelig handler uden for sit erhverv.« § 3 I lov nr. 398 af 13. juni 1990 om kreditaftaler som senest ændret ved lov  

 nr. 226 af 6. april 1994 foretages følgende ændring:
 1. § 1, stk. 1, affattes således:
»Loven gælder for kreditaftaler, hvor en erhvervsdrivende  

 (kreditgiveren) yder eller giver tilsagn om at yde kredit som led i sit  

 erhverv, når den anden part (forbrugeren) hovedsagelig handler uden for sit  

 erhverv.« § 4 I lov om renter ved forsinket betaling m.v., jf. lovbekendtgørelse nr. 583  

 af 1. september 1986, foretages følgende ændring:
 1. § 7, stk. 1, 1. pkt., affattes således:
»§ 5 kan ikke fraviges til skade for en skyldner ved aftale, som en  

 erhvervsdrivende indgår som led i sit erhverv, når skyldneren hovedsagelig  

 handler uden for sit erhverv.« § 5 I lov om visse forbrugeraftaler, jf. lovbekendtgørelse nr. 886 af 23.  

 december 1987, som ændret ved lov nr. 262 af 6. maj 1993, foretages følgende  

 ændring:
 1. § 1, stk. 2, affattes således:
»Ved en forbrugeraftale forstås i denne lov en aftale, som en  

 erhvervsdrivende indgår som led i sit erhverv, når den anden part  

 (forbrugeren) hovedsagelig handler uden for sit erhverv.« § 6 I lov nr. 453 af 30. juni 1993 om omsætning af fast ejendom foretages  

 følgende ændring:
1. I § 1, stk. 3, 1. pkt., udgår ordene: », og den  

 erhvervsdrivende vidste eller burde vide dette.« § 7 Stk. 1. Loven træder i kraft den 1. januar 1995.
 Stk. 2. § 38 b i lov om aftaler og andre retshandler på  

 formuerettens område som affattet ved denne lovs § 1, nr. 2, samt §§ 2-6,  

 finder ikke anvendelse på forbrugeraftaler, som er indgået før lovens  

 ikrafttræden.
§ 8 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 eller grønlandske forhold tilsiger.
Bemærkninger til lovforslaget Almindelige bemærkninger 1. Indledning.
Hovedformålet med lovforslaget er at gennemføre de civilretlige dele af  

 Rådets direktiv 93/13/EØF af 5. april 1993 om urimelige kontraktvilkår i  

 forbrugeraftaler.
Direktivet er optaget som bilag 1 til lovforslaget.
De offentligretlige dele af direktivet er gennemført ved  

 markedsføringsloven, jf. lov nr. 428 af 1. juni 1994, der hører under  

 Erhvervsministeriet.
I bemærkningerne til det pågældende lovforslag er der  

 bl.a. redegjort for forholdet mellem generalklausulerne i aftalelovens § 36  

 og markedsføringslovens § 1, jf.
Folketingstidende 1993-94, tillæg A, spalte  

 7249 ff.
 Direktivet skal være gennemført i national ret senest den 31. december  

 1994.
Direktivet tilsigter at harmonisere medlemsstaternes lovgivning om visse  

 urimelige aftalevilkår i forbrugeraftaler.
Urimelige aftaler er i dansk ret  

 reguleret af generalklausulen i aftalelovens § 36, som i det væsentligste  

 opfylder direktivets krav til national ret.
Med henblik på en fuldstændig opfyldelse af direktivet foreslås det, at  

 der indføres et nyt kapitel i aftaleloven med særlige regler om visse  

 forbrugeraftaler.
Disse særlige regler angår rimelighedsbedømmelsen,  

 retsvirkningerne af urimelighed samt fortolkning af aftaler.
Endvidere  

 foreslås det, at der indføres en regel om beskyttelse af forbrugerne mod  

 visse lovvalgsklausuler.
Justitsministeriet har forud for udarbejdelsen af de særlige regler om  

 visse forbrugeraftaler deltaget i en arbejdsgruppe med embedsmænd fra de  

 nordiske lande.
Formålet med dette arbejde har været at opnå en så vidt  

 muligt ensartet nordisk gennemførelse af direktivet, således at man bevarer  

 den eksisterende høje grad af retsenhed på området mellem de nordiske lande.  

 Udgangspunktet for det nordiske arbejde har været, at forbrugerbeskyttelsen  

 ikke må forringes ved gennemførelsen af direktivet.
 I forbindelse med gennemførelsen af direktivet foreslås endvidere en  

 ændring af definitionen af en forbrugeraftale i den øvrige civilretlige  

 forbrugerbeskyttelseslovgivning.
 Lovforslaget har endvidere til formål at skabe mulighed for, at domstolene  

 kan ændre en aftale, som omfattes af generalklausulen i aftalelovens §  

 36. Denne mulighed eksisterer allerede i de øvrige nordiske lande, med  

 undtagelse af Island.
 2. Direktivet om urimelige kontraktvilkår i forbrugeraftaler.
 Direktivet indeholder som ovenfor nævnt regler om harmonisering af  

 medlemsstaternes lovgivning vedrørende urimelige vilkår i aftaler, der indgås  

 mellem erhvervsdrivende og forbrugere.
 Ved en forbruger forstås efter direktivet en fysisk person, der ikke  

 handler som led i sit erhverv (artikel 2, litra b). Ved en erhvervsdrivende  

 forstås en fysisk eller juridisk person, der handler som led i sit erhverv,  

 hvad enten det er offentligt eller privat (artikel 2, litra c).
 Direktivet finder kun anvendelse på aftalevilkår, som ikke har været  

 genstand for individuel forhandling - det vil i praksis navnlig sige  

 standardvilkår.
Efter direktivet er et ikke-individuelt forhandlet aftalevilkår urimeligt,  

 hvis det »til trods for kravene om god tro« bevirker en betydelig  

 skævhed i parternes rettigheder og forpligtelser ifølge aftalen til skade for  

 forbrugeren (artikel 3, stk. 1). Med hensyn til forståelsen af udtrykket  

 »til trods for kravene om god tro« henvises til pkt. 5.2.6  

 nedenfor.
Direktivet indeholder en vejledende og ikke-udtømmende liste over  

 aftalevilkår, der kan betegnes som urimelige.
 Ved vurderingen af, om et aftalevilkår er urimeligt, skal man efter  

 direktivet tage hensyn til, hvilken type vare eller tjenesteydelse aftalen  

 omfatter, omstændighederne i forbindelse med aftalens indgåelse samt alle  

 vilkår i aftalen eller i en anden aftale, som hænger sammen med denne.  

 Vurderingen omfatter dog hverken aftalens hovedgenstand eller  

 overensstemmelsen mellem pris og varer eller tjenesteydelser og betalingen  

 herfor, for så vidt disse vilkår er affattet klart og forståeligt (artikel  

 4).
 Hvis der opstår tvivl om et aftalevilkårs betydning, gælder efter  

 direktivet den fortolkning, som er mest gunstig for forbrugeren (artikel 5).
 Medlemsstaterne skal i henhold til deres nationale lovgivning fastsætte,  

 at urimelige aftalevilkår ikke binder forbrugeren, og at aftalen skal  

 forblive bindende på i øvrigt samme vilkår, hvis den kan opretholdes uden de  

 urimelige vilkår (artikel 6, stk. 1).
 Endvidere skal medlemsstaterne sikre, at forbrugeren ikke mister  

 direktivets beskyttelse mod urimelige aftalevilkår, selv om det er aftalt, at  

 et tredjelands lovgivning skal finde anvendelse på aftalen, hvis aftalen har  

 en nær tilknytning til EU-medlemsstaternes område (artikel 6, stk. 2).
 Endelig indeholder direktivet en bestemmelse om kontrollen med, at der  

 ikke anvendes urimelige aftalevilkår i forbrugeraftaler (artikel 7). Denne  

 direktivbestemmelse er opfyldt ved markedsføringsloven, jf. lov nr. 428 af 1.  

 juni 1994.
 Direktivet er ikke til hinder for, at medlemsstaterne vedtager eller  

 bevarer strengere bestemmelser til beskyttelse af forbrugerne, idet der er  

 tale om et minimumsdirektiv, jf. artikel 8.
 3. Gældende regler om urimelige aftalevilkår.
 3.1. Aftalelovens § 36.
3.1.1. Inden for civilretten gælder som udgangspunkt principperne om  

 aftalefrihed og aftalers bindende natur.
Aftaleloven, der stammer fra 1917,  

 er præget af disse principper, idet aftaleparterne behandles som ligestillede  

 parter, der selv kan varetage deres interesser.
 I de seneste årtier er princippet om aftalefrihed imidlertid blevet  

 undergivet væsentlige begrænsninger.
3.1.2. Regler om civilretlig beskyttelse af forbrugere mod urimelige  

 aftaler findes i dansk ret først og fremmest i aftalelovens § 36. Denne  

 bestemmelse blev indført ved lov nr. 250 af 12. juni 1975 (Folketingstidende  

 1974/75, tillæg A, sp. 779 og tillæg B, sp. 537 samt Folketingets  

 forhandlinger 2. samling, sp. 90, 583, 5665, 5888). Grundlaget for  

 lovforslaget var professor, dr.jur.
Stig Jørgensens notat »Foreløbig  

 redegørelse om formuerettens generalklausuler«.
 Efter generalklausulen i aftalelovens § 36 kan en aftale eller anden  

 retshandel tilsidesættes helt eller delvis, hvis det vil være urimeligt eller  

 i strid med redelig handlemåde at gøre den gældende.
 Formålet med aftalelovens § 36 er bl.a. at give forbrugere og andre -  

 bl.a. mindre erhvervsdrivende - en civilretlig beskyttelse mod, at en  

 økonomisk stærkere og mere sagkyndig part misbruger sin overlegne stilling,  

 f.eks. ved at bruge standardkontrakter med vilkår, der ensidigt tjener den  

 stærkere parts interesser.
 Bestemmelsens praktiske hovedområde er utvivlsomt forbrugeres aftaler med  

 erhvervsdrivende, men bestemmelsen finder også anvendelse på aftaler mellem  

 erhvervsdrivende og mellem forbrugere indbyrdes, hvilket der i retspraksis  

 har været flere eksempler på.
 Ligesom aftalelovens øvrige bestemmelser gælder § 36 på formuerettens  

 område, der også omfatter formueretlige aftaler, som det offentlige er part  

 i.
 Aftalelovens § 36 kan ikke tilsidesættes ved parternes aftale.
De øvrige nordiske landes aftalelove indeholder en bestemmelse svarende  

 til den danske aftalelovs § 36. I Finland, Norge og Sverige er der dog ikke  

 kun mulighed for at tilsidesætte, men også for at ændre en aftale, som  

 findes urimelig.
I Finland har man en særlig forbrugerbeskyttelseslov med en  

 selvstændig generalklausul.
 Som bilag 2 til lovforslaget er bl.a. gengivet den gældende ordlyd af  

 aftalelovens § 36.
3.1.3. Med retsstandarden »urimeligt eller i strid med redelig  

 handlemåde« er domstolene tillagt en vid adgang til at tilsidesætte  

 aftaler.
Den selvstændige betydning af udtrykket »redelig  

 handlemåde« er navnlig at markere sammenhængen mellem aftalelovens § 36  

 og den offentligretlige regel i markedsføringslovens § 1 (»god  

 markedsføringsskik«). Efter generalklausulen i § 36 skal der ved  

 bedømmelsen af en aftale foretages en helhedsvurdering.
Dette fremgår af §  

 36, stk. 2, hvorefter der ved afgørelsen af, om det vil være urimeligt eller  

 stridende mod redelig handlemåde at gøre en aftale gældende, skal tages  

 hensyn til forholdene ved aftalens indgåelse, aftalens indhold og senere  

 indtrufne omstændigheder.
Således kan der lægges vægt på ethvert forhold, der  

 har relation til aftalen og forholdet mellem parterne, herunder også  

 omstændigheder, der indtræffer efter aftalens indgåelse.
Bestemmelsen giver mulighed for at tilsidesætte en aftale under hensyn til  

 andre omstændigheder ved aftalens indgåelse end dem, der er omhandlet i  

 reglerne om tilblivelsesmangler i aftalelovens §§ 28-32. Generalklausulen  

 indeholder ikke som disse bestemmelser den begrænsning, at løftemodtageren  

 ved aftalens indgåelse skal have været i ond tro.
Dette har betydning i  

 tilfælde, hvor løftemodtageren ikke, da han blev bekendt med løftet, vidste  

 eller burde vide, at der forelå svig, udnyttelse eller lignende i forhold til  

 løftegiveren.
Ved afgørelsen af, om en aftale skal tilsidesættes, skal der som nævnt  

 endvidere tages hensyn til aftalens indhold og senere indtrufne  

 omstændigheder.
Det betyder bl.a., at aftalens indhold skal vurderes under  

 hensyn til de omstændigheder, der foreligger på det tidspunkt, hvor der  

 bliver tale om at anvende aftalen.
Generalklausulen udgør således et grundlag  

 for at løse konflikter, der opstår som følge af uforudsete eller i øvrigt  

 ændrede forhold.
Da der er tale om en helhedsvurdering, kan andre aftaler mellem parterne  

 også tages i betragtning ved bedømmelsen af, om en given aftale skal  

 tilsidesættes helt eller delvist.
Undtagelsesvis vil også en parts aftaler  

 med tredjemand kunne have betydning for bedømmelsen.
Ved anvendelsen af generalklausulen lægges der i almindelighed vægt på, om  

 den ene part ved aftalens indgåelse har indtaget en overlegen stilling.
Der  

 kan bl.a. tages hensyn til, om parten har anvendt en særligt anmassende  

 fremgangsmåde ved aftalens indgåelse - som for eksempel ved visse dørsalg og  

 salg på udflugter, der er arrangeret af sælgeren.
Har parten misbrugt sin  

 overlegne stilling ved at anvende aftalevilkår, der giver den pågældende en  

 urimelig fordel, bør aftalen tilsidesættes efter generalklausulen.
Med hensyn til gensidigt bebyrdende aftaler tages der ved bedømmelsen  

 udgangspunkt i, om der er en rimelig balance mellem parternes pligter.
De  

 deklaratoriske (fravigelige) regler, herunder navnlig reglerne i købeloven,  

 vil kunne være vejledende for, hvad der er en rimelig balance.
Ved afgørelsen af, om en aftale skal tilsidesættes efter generalklausulen,  

 må der som ovenfor nævnt ske en bedømmelse af hele aftalen.
Det vil  

 kunne være rimeligt, at en aftale på visse punkter stiller en part ringere,  

 hvis den pågældende part i andre henseender stilles bedre.
Vejledende for bedømmelsen efter generalklausulen er endvidere, hvad der  

 må anses for at være sædvanlig fremgangsmåde i den pågældende branche.
En  

 handlemåde er dog ikke rimelig, alene fordi den er sædvanlig på det  

 pågældende område.
3.1.4. I den redegørelse om formuerettens generalklausuler, som lå til  

 grund for det pågældende lovforslag, er der nævnt en række konkrete  

 aftalevilkår, som efter omstændighederne vil kunne tilsidesættes efter  

 generalklausulen.
Det drejer sig bl.a. om ansvarsfraskrivelsesklausuler,  

 vilkår om, at en aftale hæves ved nærmere bestemte former for misligholdelse,  

 samt aftaler om konventionalbod.
En konventionalbod er en ydelse, som en  

 person påtager sig at erlægge, hvis han ikke behørigt opfylder en påhvilende  

 pligt eller i øvrigt foretager eller undlader en vis handling.
Ved udarbejdelsen af lovforslaget ønskede man imidlertid ikke at binde  

 retsanvendelsen ved at angive konkrete eksempler på generalklausulens  

 anvendelse.
Af lovforslagets bemærkninger fremgår bl.a., at  

 Forbrugerkommissionens lovudvalg, hvor både forbruger- og  

 erhvervsorganisationer var repræsenteret, havde fundet det betænkeligt og  

 yderst vanskeligt på forhånd at angive konkrete eksempler, hvor  

 generalklausulen kunne anvendes.
Det anføres i bemærkningerne til  

 lovforslaget:
»..Justitsministeriet er endvidere enig med Forbrugerkommissionens  

 lovudvalg i, at der kan være visse betænkeligheder forbundet med på forhånd  

 at binde retsanvendelsen ved at angive konkrete eksempler på  

 generalklausulens anvendelse.
De eksempler, der er angivet i redegørelsens  

 kapitel 6, afsnit 4, bør imidlertid ikke betragtes som bindende  

 tilkendegivelser, men alene som vejledende retningslinier for  

 generalklausulens anvendelse.
Det fremhæves endvidere i redegørelsen, at  

 opregningen i afsnittet ikke kan anses for udtømmende.
Bestemmelsen åbner  

 således mulighed for, at anvendelsen kan tilpasses ændrede synspunkter i den  

 almindelige retsopfattelse med hensyn til grænserne for  

 aftalefriheden...«.
 På grundlag af retspraksis kan der imidlertid nævnes bl.a. følgende  

 momenter, som indgår ved bedømmelsen af, om der er tale om en urimelig aftale  

 efter aftalelovens § 36:
- om et givet aftalevilkår er usædvanligt inden for vedkommende branche og  

 usædvanligt byrdefuldt, - om en erhvervsdrivende behandler en kunde anderledes/dårligere end den  

 pågældende sædvanligvis behandler sine kunder eller denne bestemte kunde, - om en aftale eller et aftalevilkår er i strid med præceptiv  

 (ufravigelig) lovgivning, - om anvendelsen af det pågældende aftalevilkår er i strid med  

 markedsføringslovens regler, - om der i en aftale tillægges den ene part adgang til ensidigt at afgøre,  

 hvorvidt der er indtrådt en omstændighed, som ændrer retsforholdet mellem  

 parterne, - om konsekvenserne af misligholdelse i aftalen er fastsat uden rimelig  

 sammenhæng med misligholdelsens omfang og betydning, og - om anvendelsen af et aftalevilkår er udtryk for chikane fra den ene  

 parts side.
3.1.5. Hvis det vil være urimeligt eller i strid med redelig handlemåde at  

 gøre en aftale gældende, er retsvirkningen heraf, at aftalen kan  

 tilsidesættes helt eller delvis.
Domstolene har således en forholdsvis fri  

 adgang til at gribe regulerende ind i aftaleforholdet, men i bemærkningerne  

 til det pågældende lovforslag anførte Justitsministeriet følgende:
»...Efter Justitsministeriets opfattelse vil en adgang til at  

 tilsidesætte en aftale helt eller delvis i langt de fleste tilfælde være  

 tilstrækkelig til at varetage de hensyn, der ligger bag generalklausulen.
Så  

 længe der ikke foreligger erfaringer med den ny generalklausul, finder man  

 derfor ikke at burde stille forslag om en regel, der inden for formuerettens  

 område giver mulighed for at ændre en forpligtelse ud over, hvad der følger  

 af adgangen til helt eller delvis at tilsidesætte en aftale.
Er der således  

 aftalt et urimeligt lavt vederlag for en ydelse, bør vederlaget ikke med  

 hjemmel i generalklausulen kunne forhøjes.
Derimod vil domstolene ved  

 afgørelsen af, om den modstående forpligtelse skal tilsidesættes, kunne tage  

 hensyn til, om vederlaget er rimeligt.....« Domstolene kan således ikke gå uden for rammerne af den indgåede aftale og  

 f.eks. forhøje et urimeligt lavt vederlag eller tilføje bestemmelser, som  

 ikke oprindelig var indeholdt i aftalen.
 3.2. Kreditaftalelovens § 22.
I kreditaftalelovens § 22 findes en civilretlig generalklausul, som  

 supplerer bestemmelsen i aftalelovens § 36. Bestemmelsen drejer sig om  

 tilfælde, hvor det beløb, som forbrugeren efter kreditaftalen skal betale som  

 vederlag eller omkostninger, er urimeligt stort.
Efter bestemmelsen skal  

 beløbet i så fald nedsættes til, hvad der skønnes rimeligt.
Medmindre andet  

 bestemmes af retten, sker afkortningen i det eller de sidste beløb, der skal  

 betales efter aftalen.
Er der afkrævet forbrugeren et urimeligt stort  

 vederlag for henstand eller andre lempelser i de aftalte vilkår, sker  

 afkortningen på samme måde.
 Rimelighedsvurderingen efter denne bestemmelse må antages at være  

 sammenfaldende med rimelighedsvurderingen efter aftalelovens § 36.  

 Bestemmelsens selvstændige betydning i forhold til aftalelovens § 36 er  

 således, at det fastsættes, hvordan et urimeligt aftalevilkår skal reguleres.
 3.3. Fortolkningsregler.
Domstolene kan ved fortolkning fastlægge indholdet af en indgået aftale.  

 Domstolene anvender i praksis flere forskellige fortolkningsregler.
Disse  

 fortolkningregler kan ved fortolkningen af en aftale trække i hver sin  

 retning eller i samme retning.
De vigtigste fortolkningsregler i praksis er minimumsreglen og  

uklarhedsreglen . Minimumsreglen går ud på, at den fortolkning, som er  

 mindst byrdefuld for erklæringsgiveren, skal lægges til grund, hvis der er  

 tvivl om forståelsen af en aftale.
Uklarhedsreglen går ud på, at en uklar  

 kontraktsbestemmelse skal fortolkes mod affatteren.
Uklarhedsreglen har sit væsentligste anvendelsesområde ved fortolkningen  

 af standardaftaler, hvor reglen medfører, at en standardaftale fortolkes mod  

 den erhvervsdrivende, som benytter den.
Det kan tilføjes, at der i  

 retspraksis stilles forholdsvis strenge beviskrav til en erhvervsdrivende,  

 som gør gældende, at et standardvilkår er vedtaget mellem den  

 erhvervsdrivende og en forbruger.
 4. Oversigt over lovforslaget.
 Lovforslaget indeholder tre hovedelementer.
 Der foreslås for det første en ændring af aftalelovens § 36,  

 således at domstolene får mulighed for at ændre en urimelig aftale  

 (lovforslagets § 1, nr. 1).
 Der foreslås for det andet et nyt kapitel i aftaleloven med henblik  

 på gennemførelse af Rådets direktiv 93/13/EØF af 5. april 1993 om urimelige  

 kontraktvilkår i forbrugeraftaler (lovforslagets § 1, nr. 2).
Det nye kapitel skal efter forslaget gælde for forbrugeraftaler.
Den  

 erhvervsdrivende har bevisbyrden for, at en aftale ikke er omfattet af  

 kapitlets bestemmelser.
 Der foreslås en fortolkningsregel, hvorefter der skal fortolkes til fordel  

 for forbrugeren, hvis der er tvivl om forståelsen af et aftalevilkår, som  

 ikke har været genstand for individuel forhandling.
Kapitlets hovedbestemmelse er § 38 c, hvor det foreslås, at  

 generalklausulen i aftalelovens § 36 ved forbrugeraftaler skal gælde med to  

 ændringer: For det første skal der ved anvendelsen af generalklausulen ikke  

 kunne tages hensyn til senere indtrufne omstændigheder til skade for  

 forbrugeren, hvis dette medfører, at et aftalevilkår ikke kan ændres eller  

 tilsidesættes.
For det andet skal forbrugeren kunne kræve, at en aftale, som  

 indeholder vilkår, der strider mod hæderlig forretningsskik og bevirker en  

 betydelig skævhed i parternes rettigheder og forpligtelser til skade for  

 forbrugeren, i øvrigt skal opretholdes uden ændringer, hvis dette kan lade  

 sig gøre.
 Endelig indeholder det nye kapitel en bestemmelse, der beskytter  

 forbrugerne mod visse lovvalgsaftaler.
 Der foreslås for det tredje en hovedsagelig redaktionel ændring af  

 definitionen af en forbrugeraftale i anden forbrugerbeskyttelseslovgivning  

 (lovforslagets §§ 2-6). Indholdsmæssigt medfører forslaget alene den ændring,  

 at der ved afgørelsen af, om en aftale er en forbrugeraftale, som  

 udgangspunkt ikke kan lægges vægt på, om den erhvervsdrivende vidste eller  

 burde vide, at den anden part var forbruger.
 5. Lovforslagets indhold.
 I det følgende redegøres nærmere for lovforslaget og i forbindelse hermed  

 for direktivets civilretlige bestemmelser og det nordiske samarbejde om  

 gennemførelsen af direktivet.
 5.1. Ændring af en urimelig aftale.
Efter aftalelovens § 36 kan en urimelig aftale tilsidesættes helt eller  

 delvis.
Derimod er der ikke mulighed for at ændre en urimelig aftale, f.eks.  

 ved at forhøje et aftalt vederlag, som med tiden er blevet urimeligt lavt.
Højesteretsdommer Jørgen Nørgaard har i en artikel i Ugeskrift for  

 Retsvæsen 1992 B, side 105 ff, foreslået, at der bliver mulighed for også at  

 ændre en aftale, hvis det vil være urimeligt eller i strid med redelig  

 handlemåde at gøre den gældende.
Det anføres i artiklen, at det på længere  

 sigt ikke er hensigtsmæssigt, at aftalelovens § 36 ikke giver denne mulighed.  

 Hel eller delvis tilsidesættelse af aftalen vil i nogle tilfælde være en  

 overreaktion, som fører fra den ene grøft til den anden.
Det anføres  

 endvidere, at problemerne ved den nuværende udformning af aftalelovens § 36 i  

 praksis navnlig viser sig ved langvarige kontrakter, hvor der er aftalt et  

 fast pengevederlag, der med tiden bliver urimeligt lavt.
Som eksempel nævner  

 forfatteren i artiklen følgende sag om levering af fjernvarme:
»I begyndelsen af 1960'erne opførte et stort typehusfirma (T) en  

 række parcelhuse i et område ved Fredericia, hvor der ikke kunne opnås  

 forsyning fra eksisterende fjernvarmeanlæg.
T opførte derfor selv et  

 fjernvarmeværk (F). Ved parcelhusenes salg blev det gjort til et gennemgående  

 vilkår, at køberne gennem en længere årrække skulle aftage varme fra F, og  

 det bestemtes tillige, at fjernvarmen skulle leveres til de priser, som  

 løbende opkrævedes af fjernvarmeværket i Pårup.
For det - forudseelige -  

 tilfælde, at Pårup-værket blev tilsluttet Fynsværkets Varmecentral, der af  

 specielle grunde blev drevet med temmelig lave priser, skulle målestokken  

 (derefter) være Fredericia (kommunale) Varmecentrals priser.
Ved  

 kommunesammenlægningen i 1970-71 blev Pårup-værket tilsluttet Fynsværket, og  

 Fredericia Varmecentrals priser blev bestemmende for F og F's aftagere.
En  

 række gnidninger i midten af 1970'erne mellem Fredericia kommune og  

 »Superfos« fandt i 1976 deres afslutning ved, at overskudsvarme fra  

 »Superfos« blev stillet til disposition for Fredericia Varmecentral  

 til priser, som muliggjorde en betydelig sænkning af fjernvarmepriserne i  

 Fredericia.
Med et slag ændredes situationen for F og F's aftagere.
Truslen  

 var nu ikke F's monopolstilling som leverandør - som jo var afbødet ved de  

 ovenfor omtalte prisvilkår - men den lave »Fredericia-pris«, som  

 var dræbende for F.
En tilsidesættelse af aftalen mellem F og kunderne var  

 ikke nogen løsning, for hermed vil F være tilbage i en monopolstilling - nu  

 med huse, der var solgt.
Der var kun een acceptabel løsning på konflikten -  

 en forhøjelse af det vederlag, der var blevet urimeligt lavt.
Konflikten blev  

 løst ved en forhandling.' I den citerede artikel anfører højesteretsdommer Jørgen Nørgaard  

 endvidere, at erfaringerne med aftalelovens § 36 viser, at domstolene har  

 anvendt bestemmelsen med fuld forståelse for, at udgangspunktet bør være, at  

 aftaler skal holdes, og at der i forretningsmæssige forhold må udvises den  

 største varsomhed med efterfølgende at foretage rimelighedsvurderinger.
Der  

 er derfor næppe grund til at frygte, at en tilføjelse til aftalelovens § 36,  

 således at domstolene også kan ændre en aftale, vil få uoverskuelige  

 konsekvenser for erhvervslivet eller forbrugerne.
Bestemmelsen vil blive mere  

 fleksibel, og det må formodes at være til fordel for begge parter.
Justitsministeriet er enig i disse synspunkter.
Ved udformningen af  

 lovforslaget har Justitsministeriet endvidere lagt vægt på, at en ændring af  

 aftalelovens § 36 på den måde, som er skitseret ovenfor, vil øge den nordiske  

 retsenhed på aftalerettens område.
 5.2. Gennemførelse af direktivet om urimelige kontraktvilkår.
 5.2.1. Nordisk samarbejde.
 De øvrige nordiske lande er i kraft af en tilføjelse til EØS-aftalen, som  

 trådte i kraft den 1. juli 1994, forpligtet til at gennemføre direktivet om  

 urimelige kontraktvilkår i forbrugeraftaler.
Som nævnt ovenfor i pkt. 3.1.2 er der mellem de nordiske lande en høj grad  

 af retsenhed på aftalerettens område.
Denne retsenhed bør opretholdes, og det  

 er derfor af væsentlig betydning, at der blandt de nordiske lande i det  

 væsentlige er enighed om, hvordan direktivet bør gennemføres.
Der har i 1993-94 været afholdt en række møder mellem embedsmænd fra de  

 nordiske lande.
Island har dog kun været repræsenteret på to af disse møder,  

 og der henvises derfor i det følgende alene til de finske, norske og svenske  

 synspunkter.
 Formålet med møderne har været at drøfte, hvordan den nordiske retsenhed  

 på aftalerettens område bedst kan videreføres ved gennemførelsen af  

 direktivet.
 På møderne er der i det væsentligste opnået enighed om, på hvilke punkter  

 direktivet adskiller sig fra den gældende retstilstand i de nordiske lande,  

 ligesom man er blevet enige om, hvilke lovgivningsinitiativer der må tages  

 for at opfylde direktivets krav til national lovgivning.
Der har været enighed om, at direktivets generelle beskyttelsesniveau i  

 forhold til forbrugerne er lavere end det niveau, som tilsigtes i de  

 eksisterende lovgivninger i de nordiske lande.
Det fremgår af direktivets  

 art. 3, at et »kontraktvilkår, der ikke har været genstand for  

 individuel forhandling, anses for urimeligt, hvis det til trods for kravene  

 om god tro bevirker en betydelig skævhed i parternes rettigheder og  

 forpligtelser ifølge aftalen til skade for forbrugeren«.
Direktivet  

 omfatter således kun aftalevilkår, som fra en nordisk synsvinkel er  

 »kvalificeret« urimelige, idet begge direktivets kriterier (i strid  

 med kravene om god tro og en betydelig skævhed til skade for forbrugeren)  

 skal være opfyldt, for at et aftalevilkår kan betegnes som urimeligt, jf.  

 nedenfor under pkt. 5.2.6.
Udgangspunktet for det nordiske arbejde har på den baggrund været, at  

 forbrugerbeskyttelsesniveauet ikke må sænkes ved gennemførelsen af  

 direktivet.
Derfor har man valgt at foreslå en løsning, hvorefter  

 generalklausulen i de nordiske aftalelove (aftalelovens § 36) opretholdes  

 uændret, således at beskyttelsesniveauet efter denne bestemmelse ikke sænkes  

 til skade for forbrugerne.
Man foreslår i stedet nogle særlige  

 forbrugerbeskyttende bestemmelser, som alene skal supplere § 36.
Endvidere har udgangspunktet for arbejdet været, at principperne for  

 gennemførelsen af direktivet med sikkerhed skal opfylde dettes krav til den  

 nationale lovgivning.
Der har dog under drøftelserne været en vis uenighed  

 om, i hvilket omfang visse af direktivets regler kan anses for opfyldt  

 allerede efter den gældende aftalelovgivning i de nordiske lande.
 Man har i den nordiske arbejdsgruppe valgt ikke at lave udkast til  

 egentlige fælles lovbestemmelser, idet man har erkendt, at de enkelte lande  

 kan have behov for rent lovteknisk at gennemføre de principper, som man er  

 blevet enige om, på forskellig måde.
 Det foreliggende lovforslag er udarbejdet i overensstemmelse med den  

 forståelse af direktivet og de hovedretningslinjer for gennemførelsen, som  

 man i den nor diske arbejdsgruppe er blevet enige om.
 I det følgende gennemgås direktivets enkelte civilretlige bestemmelser i  

 lyset af de nordiske drøftelser.
 De civilretlige bestemmelser i direktivet findes i art. 3-6. I  

 overvejelserne må tillige inddrages art. 1 og 2, som fastlægger direktivets  

 anvendelsesområde, samt art. 8, hvorefter der er tale om et minimumsdirektiv.
 5.2.2. Direktivets anvendelsesområde.
Efter direktivets art. 1, stk. 1, finder direktivet anvendelse på aftaler  

 mellem erhvervsdrivende og forbrugere.
Erhvervsdrivende og forbrugere er  

 nærmere defineret i art. 2, jf. nedenfor under pkt. 5.2.3.
Det fremgår af præamblen, at direktivet skal lette etableringen af det  

 indre marked samt beskytte borgerne i deres egenskab af forbrugere ved  

 erhvervelse af varer og tjenesteydelser gennem aftaler.
Direktivet finder  

 derfor ikke anvendelse på bl.a. arbejdskontrakter, aftaler vedrørende arve-  

 og familieret samt på aftaler om oprettelse af selskaber og om disses  

 vedtægter.
Det anføres udtrykkeligt, at direktivet omfatter aftaler, der  

 indgås som led i erhvervsvirksomhed af offentlig karakter.
Det må lægges til grund, at aftaleloven, som gælder på formuerettens  

 område, dækker direktivets anvendelsesområde.
Det bemærkes herved, at  

 aftaleloven også finder anvendelse på formueretlige aftaler indgået med det  

 offentlige.
Efter art. 1, stk. 2, er aftalevilkår, der afspejler love, bindende  

 administrative forskrifter samt bestemmelser eller principper i  

 internationale konventioner, som medlemsstaterne eller fællesskabet er part  

 i, ikke underlagt direktivets bestemmelser.
Deklaratoriske og udfyldende love  

 (f.eks. købeloven og søloven) samt bestemmelser og principper i  

 internationale konventioner er således ikke undergivet kontrol efter  

 direktivet.
Den pågældende artikel er ifølge præamblen indsat ud fra en  

 antagelse om, at der i national lovgivning ikke findes regler, som medfører  

 urimelige aftalevilkår i forbrugeraftaler.
Medlemsstaterne bør dog sørge for,  

 at der ikke forekommer bestemmelser i deres nationale lovgivning, som  

 medfører urimelige aftalevilkår.
 Aftalelovens § 36 indeholder ikke en tilsvarende undtagelse med hensyn til  

 udfyldende love m.v.
En undtagelsesregel som direktivets art. 1, stk. 2, har efter  

 Justitsministeriets opfattelse kun teoretisk betydning.
En tilsvarende  

 undtagelsesregel foreslås derfor ikke medtaget i gennemførelsesloven.
 De øvrige nordiske lande har under drøftelserne i arbejdsgruppen givet  

 udtryk for samme opfattelse.
 5.2.3. Forbrugeraftaler.
 I direktivets art. 2 defineres en forbruger som en fysisk person, der i  

 forbindelse med de af direktivet omfattede aftaler ikke handler som led i sit  

 erhverv, mens en erhvervsdrivende defineres som en fysisk eller juridisk  

 person, der i forbindelse med de af direktivet omfattede aftaler handler som  

 led i sit erhverv, hvad enten dette er offentligt eller privat.
 I dansk civilretlig forbrugerlovgivning defineres en forbrugeraftale som  

 en aftale, som en erhvervsdrivende indgår i sit erhverv, når den  

 erhvervsdrivendes ydelse hovedsagelig er bestemt til ikke-erhvervsmæssig  

 anvendelse for den anden part (forbrugeren), og den erhvervsdrivende vidste  

 eller burde vide dette, jf. f.eks. lov om visse forbrugeraftaler § 1, stk. 2.
Det danske forbrugeraftalebegreb og direktivets definition i artikel 2 er  

 således rent sprogligt udformet forskelligt.
Indholdsmæssigt er der følgende  

 forskelle: 1) Direktivteksten fastsætter ikke, at forbrugeren skal handle  

hovedsagelig uden for sit erhverv, 2) efter direktivet har det ikke  

 betydning, om den erhvervsdrivende vidste eller burde vide, at den anden part  

 var forbruger, og 3) kun fysiske personer kan være forbrugere efter  

 direktivet.
I direktivet lægges der endvidere vægt på, at forbrugeren ved aftalen  

 »ikke handler som led i sit erhverv«, mens der efter den danske  

 definition lægges vægt på, at den erhvervsdrivendes ydelse skal være bestemt  

 til »ikke-erhvervsmæssig anvendelse«.
Efter Justitsministeriets  

 opfattelse er disse krav sammenfaldende i praksis, idet det dog må  

 understreges, at den endelige fortolkning af direktivet hører under EF-  

 Domstolen.
 Ministerrådet og Kommissionen har i forbindelse med fastlæggelse af den  

 fælles holdning erklæret, at såfremt forbrugeren handler delvis som led i sin  

 erhvervsmæssige virksomhed, delvis uden for denne, omfattes forholdet kun af  

 direktivet, såfremt forbrugeren handler hovedsagelig uden for sin  

 erhvervsmæssige virksomhed.
 De eneste indholdsmæssige forskelle mellem den danske definition af en  

 forbrugeraftale og direktivets definition er herefter, at juridiske personer  

 - f.eks. foreninger - ikke kan være forbrugere efter direktivet, og at det  

 efter direktivet ikke har betydning, om den erhvervsdrivende vidste eller  

 burde vide, at den anden part var forbruger.
 En forbrugeraftale er ikke defineret i aftaleloven.
Efter Justitsministeriets opfattelse bør den foreslåede  

 gennemførelseslovgivning alene finde anvendelse på forbrugeraftaler og ikke  

 tillige på aftaler mellem erhvervsdrivende eller mellem forbrugere.
Aftaler  

 mellem erhvervsdrivende m.v. er reguleret i tilstrækkeligt omfang af  

 generalklausulen i aftalelovens § 36.
Det foreslås derfor, at der i aftaleloven indsættes en bestemmelse, som  

 definerer en forbrugeraftale.
Bestemmelsen bør affattes i overensstemmelse  

 med ordlyden i direktivet og den ovenfor omtalte erklæring fra Ministerrådet  

 og Kommissionen, men dog således, at bestemmelsen lovteknisk opbygges i  

 overensstemmelse med dansk lovgivningstradition.
Direktivet er som et  

 minimumsdirektiv endvidere ikke til hinder for, at definitionen udformes  

 således, at både fysiske og juridiske personer kan være forbrugere.
Lovforslaget indeholder også en bevisbyrderegel angående spørgsmålet om,  

 hvorvidt der er tale om en forbrugeraftale.
Denne bevisbyrderegel findes  

 tilsvarende i andre forbrugerbeskyttelseslove, jf. f.eks. § 1, stk. 3, i lov  

 om visse forbrugeraftaler.
Fra svensk og norsk side påtænker man at foreslå en forbrugerdefinition,  

 som svarer til direktivets og med en tilføjelse om, at der skal være handlet  

 hovedsagelig uden for erhverv fra forbrugerens side.
I Finland har man  

 vedtaget en ændring af forbrugerbeskyttelsesloven, som i det store hele  

 svarer til definitionerne i direktivet.
 5.2.4. Aftalevilkår, som er urimelige for den erhvervsdrivende.
Formålet med direktivet er at beskytte forbrugerne mod urimelige vilkår i  

 aftaler, der indgås med erhvervsdrivende.
Det vil ikke berøve forbrugeren  

 dennes beskyttelse mod urimelige aftalevilkår, at en erhvervsdrivende  

 påberåber sig, at der i en forbrugeraftale findes aftalevilkår, som er  

 urimelige for den erhvervsdrivende.
Direktivet kan derfor ikke antages at  

 indeholde noget forbud herimod.
 5.2.5. Vilkår, der ikke har været genstand for individuel  

 forhandling.
 Efter art. 3, stk. 1, sammenholdt med præamblen finder direktivet kun  

 anvendelse på aftalevilkår, som ikke har været genstand for individuel  

 forhandling - det vil i praksis navnlig sige standardvilkår.
Denne bestemmelse har i den nordiske arbejdsgruppe givet anledning til  

 overvejelser om, hvorvidt gennemførelseslovenes anvendelsesområde bør  

 begrænses tilsvarende.
De øvrige nordiske lande har i arbejdsgruppen  

 tilkendegivet at ville begrænse anvendelsesområdet på denne måde, navnlig med  

 den begrundelse, at fortolkningsreglen i direktivets artikel 5 er fremmed for  

 den nordiske aftaleret, idet der i nordisk ret findes andre  

 fortolkningsregler end uklarhedsreglen, jf. nedenfor under pkt. 5.2.10.
Justitsministeriet er enig i, at direktivets fortolkningsregel alene bør  

 gælde ved fortolkning af vilkår, der ikke har været genstand for individuel  

 forhandling.
Efter Justitsministeriets opfattelse bør de øvrige bestemmelser  

 i direktivet derimod gælde for alle vilkår i forbrugeraftaler.
Hermed undgås  

 den retsteknisk uheldige situation, der ville opstå, hvis direktivets  

 generalklausul skulle anvendes ved bedømmelsen af nogle, men ikke ved andre  

 vilkår i den samme aftale.
Direktivets art. 3, stk. 2, indeholder en angivelse af nogle tilfælde,  

 hvor et aftalevilkår altid skal anses for ikke at have været genstand for  

 individuel forhandling.
Bestemmelsen, der må betragtes som en uddybning af,  

 hvad der i forvejen ville gælde, er gengivet i bemærkningerne til  

 fortolkningsreglen, jf. den foreslåede nye § 38 b, stk. 1, i aftaleloven.
Endvidere indeholder art. 3, stk. 2, en bevisbyrderegel, hvorefter en  

 erhvervsdrivende, som hævder, at et standardiseret aftalevilkår har været  

 genstand for individuel forhandling, har bevisbyrden herfor.
Noget  

 tilsvarende ville som hovedregel gælde uden en udtrykkelig bestemmelse herom.  

 Justitsministeriet har imidlertid valgt for alle tilfældes skyld at medtage  

 en bestemmelse herom i den foreslåede § 38 b, stk. 1. De øvrige nordiske  

 lande har under forhandlingerne tilkendegivet at ville foreslå en tilsvarende  

 bevisbyrderegel.
 5.2.6. Urimelige aftalevilkår.
Direktivets generalklausul indeholder ligesom aftalelovens § 36 dels en  

 retsstandard (»urimeligt« m.v.), dels en regel om, hvilke momenter  

 der skal tages i betragtning ved rimelighedsbedømmelsen, dels en regel om  

 retsvirkningen af, at et aftalevilkår bedømmes som urimeligt.
I direktivet  

 findes retsstandarden i art. 3, stk. 1, reglen om de momenter, der skal tages  

 i betragtning, i art. 4, og reglen om retsvirkningen af, at et vilkår  

 bedømmes som urimeligt, i art. 6, stk. 1.
 Efter art. 3, stk. 1, anses et aftalevilkår, der ikke har været genstand  

 for individuel forhandling, for urimeligt, hvis det til trods for kravene om  

 god tro bevirker en betydelig skævhed i parternes rettigheder og  

 forpligtelser ifølge aftalen til skade for forbrugeren.
 For at afgøre, om generalklausulen i aftalelovens § 36 mindst lægger samme  

 beskyttelsesniveau som direktivets generalklausul, må det først og fremmest  

 overvejes, hvad der ligger i begrebet »god tro« (på engelsk  

 »good faith«, på fransk »bonne foi« og på tysk »Trau  

 und Glauben«).
Det fremgår af direktivets præambel, at der ved vurderingen af begrebet  

 »god tro« især skal tages hensyn til styrkeforholdet i parternes  

 forhandlingspositioner, til, om forbrugeren på den ene eller anden måde er  

 blevet tilskyndet til at give sin tilslutning til aftalevilkåret, og til, om  

 varerne eller tjenesteydelserne er blevet solgt eller leveret på forbrugerens  

 særlige bestilling.
Den erhvervsdrivende kan opfylde kravet om god tro ved at  

 handle loyalt og rimeligt med den anden part, hvis legitime interesser han  

 skal tage hensyn til.
I dansk ret - herunder aftaleloven - anvendes begrebet »god tro«  

 normalt i betydningen, hvad en aftalepart vidste eller burde vide, jf. f.eks.  

 aftalelovens §§ 32, 34, 35 og 39. Det er således utvivlsomt, at begrebet  

 »god tro« efter direktivet ikke skal forstås på den måde, som er  

 sædvanlig i dansk ret.
Det må antages, at der med begrebet »god  

 tro« i direktivet menes hæderlig fremgangsmåde el.lign. for en  

 erhvervsdrivende.
Efter direktivet er et vilkår ikke nødvendigvis urimeligt, selv om det er  

 i strid med kravene om god tro.
Det kræves, at vilkåret tillige bevirker en  

 betydelig skævhed i parternes rettigheder og forpligtelser ifølge aftalen til  

 skade for forbrugeren.
Det må herefter antages, at direktivets generalklausul er mindre  

 forbrugerbeskyttende end generalklausulen i aftalelovens § 36. Det kan f.eks.  

 tænkes, at det vil være i strid med redelig handlemåde at gøre et givet  

 aftalevilkår gældende, men at vilkåret ikke bevirker en betydelig  

 skævhed, kun en vis skævhed, i parternes rettigheder og forpligtelser til  

 skade for forbrugeren.
I så fald er vilkåret ikke urimeligt efter direktivet,  

 mens det vil kunne tilsidesættes efter aftalelovens § 36. Direktivet vedrører  

 derfor alene tilfælde, som set fra et nordisk synspunkt er  

 »kvalificeret« urimelige.
Dette synes endvidere at blive bekræftet ved en gennemgang af de vilkår,  

 som er nævnt i bilaget til direktivet.
Der henvises herom til pkt. 5.2.7  

 nedenfor.
 I den nordiske arbejdsgruppe har der været enighed om den ovenfor anførte  

 forståelse af direktivets generalklausul.
Det må imidlertid understreges, at fortolkningen af direktivets  

 bestemmelser i sidste ende hører under EF-domstolen, som ved sine afgørelser  

 vil kunne udvide eller begrænse betydningen af generalklausulen.
Direktivets  

 vage og elastiske begreber vil i lyset af samfundsudviklingen kunne gives et  

 snævrere eller bredere indhold.
For at der ikke på et senere tidspunkt skal  

 kunne opstå tvivl om, hvorvidt direktivet er opfyldt, har Justitsministeriet  

 derfor fundet det rigtigt at foreslå en særlig bestemmelse i aftaleloven (§  

 38 c, stk. 1), hvorefter aftalelovens § 36, stk. 1, gælder uændret ved  

 forbrugeraftaler, men hvor de retsvirkninger af urimelighed, som direktivet  

 foreskriver - at et urimeligt vilkår ikke er bindende for forbrugeren, og at  

 den øvrige del af aftalen så vidt muligt skal opretholdes uden ændringer -  

 samtidig knyttes til direktivets regel om, hvornår et aftalevilkår er  

 urimeligt.
Der henvises til bemærkningerne nedenfor under pkt. 5.2.9.
 5.2.7. Vejledende liste.
Til generalklausulen i direktivets art. 3 er knyttet et bilag.
Det fremgår  

 af art. 3, stk. 3, at bilaget indeholder en »vejledende og  

 ikke-udtømmende liste over de kontraktvilkår, der kan betegnes som  

 urimelige«.
Listen er delt i to afsnit.
I det første afsnit er der  

 angivet 17 eksempler på vilkår, der kan være urimelige.
I listens andet  

 afsnit begrænses anvendelsen af nogle af eksemplerne i første afsnit, navnlig  

 for så vidt angår finansielle tjenesteydelser.
Det følger af formuleringen af art. 3, stk. 3, at listen ikke indebærer  

 nogen præcis forpligtelse for medlemsstaterne.
De angivne vilkår behøver  

 således ikke altid at være urimelige, ligesom andre vilkår end de angivne kan  

 være urimelige.
Hertil kommer, at den civilretlige vurdering af et  

 aftalevilkår er konkret, mens bilagets eksempler på vilkår er generelt  

 formulerede.
Der benyttes uklare og brede begreber, hvis indhold under alle  

 omstændigheder må fastlægges nærmere ved den konkrete bedømmelse af vilkår i  

 de enkelte sager.
Direktivet kan på denne baggrund ikke antages at forpligte  

 medlemsstaterne til at medtage listen i gennemførelseslovgivningens tekst.
I forbindelse med udarbejdelsen af aftalelovens generalklausul blev der  

 som nævnt ovenfor under pkt. 3.4 fra bl.a.
Forbrugerkommissionens lovudvalg  

 udtrykt betænkelighed ved på forhånd at binde retsanvendelsen ved at angive  

 konkrete eksempler på generalklausulens anvendelse.
I den nordiske arbejdsgruppe har der på samme måde været betænkelighed ved  

 at indføre direktivets liste i de respektive love.
En sådan liste med uklart  

 og generelt formulerede eksempler på vilkår, der - efter en konkret vurdering  

 i de enkelte tilfælde - kan være urimelige, vil ikke give forbrugerne  

 væsentlig vejledning.
Endvidere vil der kunne opstå den misforståelse, at en  

 sådan liste er udtømmende, således at vilkår, som ikke er nævnt i listen,  

 bliver anset for rimelige.
Flere af de nordiske forbrugerombudsmænd har peget på, at en lovfæstelse  

 af listen kan medføre, at rimelighedsbedømmelsen også efter den almindelige  

 generalklausul i aftalelovens § 36 vil ske med udgangspunkt i listens  

 eksempler.
Dette ville i givet fald betyde, at det generelle niveau for  

 forbrugerbeskyttelsen bliver lavere.
 Justitsministeriet er enig i de anførte betænkeligheder, og man har derfor  

 undladt at medtage listen i den foreslåede lovtekst.
Direktivets liste er som ovenfor nævnt vejledende ved bedømmelsen af, om  

 et aftalevilkår er »kvalificeret« urimeligt.
Det betyder i praksis,  

 at der i tilfælde, som er omfattet af bilaget, må være en formodning for, at  

 vilkåret er omfattet af den foreslåede § 38 c, stk. 1, i aftaleloven, hvis  

 vilkåret ikke har været genstand for individuel forhandling.
 5.2.8. Grundlaget for vurderingen af, om aftalevilkår er urimelige  

 m.v.
 Vurderingen af, om et aftalevilkår er urimeligt, skal efter direktivets  

 art. 4, stk. 1, ske under hensyn til, hvilken type varer eller  

 tjenesteydelser aftalen omfatter, og ved på tidspunktet for aftalens  

 indgåelse at tage hensyn til alle omstændigheder i forbindelse med dens  

 indgåelse samt til alle andre vilkår i aftalen eller i en aftale, som hænger  

 sammen med denne.
 Både efter aftalelovens § 36 og direktivets art. 4, stk. 1, skal der  

 foretages en helhedsvurdering med udgangspunkt i forholdene på tidspunktet  

 for aftalens indgåelse og med hensyntagen til hele kontraktens indhold.
Direktivets bestemmelse må imidlertid forstås således, at opregningen af,  

 hvilke omstændigheder der kan tages hensyn til, er udtømmende.
Det betyder,  

 at man efter direktivet ikke kan tage hensyn til omstændigheder, som  

 indtræffer efter aftalens indgåelse.
Der skal således foretages en samlet  

 vurdering af balancen mellem de involverede interesser på tidspunktet for  

 aftalens indgåelse.
Aftalelovens § 36 angiver derimod, at der ud over  

 forholdene ved aftalens indgåelse og aftalens indhold skal tages hensyn til  

 senere indtrufne omstændigheder, således at der foretages en samlet vurdering  

 af balancen mellem de involverede interesser på det tidspunkt, hvor der  

 bliver tale om at anvende aftalen.
På dette punkt er der således forskel  

 mellem § 36 og direktivets art. 4.
Det skyldes først og fremmest et ønske om at beskytte den svage part, at  

 man efter aftalelovens § 36 skal tage hensyn til senere indtrufne  

 omstændigheder.
Det vil i de allerfleste tilfælde være til den svage parts  

 fordel, at der tages hensyn til senere indtrufne omstændigheder.
De nordiske  

 regler er derfor i denne henseende mere forbrugerbeskyttende end direktivets  

 regel.
 Da der er tale om et minimumsdirektiv, jf. direktivets art. 8, må det  

 antages, at det ikke er i strid med direktivet at inddrage senere indtrufne  

 omstændigheder i rimelighedsbedømmelsen, såfremt inddragelsen i den konkrete  

 situation er til fordel for forbrugeren, dvs. i tilfælde, hvor et vilkår, som  

 oprindelig var rimeligt, efterfølgende er blevet urimeligt for forbrugeren.
 Da direktivet som ovenfor nævnt har til formål at beskytte forbrugerne mod  

 aftalevilkår, der er urimelige for forbrugerne, kan det heller ikke anses for  

 at være i strid med direktivet at inddrage senere indtrufne omstændigheder  

 med den virkning, at et vilkår, der oprindelig var rimeligt, bedømmes som  

 urimeligt for den erhvervsdrivende.
Det vil derimod ikke være foreneligt med direktivet, hvis inddragelsen af  

 senere indtrufne omstændigheder medfører, at den pågældende domstol undlader  

 at tilsidesætte eller ændre et vilkår, som oprindelig var urimeligt for  

 forbrugeren.
Da de gældende regler ikke udelukker muligheden herfor, foreslås  

 det, at der indføres en bestemmelse om, at senere indtrufne omstændigheder  

 ikke må tages i betragtning til skade for forbrugeren med den virkning, at et  

 aftalevilkår ikke tilsidesættes eller ændres, jf. den foreslåede nye § 38 c,  

 nr. 1.
 I den nordiske arbejdsgruppe har der været enighed om den anførte  

 forståelse af direktivet.
Endvidere foreslås det som en præcisering, at vurderingen af, om et  

 aftalevilkår er urimeligt, også kan omfatte vilkår i en anden aftale, som  

 hænger sammen med den aftale, der skal vurderes.
Sådanne tilknyttede aftaler  

 må allerede efter gældende ret antages at skulle inddrages i vurderingen, men  

 præciseringen foreslås, for at der ikke skal kunne være tvivl om, at  

 direktivet er opfyldt også på dette punkt.
Direktivet indeholder i art. 4, stk. 2, en undtagelse fra reglerne om  

 urimelige aftalevilkår.
Efter denne bestemmelse omfatter vurderingen af, om  

 et aftalevilkår er urimeligt, »hverken definitionen af aftalens  

 hovedgenstand eller overensstemmelsen mellem pris og varer eller mellem  

 tjenesteydelser og betalingen herfor, for så vidt disse vilkår er affattet  

 klart og forståeligt«.
Aftalelovens § 36 indeholder ikke en tilsvarende begrænsning.  

 Justitsministeriet har ikke fundet grundlag for at foreslå en bestemmelse  

 svarende til artikel 4, stk. 2. En sådan bestemmelse ville forringe  

 forbrugerbeskyttelsen i forhold til gældende ret.
I den nordiske  

 arbejdsgruppe har der været enighed om denne opfattelse.
 5.2.9. Retsvirkningen af, at et aftalevilkår er urimeligt.
 Efter art. 6, stk. 1, skal medlemsstaterne fastsætte, at urimelige  

 aftalevilkår i en aftale, som en erhvervsdrivende har indgået med en  

 forbruger, i henhold til national lovgivning ikke binder forbrugeren, og at  

 aftalen forbliver bindende for parterne på i øvrigt samme vilkår, hvis den  

 kan opretholdes uden de urimelige aftalevilkår.
Efter aftalelovens § 36 kan domstolene tilsidesætte en aftale helt eller  

 delvis, hvis det vil være urimeligt eller i strid med redelig handlemåde at  

 gøre den gældende.
Efter lovforslagets § 1, nr. 1, får domstolene endvidere  

 mulighed for at ændre en urimelig aftale.
Det er overladt til domstolenes  

 skøn at afgøre, i hvilket omfang en aftale skal tilsidesættes eller ændres.  

 Fuldstændig tilsidesættelse af en aftale efter aftalelovens § 36 kommer på  

 tale, hvis det urimelige vilkår har væsentlig betydning for hele aftalen.  

 Efter direktivet er det overladt til medlemsstaterne inden for visse grænser  

 at fastlægge den præcise retsvirkning af, at der i en aftale findes et eller  

 flere urimelige aftalevilkår.
Bestemmelsens ordlyd, hvorefter medlemsstaterne  

 skal fastsætte, at et urimeligt aftalevilkår »ikke binder«  

 forbrugeren, kan således både forstås på den måde, at et urimeligt vilkår  

 altid skal tilsidesættes, og på den måde, at et urimeligt vilkår ikke skal  

 gælde over for forbrugeren efter sit indhold, dvs. at vilkåret skal ændres  

 eller tilsidesættes.
 Direktivets bestemmelse om, at den øvrige del af aftalen skal gælde  

 uændret, hvis den kan opretholdes »uden de urimelige vilkår«, kan  

 umiddelbart synes at støtte den forståelse af direktivet, at et urimeligt  

 aftalevilkår altid skal tilsidesættes.
Imidlertid er formålet med direktivet som ovenfor nævnt at beskytte  

 forbrugerne mod urimelige aftalevilkår.
Det er ikke til forbrugernes fordel,  

 hvis urimelige vilkår altid skal tilsidesættes, idet dette i visse tilfælde  

 vil medføre, at en aftale, der i øvrigt er fordelagtig for forbrugeren, ikke  

 kan opretholdes, fordi det pågældende vilkår er helt afgørende for aftalen.  

 Som eksempel herpå kan nævnes en kreditaftale med et vilkår om, at lånet skal  

 og kun kan tilbagebetales på tidspunkter, som bestemmes af långiver.
En  

 tilsidesættelse af dette vilkår vil medføre, at låneaftalen ikke kan  

 opretholdes.
Dette er næppe til forbrugerens fordel, idet forbrugeren så må  

 søge at låne pengene et andet sted.
Det ville være mere hensigtsmæssigt for  

 forbrugeren at få ændret afdragsvilkåret, således at tidspunkterne for  

 afdragenes betaling blev fastlagt i aftalen.
Hermed ville kreditaftalen i  

 øvrigt kunne opretholdes.
 Direktivbestemmelsen kan på denne baggrund ikke antages at være til hinder  

 for, at medlemsstaternes lovgivning åbner mulighed for helt eller delvis at  

 ændre en urimelig aftale.
I direktivet stilles der som nævnt krav om, at aftalen skal forblive  

 bindende for parterne på i øvrigt samme vilkår, hvis den kan opretholdes uden  

 det urimelige aftalevilkår.
Det betyder, at kun den del af en aftale, som er  

 urimelig, kan ændres eller tilsidesættes, mens de øvrige vilkår skal  

 opretholdes uændret, hvis dette er muligt.
På dette punkt adskiller  

 direktivets regel om retsvirkningen af urimelighed sig fra aftalelovens § 36.
Det foreslås på denne baggrund, at der i aftaleloven indføjes en  

 bestemmelse svarende til direktivets art. 6, stk. 1, om retsvirkningen af  

 urimelighed, jf. den foreslåede nye § 38 c, stk. 1. For at udelukke tvivl om,  

 at direktivet er opfyldt fuldt ud, jf. bemærkningerne herom ovenfor i pkt.  

 5.2.6, foreslås bestemmelsen udformet på følgende måde: Et vilkår i en  

 forbrugeraftale kan ændres eller tilsidesættes helt eller delvis i medfør af  

 såvel reglen i aftalelovens § 36, stk. 1, som direktivets regel om, hvornår  

 et aftalevilkår er urimeligt.
Hvis vilkåret er omfattet af direktivets regel  

 om, hvornår et aftalevilkår er urimeligt, gælder tillige den særlige  

 retsvirkning, at forbrugeren kan kræve de øvrige vilkår i aftalen opretholdt  

 uændret, hvis dette er muligt.
 Det foreslås, at den nye bestemmelse skal gælde for alle vilkår i  

 forbrugeraftaler, uanset om vilkårene har været genstand for individuel  

 forhandling, jf. herved bemærkningerne ovenfor i pkt. 5.2.5.
 I den nordiske arbejdsgruppe har man været enige om den anførte forståelse  

 af bestemmelsen i direktivets art. 6, stk. 1.
 5.2.10. Fortolkningsregel.
Efter direktivets art. 5 skal skriftlige vilkår, der »tilbydes«  

 forbrugeren - dvs. vilkår, som er udarbejdet på forhånd af den  

 erhvervsdrivende eller f.eks. af dennes brancheorganisation - altid være  

 udarbejdet på en klar og forståelig måde.
Hvis der opstår tvivl om  

 betydningen af et vilkår - hvad enten vilkåret er mundtligt eller skriftligt  

 - skal den fortolkning gælde, som er mest gunstig for forbrugeren.
 Her i landet er der i den retsvidenskabelige teori bl.a. opstillet den  

 fortolkningsregel, at uklare eller upræcise aftalevilkår fortolkes imod  

 affatteren eller den sagkyndige part - den såkaldte uklarhedsregel,  

 jf. ovenfor under pkt. 3.3.
Der er mange eksempler på retsafgørelser, hvor resultatet har været i  

 overensstemmelse med uklarhedsreglen.
I retspraksis er der dog også eksempler  

 på, at konkrete fortolkningsmomenter har ført til et andet resultat, således  

 at uklarhedsreglen ikke er slået igennem.
Det har i teorien været drøftet, om  

 uklarhedsreglen kan siges at være en del af gældende ret, eller om  

 retspraksis snarere viser, at fortolkning sker efter almindelige  

 rimelighedssynspunkter.
En uklarhedsregel svarende til direktivets art. 5 har på denne baggrund  

 næppe tilstrækkelig støtte i dansk ret til at opfylde direktivets krav til  

 national lovgivning.
Det foreslås derfor, at der med henblik på opfyldelse af  

 direktivet indføres en sådan fortolkningsregel i aftaleloven, jf. den  

 foreslåede nye § 38 b, stk. 1.
 Repræsentanterne fra Finland, Norge og Sverige har i den nordiske  

 arbejdsgruppe tilkendegivet, at de på tilsvarende måde vil foreslå, at  

 direktivets fortolkningsregel indføres i de respektive love.
Som nævnt ovenfor under pkt. 5.2.5 har der under den nordiske  

 arbejdsgruppes drøftelser været betænkelighed ved direktivets  

 fortolkningsregel.
Det skyldes, at reglen er unuanceret.
Med reglen tages der  

 ikke hensyn til de andre indarbejdede og velbegrundede fortolkningsregler,  

 som anvendes i de nordiske lande.
En ensidig anvendelse af uklarhedsreglen  

 vil kunne vanskeliggøre den fleksible retsanvendelse, som aftalelovens § 36  

 og de ulovfæstede fortolkningsregler hidtil har givet mulighed for.
 I den nordiske arbejdsgruppe har der været enighed om, at  

 fortolkningsreglen alene bør gælde for aftalevilkår, der ikke har været  

 genstand for individuel forhandling, således som direktivet stiller krav om.  

 Hvis reglen også skulle gælde ved fortolkningen af individuelt forhandlede  

 vilkår, ville selv vilkår, som er udarbejdet af forbrugeren i dennes  

 interesse, skulle fortolkes til forbrugerens fordel.
Efter forslaget gælder fortolkningsreglen, uanset om et vilkår er  

 skriftligt eller mundtligt.
Fortolkningsreglen drejer sig ikke om, hvordan  

 ordlyden af et mundtligt vilkår bevismæssigt skal fastlægges.
 5.2.11. Beskyttelse mod visse lovvalgsklausuler.
 Medlemsstaterne skal efter direktivets art. 6, stk. 2, træffe de  

 nødvendige foranstaltninger til at sikre, at forbrugeren ikke berøves  

 direktivets beskyttelse mod urimelige aftalevilkår, såfremt et tredjelands  

 lovgivning vælges som gældende lov for aftalen, når denne aftale har nær  

 tilknytning til EU-medlemsstaternes område.
 For at sikre, at direktivets art. 6, stk. 2, er opfyldt i dansk ret,  

 foreslås det, at der indføres en bestemmelse om beskyttelse af forbrugerne  

 mod visse lovvalgsklausuler, jf. den foreslåede nye § 38 d i aftaleloven.
Som nævnt ovenfor under pkt. 5.2.1 er direktivet omfattet af EØS-aftalen,  

 således at alle Det Europæiske Økonomiske Samarbejdsområdes medlemslande har  

 pligt til at gennemføre direktivet.
Direktivbestemmelsen forudsætter efter  

 sit indhold, at det uden den pågældende lovvalgsbestemmelse ville være et  

 EU-lands (EØS- lands) lovgivning om urimelige aftalevilkår, der gjaldt for  

 aftalen.
På denne baggrund foreslås bestemmelsen udformet således, at  

 forbrugerne beskyttes mod lovvalgsaftaler, der henviser til lovgivningen i et  

 land uden for Det Europæiske Økonomiske Samarbejdsområde, hvis det uden  

 lovvalgsaftalen ville være et EØS-lands lovgivning om urimelige aftalevilkår,  

 der gjaldt for aftalen, og såfremt forbrugeren som følge af lovvalgsaftalen  

 ville få en ringere beskyttelse mod urimelige aftalevilkår.
Beskyttelsen skal efter forslaget gælde i forhold til alle aftalevilkår i  

 en aftale, uanset om disse har været genstand for individuel forhandling  

 eller ej.
I tilfælde, hvor en aftale indeholder både individuelt forhandlede  

 og ikke-individuelt forhandlede vilkår, kunne domstolene i modsat fald blive  

 nødt til at anvende flere landes lovgivninger om urimelige aftalevilkår på  

 den samme aftale.
 I den nordiske arbejdsgruppe har Sverige og Norge tilkendegivet at ville  

 lægge tilsvarende synspunkter til grund.
 Den foreslåede bestemmelse begrænser alene virkningerne af parternes  

 lovvalg og ændrer ikke de internationalt privatretlige regler om, hvilket  

 lands lov der gælder for en aftale, herunder reglerne i EU,s konvention om,  

 hvilken lov der skal anvendes på kontraktlige forpligtelser  

 (Rom-konventionen).
 6. Økonomiske og administrative konsekvenser.
De foreslåede regler skønnes ikke at ville medføre økonomiske eller  

 administrative konsekvenser af betydning for det offentlige eller at have  

 nævneværdige erhvervsøkonomiske konsekvenser.
Lovforslaget har ikke  

 miljømæssige konsekvenser.
 7. Høring.
 Et udkast til dette lovforslag har været til høring hos følgende  

 organisationer m.v.:
 Advokatrådet, Arbejderbevægelsens Erhvervsråd, Assurandør-Societetet,  

 Danmarks Rejsebureau Forening, Dansk Detail Kreditråd, Dansk  

 Postordreforening, Dansk Handel og Service, Dansk Automobilhandlerforening,  

 Dansk Industri, Danske Finansieringsselskabers Forening, Danske Dagblades  

 Forening, Danske Investeringsforeningers Fællesrepræsentation, De Samvirkende  

 Købmandsforeninger i Danmark, Den Danske Forlæggerforening, Den Danske  

 Boghandlerforening, Finansrådet, Forbrugerrådet, Forenede Danske Motorejere,  

 Handelskammeret, Håndværksrådet, Fællesforeningen for Danmarks  

 Brugsforeninger, Liberale Erhvervs Råd, Landsforeningen Loyal Handel,  

 Landsforeningen for Erhvervsinteresser, Realkreditrådet, Den Danske  

 Dommerforening, Præsidenterne for Østre og Vestre Landsret, Præsidenterne for  

 retterne i Ålborg, Odense, Roskilde, København og Århus,  

 Dommerfuldmægtigforeningen, Dansk Ejendomsmæglerforening.
Bemærkninger til lovforslagets enkelte bestemmelser Til § 1 Til nr. 1.
 Efter forslaget bliver der mulighed for, at domstolene helt eller delvis  

 kan ændre en urimelig aftale.
 Der henvises til de almindelige bemærkninger, pkt. 5.1.
 Det forudsættes, at der udvises særlig tilbageholdenhed med at ændre  

 aftalevilkår i rene erhvervsforhold, hvor aftalen bl.a. bygger på økonomiske  

 og risikomæssige overvejelser m.v.
 Til nr. 2.
 Det foreslås, at der til gennemførelse af direktivet om urimelige  

 aftalevilkår indføjes et særligt kapitel om forbrugeraftaler i aftaleloven.  

 Aftalelovens § 36 suppleres af de nye regler i dette kapitel.
Hovedretningslinjerne for udformningen af de enkelte bestemmelser er  

 fastlagt i en arbejdsgruppe med embedsmænd fra de nordiske lande.
I  

 arbejdsgruppen har der været enighed om, at generalklausulen i aftalelovens §  

 36 og de tilsvarende bestemmelser i de øvrige nordiske lande ikke bør ændres,  

 og at gennemførelsen af direktivet bør ske ved særskilte regler.
Der henvises  

 til de almindelige bemærkninger, pkt. 5.2.1.
 Til § 38 a.
I stk. 1 bestemmes det, at det nye kapitel ligesom direktivet  

 finder anvendelse på forbrugeraftaler.
Det foreslåede kapitel har dog et  

 videre anvendelsesområde end direktivet, som kun gælder for de vilkår i en  

 forbrugeraftale, der ikke har været genstand for individuel forhandling, jf.  

 direktivets art. 3, stk. 1. Denne begrænsning i reglernes anvendelsesområde  

 foreslås alene indføjet i den foreslåede § 38 b, som gennemfører direktivets  

 særlige fortolkningsregel.
Reglerne i kapitlet finder anvendelse både på  

 aftaler i deres helhed og på enkelte vilkår i en aftale.
I stk. 2, 1. pkt. , defineres en forbrugeraftale.
Efter forslaget  

 finder kapitlets bestemmelser anvendelse på aftaler, som en erhvervsdrivende  

 indgår som led i sit erhverv, når den anden part (forbrugeren) hovedsagelig  

 handler uden for sit erhverv.
Denne del af bestemmelsen tilsigter at  

 gennemføre direktivets art. 2 og er formuleret under hensyn til den  

 erklæring, som Rådet og Kommissionen afgav i forbindelse med vedtagelse af  

 den fælles holdning, jf. de almindelige bemærkninger, pkt. 5.2.3.
 Med en enkelt undtagelse er der ikke tilsigtet nogen realitetsændring i  

 forhold til det hidtidige danske forbrugeraftalebegreb.
Undtagelsen drejer sig om, hvorvidt den erhvervsdrivende vidste eller  

 burde vide, at den anden part var forbruger.
Den foreslåede nye regel  

 medfører, at der ved afgørelsen af, om der er tale om en forbrugeraftale, som  

 udgangspunkt ikke kan lægges vægt på, om den erhvervsdrivende vidste eller  

 burde vide, at den anden part var forbruger.
Efter direktivet kan der ikke  

 stilles krav herom.
Det betyder dog ikke, at man i ethvert tilfælde skal se  

 bort fra, hvad den erhvervsdrivende vidste om den anden parts formål med  

 aftalen.
Viser det sig, at den erhvervsdrivende ved aftalens indgåelse er  

 blevet vildledt til at tro, at modparten handlede hovedsagelig i sit erhverv,  

 vil kapitlets bestemmelser næppe finde anvendelse.
 Kapitlets bestemmelser er ikke til hinder for, at en erhvervsdrivende  

 påberåber sig, at en aftale er urimelig for denne, jf. de almindelige  

 bemærkninger, pkt. 5.2.4.
Efter stk. 2, 2. pkt. , har den erhvervsdrivende bevisbyrden for,  

 at en aftale ikke er en forbrugeraftale.
En tilsvarende regel findes i andre  

 civilretlige forbrugerbeskyttelseslove, jf. f.eks. lov om visse  

 forbrugeraftaler § 1, stk. 3.
Efter stk. 3 anses aftaler, som indgås eller formidles for den ene  

 part af en erhvervsdrivende, også som forbrugeraftaler.
En sådan regel findes  

 tilsvarende i anden civilretlig forbrugerbeskyttelseslovgivning, jf. f.eks.  

 købelovens § 4a, stk. 2.
Den erhvervsdrivende skal have optrådt aktivt i forbindelse med aftalens  

 indgåelse.
Reglen omfatter således ikke tilfælde, hvor den erhvervsdrivende  

 alene har formidlet en kontakt mellem parterne.
 Til § 38 b.
 Der foreslås en fortolkningsregel, som svarer til den i teorien opstillede  

uklarhedsregel . Opstår der tvivl om betydningen af aftaledokumenter  

 og andre tilkendegivelser fra parterne, som skal lægges til grund for  

 bestemmelsen af aftalens indhold og retsvirkninger, skal aftalen på det  

 pågældende punkt fortolkes på den måde, som er mest gunstig for forbrugeren.  

 Fortolkningsreglen finder anvendelse både på mundtlige og skriftlige aftaler.
Den foreslåede regel skal anvendes, når det efter inddragelse af alle  

 fortolkningsmomenter er tvivlsomt, hvordan et aftalevilkår skal forstås og  

 dermed hvilken betydning det har.
Er aftalens ordlyd utvetydig, gælder  

 bestemmelsen ikke.
En aftales forståelse er tvivlsom, når aftalens ordlyd  

 giver mulighed for flere forskellige opfattelser af indholdet, og der ikke  

 findes andre fortolkningsmomenter, som kan fjerne denne tvivl.
Dette gælder  

 både i tilfælde, hvor der overhovedet ikke findes andre fortolkningsmomenter,  

 og i tilfælde, hvor de tilgængelige fortolkningsmomenter ikke fjerner den  

 opståede tvivl.
Er parterne enige om indholdet af aftalen, eksisterer der  

 ikke nogen tvivl, og parternes forståelse af aftalen kan lægges til grund  

 uden anvendelse af fortolkningsreglen.
Man kan forestille sig, at flere fortolkninger er mulige efter aftalens  

 ordlyd, men at den fortolkning, som er mest gunstig for forbrugeren, efter  

 inddragelse af alle fortolkningsmomenter er fjerntliggende.
Hvis en anden  

 mulig fortolkning er nærliggende, vil der ikke foreligge en sådan tvivl, som  

 nævnes i bestemmelsen.
En alternativ fortolkning må, selv om den rent  

 sprogligt er mulig, have en vis føje for sig, for at der kan antages at  

 foreligge en sådan tvivl, som nævnes i den foreslåede bestemmelse.  

 Fortolkningsreglen medfører således ikke, at domstolene i et tilfælde som det  

 nævnte skal vælge den fjerntliggende fortolkningsmulighed fremfor den  

 nærliggende.
 Kan der være tvivl om, hvilken fortolkning der er gunstigst for  

 forbrugeren, må man lægge til grund, at det er den fortolkning, som  

 forbrugeren påberåber sig.
 Hvis forståelsen af en forbrugeraftale er tvivlsom, gælder den lovfæstede  

 fortolkningsregel forud for andre, ulovfæstede fortolkningsregler.
Det foreslås, at fortolkningsreglen alene skal gælde ved fortolkningen af  

 aftalevilkår, der ikke har været genstand for individuel forhandling.  

 Bestemmelsen omfatter ikke kun standardvilkår, men også vilkår, som er  

 udarbejdet af den erhvervsdrivende med henblik på brug i en enkeltstående  

 aftale, såfremt vilkåret ikke har været genstand for individuel forhandling.  

 Et aftalevilkår skal altid anses for ikke at have været genstand for  

 individuel forhandling, når det er udarbejdet på forhånd, og forbrugeren  

 derved ikke har haft nogen indflydelse på indholdet.
Den omstændighed, at et  

 enkelt vilkår i aftalen eller visse elementer i et aftalevilkår har været  

 genstand for individuel forhandling, udelukker ikke anvendelsen af  

 bestemmelsen på resten af den pågældende aftale.
Efter stk. 2 skal skriftlige aftaler, der tilbydes forbrugeren,  

 altid være udarbejdet på en klar og forståelig måde.
Bestemmelsen foreslås  

 ikke sanktioneret i aftaleloven på anden måde end den, der følger af  

 fortolkningsreglen i stk. 1.
 Den foreslåede § 38 b tilsigter at gennemføre direktivets art. 5, jf.  

 artikel 3. Der henvises til de almindelige bemærkninger, pkt. 5.2.5. og  

 5.2.10.
 Til § 38 c.
 Det foreslås, at aftalelovens § 36 skal gælde for forbrugeraftaler med de  

 tilføjelser og ændringer, som følger af den foreslåede bestemmelses stk. 1 og  

 2.
Direktivets generalklausul indeholder to elementer, som er mere  

 forbrugerbeskyttende end § 36. Det drejer sig for det første om bestemmelsen  

 i direktivets artikel 4, stk. 1, hvorefter man ikke kan inddrage senere  

 indtrufne omstændigheder i rimelighedsbedømmelsen til skade for forbrugeren.  

 For det andet drejer det sig om retsvirkningen af, at et aftalevilkår  

 bedømmes som urimeligt.
Efter direktivet skal den øvrige del af aftalen i så  

 fald gælde uden andre ændringer, hvis det er muligt at opretholde den uden de  

 urimelige aftalevilkår. § 36 må derfor suppleres på disse to punkter.
Som nævnt i de almindelige bemærkninger, pkt. 5.2.6, må direktivets  

 generalklausul antages at dreje sig om mere kvalificerede tilfælde af  

 urimelighed.
For at et aftalevilkår er urimeligt i medfør af direktivet, skal  

 det således både stride mod »kravene til god tro« og bevirke en  

 betydelig skævhed i parternes rettigheder og forpligtelser ifølge aftalen til  

 skade for forbrugeren.
Den endelige fortolkning af den direktivbestemte  

 generalklausul hører imidlertid under EF-domstolen, som ved sin praksis vil  

 kunne give denne generalklausul et andet indhold end forudsat her.
Ved  

 forbrugeraftaler må den direktivbestemte generalklausul derfor gælde ved  

 siden af aftalelovens § 36.
 I stk. 1 slås det i 1. pkt. fast, at aftalelovens § 36 gælder  

 uændret ved forbrugeraftaler. 2. og 3. pkt. indeholder direktivets regel om,  

 hvornår et aftalevilkår er urimeligt, og fastlægger retsvirkningerne af, at  

 et aftalevilkår er omfattet af den direktivbestemte generalklausul.
Det fremgår af præamblen til direktivet, at der ved vurderingen af  

 klausulens første led (kravene til god tro) især skal tages hensyn til  

 styrkeforholdet i parternes forhandlingspositioner, til, om forbrugeren på  

 den ene eller anden måde er blevet tilskyndet til at give sin tilslutning til  

 aftalevilkåret, og til, om varerne eller tjenesteydelserne er solgt eller  

 leveret på forbrugerens særlige bestilling.
Den erhvervsdrivende kan ifølge  

 præamblen opfylde kravet i første led ved at handle loyalt og rimeligt med  

 den anden part, hvis legitime interesser han skal tage hensyn til.
Ved gennemførelsen af direktivets generalklausul har Justitsministeriet  

 valgt ikke at anvende udtrykket »god tro«, som har en helt anden  

 betydning i dansk ret, og som derfor ikke ville give retsanvendelsen nogen  

 som helst vejledning.
Der henvises til de almindelige bemærkninger afsnit  

 5.2.6.
Det foreslås i stedet at bruge udtrykket »hæderlig  

 forretningsskik«, der i højere grad rammer det centrale i præamblens  

 bemærkninger om forståelsen af direktivets udtryk »god tro«, jf.  

 ovenfor.
Justitsministeriet har endvidere lagt vægt på at anvende et udtryk,  

 der ikke i øvrigt er brugt i lovgivningen, dels fordi der er tale om at  

 gennemføre en direktivbestemmelse, hvis endelige fortolkning hører under  

 EF-Domstolen, dels fordi det herved markeres, at rimelighedsvurderingen efter  

 direktivets generalklausul hverken er sammenfaldende med vurderingen efter  

 aftalelovens § 36 eller efter markedsføringslovens regel om »god  

 markedsføringsskik«.
Direktivets bilag indeholder en vejledende og ikke- udtømmende liste over  

 aftalevilkår, der kan være urimelige efter den direktivbestemte  

 generalklausul.
Der er en formodning for, at vilkår, som er anført på listen,  

 er omfattet af den direktivbestemte generalklausul, hvis vilkåret ikke har  

 været genstand for individuel forhandling.
Der kan ikke sluttes  

 modsætningsvis fra listens indhold på den måde, at vilkår anses for rimelige,  

 hvis de ikke er omfattet af listen.
 Den foreslåede bestemmelse medfører for det første, at et aftalevilkår i  

 en forbrugeraftale kan ændres eller tilsidesættes helt eller delvis, hvis det  

 vil være urimeligt eller i strid med redelig handlemåde at gøre det gældende,  

 jf. aftalelovens § 36, stk. 1, eller hvis det vil være stridende mod  

 hæderlig forretningsskik og bevirke en betydelig skævhed i parternes  

 rettigheder og forpligtelser til skade for forbrugeren at gøre vilkåret  

 gældende.
 Bestemmelsen medfører for det andet, at forbrugeren i tilfælde, hvor det  

 vil være stridende mod hæderlig forretningsskik og bevirke en betydelig  

 skævhed i parternes rettigheder og forpligtelser til skade for forbrugeren at  

 gøre et aftalevilkår gældende, jf. ovenfor, kan kræve, at aftalen efter  

 tilsidesættelse eller ændring af det pågældende vilkår herefter skal gælde  

 uden andre ændringer, hvis det er muligt at opretholde resten af aftalen uden  

 det vilkår, som er blevet ændret eller tilsidesat.
Den særlige retsvirkning af, at et vilkår er omfattet af direktivets  

 generalklausul, bliver således, at der kun kan ske ændring eller  

 tilsidesættelse af andre vilkår end det, som er urimeligt, hvis der er tale  

 om vilkår, som ikke kan adskilles fra det urimelige vilkår.
Dette er en  

 ændring i forhold til aftalelovens § 36, hvorefter domstolene efter et frit  

 skøn også kan ændre eller tilsidesætte andre vilkår i aftalen, således at det  

 samlede resultat bliver afbalanceret.
Med den nye regel vil forbrugeren i  

 visse tilfælde i praksis blive stillet bedre end efter aftalelovens § 36, og  

 den erhvervsdrivende vil blive stillet tilsvarende ringere.
 I stk. 2 præciseres det, at der ved vurderingen af de forhold og  

 omstændigheder, som er nævnt i aftalelovens § 36, stk. 2, kan tages hensyn  

 til vilkår i en anden aftale, som hænger sammen med den aftale, der bedømmes.  

 Det bestemmes endvidere, at der ikke kan tages hensyn til senere indtrufne  

 omstændigheder, hvis virkningen heraf vil være, at et aftalevilkår, som  

 oprindelig var urimeligt for forbrugeren, bliver anset for rimeligt.
Ved bedømmelsen af en forbrugeraftale skal der således tages hensyn til de  

 forhold og omstændigheder, der er nævnt i § 36, stk. 2, - herunder vilkår i  

 andre aftaler, der hænger sammen med den pågældende aftale.
Senere indtrufne  

 omstændigheder kan dog kun tages i betragtning, hvis en aftale, der  

 oprindelig var rimelig, efterfølgende er blevet urimelig for forbrugeren  

 eller den erhvervsdrivende.
Når det i den foreslåede bestemmelse er anført, at man ved bedømmelsen af  

 en aftale også kan tage hensyn til vilkår i en anden aftale, er der som  

 ovenfor nævnt alene tale om en præcisering af gældende ret.
Den anden aftale  

 behøver ikke at være indgået mellem de samme aftaleparter.
 Der henvises til de almindelige bemærkninger, pkt. 5.2.8.
 Den foreslåede bestemmelse tilsigter sammen med bestemmelsen i den  

 foreslåede § 38 a, stk. 1, at gennemføre direktivets art. 3, stk. 1,  

 sammenholdt med artikel 4, stk. 1, og artikel 6, stk. 1. Justitsministeriet  

 har ikke fundet grundlag for at begrænse bestemmelsens anvendelsesområde på  

 den måde, som fremgår af art. 4, stk. 2.
 Til § 38 d.
Det foreslås at beskytte forbrugerne mod visse lovvalgsklausuler,  

 hvorefter lovgivningen i et land uden for Det Europæiske Økonomiske  

 Samarbejdsområde (EØS) skal finde anvendelse på aftalen.
Beskyttelsen mod  

 sådanne klausuler gælder, hvis det pågældende tredjelands lovgivning om  

 urimelige aftalevilkår ikke indeholder en ligeså omfattende beskyttelse mod  

 sådanne vilkår, som lovgivningen i det EØS-land, hvis lovgivning herom ellers  

 skulle gælde i medfør af de internationalt privatretlige regler.
 EØS omfatter Den Europæiske Unions medlemsstater samt Finland, Island,  

 Norge, Sverige, Lichtenstein og Østrig.
Der er ikke tale om en egentlig lovvalgsregel, idet bestemmelsen bygger på  

 princippet om frit lovvalg.
Den foreslåede bestemmelse tilsigter alene at  

 afbøde visse uheldige virkninger af det frie lovvalg.
Den beskyttelse,  

 bestemmelsen giver forbrugerne, er alene en beskyttelse mod  

 lovvalgsklausuler.
Bestemmelsen ændrer ikke ved de almindelige internationalt  

 privatretlige regler, som afgør, hvilket lands lovgivning der skal finde  

 anvendelse på en aftale, jf. herved navnlig reglerne i den såkaldte  

 Rom-konvention, der er gennemført her i landet ved lov om gennemførelse af  

 konventionen om, hvilken lov der skal anvendes på kontraktlige forpligtelser  

 m.v.
 Bestemmelsen finder anvendelse i forhold til alle forbrugeraftaler, når  

 der rejses spørgsmål om ændring eller tilsidesættelse af urimelige  

 aftalevilkår.
 Bestemmelsen tilsigter at gennemføre direktivets art. 6, stk. 2. Der  

 henvises i øvrigt til de almindelige bemærkninger pkt. 5.2.11.
Til §§ 2-6 Det foreslås at ændre definitionen af en forbrugeraftale i anden  

 civilretlig lovgivning samt i lov om omsætning af fast ejendom, der henhører  

 under Erhvervsministeriet, således at der fortsat gælder en ensartet  

 definition i de forskellige forbrugerbeskyttelseslove.
I de almindelige bemærkninger er der redegjort nærmere for udformningen af  

 den definition af en forbrugeraftale, som foreslås indføjet i aftaleloven,  

 jf. pkt. 5.2.3. Som det fremgår heraf, adskiller den foreslåede definition  

 sig sprogligt og på et enkelt punkt også indholdsmæssigt fra den definition,  

 der hidtil har været brugt i den civilretlige forbrugerbeskyttelseslovgivning  

 m.v. her i landet.
Den indholdsmæssige afvigelse består i, at det efter den  

 foreslåede definition i aftaleloven ikke er en betingelse for at anse en  

 aftale for en forbrugeraftale, at den erhvervsdrivende vidste eller burde  

 vide, at den anden part var forbruger.
Direktivet om urimelige kontraktvilkår  

 i forbrugeraftaler åbner ikke mulighed for at stille denne subjektive  

 betingelse, det såkaldte synbarhedskrav.
Det vil kunne skabe retsusikkerhed, såfremt der ikke fortsat anvendes en  

 ensartet definition af en forbrugeraftale i lovgivningen.
Ved fastlæggelsen  

 af en ensartet definition har Justitsministeriet lagt vægt på, at aftaleloven  

 er den generelle lov på området, og at den forbrugerdefinition, som anvendes  

 i direktivet om urimelige kontraktvilkår, må forventes at blive anvendt også  

 i fremtidige direktiver på forbrugerbeskyttelsesområdet.
På denne baggrund foreslås det at ændre definitionen af en forbrugeraftale  

 i købeloven, kreditaftaleloven, renteloven og lov om visse forbrugeraftaler,  

 således at en forbrugeraftale i disse love ligesom i aftaleloven defineres  

 som en aftale, som en erhvervsdrivende indgår som led i sit erhverv, når den  

 anden part (forbrugeren) hovedsagelig handler uden for sit erhverv.
Der  

 foreslås endvidere en ændring af lov om omsætning af fast ejendom, således at  

 synbarhedskravet udgår af bestemmelsen i denne lovs § 1, stk. 3.
Udover ændringen vedrørende synbarhedskravet er der ikke med den  

 foreslåede formulering tilsigtet nogen realitetsændring i forhold til det  

 hidtidige danske forbrugeraftalebegreb.
Hvis en erhvervsdrivendes ydelse  

 hovedsagelig er bestemt til erhvervsmæssig anvendelse for den anden part, vil  

 der således også være tale om, at den anden part hovedsagelig handler som led  

 i sit erhverv.
Det bemærkes herved, at erhvervet ikke behøver at være den  

 pågældendes hovederhverv eller sædvanlige erhverv.
 Med hensyn til synbarhedskravet indebærer den foreslåede ændring af  

 definitionen, at der ved afgørelsen af, om en aftale er en forbrugeraftale,  

 som udgangspunkt ikke kan lægges vægt på, om den erhvervsdrivende vidste  

 eller burde vide, at den anden part hovedsagelig handlede uden for sit  

 erhverv, jf. herved bemærkningerne ovenfor til den foreslåede § 38 a i  

 aftaleloven.
Eftersom synbarhedskravet udgår, er der med den foreslåede ændring tale om  

 en udvidelse af forbrugeraftalebegrebet.
Efter Justitsministeriets opfattelse  

 vil den praktiske betydning heraf dog være forholdsvis begrænset på grund af  

 den bevisbyrde, der efter de gældende regler påhviler en erhvervsdrivende.  

 Bevisbyrdereglen - der ikke foreslås ændret - går ud på, at den  

 erhvervsdrivende skal bevise, at en aftale ikke er en forbrugeraftale.
Efter  

 de gældende regler er det således bl.a. op til den erhvervsdrivende at  

 godtgøre, at den erhvervsdrivende hverken vidste eller burde vide, at den  

 anden part var forbruger.
Denne bevisbyrde kan efter omstændighederne være  

 vanskelig at løfte.
Med hensyn til den foreslåede ændring af lov om visse forbrugeraftaler  

 bemærkes, at 2. pkt. i denne lovs § 1, stk. 2, hvor det præciseres, at en  

 aftale om at udføre arbejde for en erhvervsdrivende ikke anses for en  

 forbrugeraftale, udgår som overflødig.
Den foreslåede formulering, hvorefter  

 den anden part anses som forbruger, hvis den pågældende hovedsagelig  

 »handler uden for sit erhverv«, gør det tilstrækkeligt klart, at  

 arbejdskontrakter ikke er forbrugeraftaler.
Til § 7 Bestemmelsen indeholder reglerne om lovens ikrafttræden.
Det foreslås, at loven træder i kraft den 1. januar 1995, som er  

 direktivets gennemførelsesfrist.
De nye bestemmelser finder fra denne dato  

 anvendelse både på aftaler, som er indgået på dette tidspunkt, og på aftaler,  

 som indgås herefter.
Tilsvarende gjaldt ved indførelsen af aftalelovens § 36.
I stk. 2 gøres der en undtagelse, idet det foreslås, at  

 fortolkningsreglen i aftalelovens § 38 b som affattet ved lovforslagets § 1,  

 nr. 2, samt lovforslagets §§ 2-6, ikke finder anvendelse på aftaler, som er  

 indgået før lovens ikrafttræden.
Det er således kun den nye formulering af §  

 36, stk. 1, samt de nye bestemmelser i § 38 a og §§ 38 c og d, der finder  

 anvendelse på aftaler, som er indgået før lovens ikrafttræden.
Til § 8 Det foreslås, at loven ved kongelig anordning kan sættes i kraft i  

 Grønland og Færøerne.
II (Retsakter hvis offentliggørelse ikke er obligatorisk) RÅDET RÅDETS DIREKTIV 93/13/EØF af 5. april 1993 om urimelige kontraktvilkår i forbrugeraftaler Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om aftaler og andre retshandler på formuerettens område, jf.  

 lovbekendtgørelse nr. 600 af 8. september 1986, foretages følgende ændringer:
 1. I § 36, stk. 1, ændres »kan tilsidesættes«  

 til: »kan ændres eller tilsidesættes«.
§ 36. En aftale kan tilsidesættes helt eller delvis, hvis det vil  

 være urimeligt eller i strid med redelig handlemåde at gøre den gældende.
Det  

 samme gælder ved andre retshandler.
 Stk. 2. Ved afgørelsen efter stk. 1 tages hensyn til forholdene  

 ved aftalens indgåelse, aftalens indhold og senere indtrufne omstændigheder.
§ 2 I lov om køb, jf. lovbekendtgørelse nr. 28 af 21. januar 1980, som senest  

 ændret ved lov nr. 271 af 2. maj 1990, foretages følgende ændring:
 1. § 4a, stk. 1, 1. pkt., affattes således:
»Ved forbrugerkøb forstås et køb, som en køber (forbruger) foretager  

 hos en erhvervsdrivende, der handler som led i sit erhverv, når køberen  

 hovedsagelig handler uden for sit erhverv.« § 4 a.
Ved forbrugerkøb forstås et køb, som en køber (forbruger)  

 foretager hos en erhvervsdrivende, der handler som led i sit erhverv, når det  

 købte hovedsagelig er bestemt til ikke erhvervsmæssig anvendelse for køberen  

 og sælgeren vidste eller burde vide dette.
Sælgeren har bevisbyrden for, at  

 købet ikke er et forbrugerkøb.
§ 3 I lov nr. 398 af 13. juni 1990 om kreditaftaler som senest ændret ved lov  

 nr. 226 af 6. april 1994 foretages følgende ændring:
 1. § 1, stk. 1, affattes således:
»Loven gælder for kreditaftaler, hvor en erhvervsdrivende  

 (kreditgiveren) yder eller giver tilsagn om at yde kredit som led i sit  

 erhverv, når den anden part (forbrugeren) hovedsagelig handler uden for sit  

 erhverv.« § 1. Loven gælder for kreditaftaler, hvor en erhvervsdrivende  

 (kreditgiveren) yder eller giver tilsagn om at yde kredit som led i sit  

 erhverv, når kreditten hovedsagelig er bestemt til ikke-erhvervsmæssig  

 anvendelse for den anden part (forbrugeren) og kreditgiveren vidste eller  

 burde vide dette.
§ 4 I lov om renter ved forsinket betaling m.v., jf. lovbekendtgørelse nr. 583  

 af 1. september 1986, foretages følgende ændring:
 1. § 7, stk. 1, 1. pkt., affattes således:
»§ 5 kan ikke fraviges til skade for en skyldner ved aftale, som en  

 erhvervsdrivende indgår som led i sit erhverv, når skyldneren hovedsagelig  

 handler uden for sit erhverv.« § 7. § 5 kan ikke fraviges til skade for en skyldner ved aftale,  

 som en erhvervsdrivende indgår i sit erhverv, når den erhvervsdrivendes  

 ydelse hovedsagelig er bestemt til ikke-erhvervsmæssig anvendelse for  

 skyldneren og den erhvervsdrivende vidste eller burde vide dette.
Den  

 erhvervsdrivende har bevisbyrden for, at en aftale, han har indgået, ikke er  

 omfattet af 1. pkt.' § 5 I lov om visse forbrugeraftaler, jf. lovbekendtgørelse nr. 886 af 23.  

 december 1987, som ændret ved lov nr. 262 af 6. maj 1993, foretages følgende  

 ændring:
 1. § 1, stk. 2, 1. pkt., affattes således:
»Ved en forbrugeraftale forstås i denne lov en aftale, som en  

 erhvervsdrivende indgår som led i sit erhverv, når den anden part  

 (forbrugeren) hovedsagelig handler uden for sit erhverv.« § 1. - - - Stk. 2. Som en forbrugeraftale betegnes en aftale, som en  

 erhvervsdrivende indgår i sit erhverv, når den erhvervsdrivendes ydelse  

 hovedsagelig er bestemt til ikke-erhvervsmæssig anvendelse for den anden part  

 (forbrugeren) og den erhvervsdrivende vidste eller burde vide dette.
Aftale  

 om at udføre arbejde for en erhvervsdrivende anses dog ikke for en  

 forbrugeraftale.
§ 6 I lov nr. 453 af 30. juni 1993 om omsætning af fast ejendom foretages  

 følgende ændring:
 1. I § 1, stk. 3, 1. pkt., udgår ordene: », og den  

 erhvervsdrivende vidste eller burde vide dette«.
§ 1. - - - Stk. 3. Bortset fra § 25, stk. 1, 3. pkt., gælder loven kun, når  

 den erhvervsmæssige aktivitet er rettet mod eller udføres for forbrugere, jf.  

 stk. 5, og den erhvervsdrivende vidste eller burde vide dette.
Den  

 erhvervsdrivende har bevisbyrden for, at en sådan aktivitet ikke er omfattet  

 af loven.
 (* 1) Gennemførelse af Rådets direktiv 93/13/EØF af 5. april 1993 om  

 urimelige kontraktvilkår i forbrugeraftaler, EF- Tidende L 95 s. 29ff.
