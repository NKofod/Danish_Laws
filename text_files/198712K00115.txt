Nr LSF 115 Forslag til Lov om statstilskud til godkendte maskinmesterskoler og  

 værkstedsskoler Fremsat af industriministeren (Nils Wilhjelm) den 2. december 1987 § 1. Til maskinmesterskoler og værkstedsskoler, der er godkendt efter lov om uddannelse af maskinmestre, kan der ydes driftstilskud af staten, såfremt 1) der efter industriministerens skøn er tilstrækkeligt behov for vedkommende undervisning, 2) skolen er organiseret på et betryggende økonomisk grundlag, og 3) skolens vedtægter er godkendt af industriministeren.
Stk. 2. Industriministeren fastsætter regler om driften og de økonomiske og organisatoriske forhold på skoler, som modtager driftstilskud, herunder bestemmelser om aflønning af forstandere, lærere og andet personale.
Stk. 3. Ministeren kan fastsætte regler om, at bestemmelserne i § 10, stk. 1, og §§ 19-25 i lov om tjenestemænd i staten, folkeskolen og folkekirken finder anvendelse på det personale ved skolerne, der er ansat på tjenestemandslignende vilkår, og at § 21, stk. 4, i den nævnte lov gælder for medlemmer af skolernes bestyrelser.
Beslutning om suspension, iværksættelse af tjenstlig undersøgelse, udpegning af forhørsleder, ikendelse af disciplinærstraf og injuriesøgsmål træffes af ministeren efter indhentet udtalelse fra bestyrelsen for vedkommende skole.
§ 2. Til godkendte skoler, som er selvejende institutioner, fastsættes driftstilskud således, at udgifterne ved undervisningen dækkes fuldt ud af staten.
Til godkendte skoler, som ikke er selvejende institutioner, fastsætter industriministeren størrelsen af eventuelle driftstilskud.
Stk. 2. Ministeren fastsætter nærmere regler for beregningen af driftstilskuddet.
Stk. 3. Ministeren fastsætter regler om betalingen for undervisning, der ikke er tilskudsberettiget efter loven, og som gennemføres ved godkendte skoler.
Stk. 4. Industriministeren kan tillade, at de godkendte skoler af deres egenkapital kan anvende midler til udvikling af undervisning, hvortil der ikke kan ydes driftstilskud efter denne lov.
§ 3. Industriministeren kan tilbageholde driftstilskuddet eller lade dette bortfalde, såfremt de bestemmelser, der er fastsat efter § 1, stk. 2, og § 2 ikke er overholdt.
 § 4. Industriministeren kan fastsætte regler om tilskud til:
 1) Udgifter ved uddannelse af lærere.
 2) Udgifter til udarbejdelse af undervisningsmidler.
 3) Pædagogisk forsøgsvirksomhed.
§ 5. Tilskud kan i særlige tilfælde ydes til at nedbringe befordringsudgifter.
Industriministeren fastsætter nærmere regler herom.
§ 6. Til godkendte skoler, der er selvejende institutioner, kan der ydes rente- og afdragsfri lån til opførelse, til- og ombygning eller køb af bygninger eller til indretning af lejede lokaler.
§ 7. Udstyr og inventar til brug ved undervisningen kan stilles til rådighed af staten.
§ 8. Henlægger industriministeren sine beføjelser efter loven til Søfartsstyrelsen, kan ministeren fastsætte regler om klageadgang, herunder om at klager ikke kan indbringes for højere administrativ myndighed.
§ 9. Godkendte skoler, som har modtaget driftstilskud efter hidtil gældende lov, anses også som tilskudsberettigede efter denne lov.
§ 10. I lov om godkendelse af handelsskoler, tekniske skoler samt maskinmester- og maskinistskoler og tilskud m.v. til disse skoler, jf. lovbekendtgørelse nr. 187 af 9. april 1981, som ændret senest ved lov nr. 217 af 23. april 1986 foretages følgende ændringer:
1. I lovens titel udgår: »samt maskinmester- og  

 maskinistskoler.« 2. I § 1, stk. 1, udgår: »samt maskinmester- og  

 maskinistskoler.« § 11. Loven træder i kraft den 1. juli 1988.
 § 12. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Den foreslåede lov om tilskud af statskassen til godkendte maskinmesterskoler og værkstedsskoler afløser for så vidt angår maskinmester- og maskinistskoler den gældende lov om godkendelse af handelsskoler, tekniske skoler samt maskinmester- og maskinistskoler og tilskud m.v. til disse skoler, jf.
 lovbekendtgørelse nr. 187 af 9. april 1981 som ændret ved lov nr.
 217 af 23. april 1986.
Lovforslaget knytter sig til det samtidig forelagte lovforslag om uddannelse af maskinmestre.
Da der deri er foreslået gennemført en ny struktur for uddannelsen, er det fundet hensigtsmæssigt at udskille de for maskinmesterskoler gældende regler om godkendelse og tilskud m.v. fra den under Undervisningsministeriet hørende lovgivning.
Dels fordi regler om uddannelse og om tilskud er klart adskilte områder, dels for at understrege, at godkendelse af en skole til undervisning og indstilling til eksamen ikke er ensbetydende med statstilskud, er det fundet hensigtsmæssigt at have to selvstændige love, hvilket også har været tilfældet under det tidligere ressortministerium.
2. Loven fastsætter de betingelser, en skole skal opfylde for at få tilskud samt giver hjemmel til, at der kan ydes lån til opførelse, til- og ombygning eller køb af bygninger.
De administrative og økonomiske konsekvenser Loven medfører ingen administrative eller økonomiske ændringer i forhold til den gældende ordning.
Undervisningen vil blive meddelt af allerede godkendte skoler, og tilskuddet vil blive ydet til de samme skoler, som modtager tilskud i dag.
Bemærkninger til de enkelte bestemmelser Til § 1 Bestemmelsen svarer til gældende lovs § 4 med den ændring, at også godkendte værkstedsskoler, der ikke er organiseret som selvejende institutioner, i lighed med den gældende ordning kan få driftstilskud.
Til § 2 Indholdet i bestemmelsens 1. pkt. svarer til gældende lovs § 6, stk.
1, 1. pkt.
Tilskusberettigede udgifter ved undervisningen er bl.a. lærerlønninger, husleje- og varmeudgifter og undervisningsmidler.
For så vidt angår de skoler, der ikke er selvejende institutioner, er det fundet hensigtsmæssigt at overlade til ministeren at fastsætte tilskudets størrelse.
Der ydes i øjeblikket tilskud til enkelte private værkstedsskoler.
 Bestemmelsens 2., 3. og 4. stk. svarer til gældende lovs § 8.
Bestemmelsens 4. stk. vil blive anvendt således, at ministeren kun vil godkende sådant udviklingsarbejde, når der er en rimelig sikkerhed for, at den pågældende skoles egenkapital ikke udsættes for risiko.
Retningslinierne for godkendelsen vil blive fastlagt i overensstemmelse med principperne for indtægsdækket virksomhed for statsinstitutioner.
Til § 3 Bestemmelsen svarer til gældende lovs § 9.
Til § 4 Bestemmelsen svarer til gældende lovs § 10, stk. 1 a) og b).
Til § 5 Bestemmelsen opretholder den hidtil gældende ordning, hvorefter der kan ydes tilskud til nedbringelse af befordringsudgifterne når disse er særlig store.
Administrationen forudsættes dog foretaget af Søfartsstyrelsen og ikke af de enkelte skoler.
Til § 6 Bestemmelsen svarer til gældende lovs § 13, dog med den ændring, at der ikke i nærværende lov fastsættes noget maksimum for, hvor meget der kan lånes.
Til § 7 Bestemmelsen svarer til gældende lovs § 15, stk. 2.
Til § 8 I overensstemmelse med bestræbelserne for en forenkling af administrationen foreslås det, at industriministeren kan fastsætte regler om, at klager eller afgørelser truffet af en institution under ministeriet efter loven ikke kan indbringes for ministeren.
Til § 9 Bestemmelsen svarer til gældende lovs § 18, stk. 3.
Til § 10 Den gældende lov om godkendelse af handelsskoler, tekniske skoler samt maskinmester- og maskinistsskoler og tilskud m.v. til disse vedrører såvel Undervisningsministeriets som Industriministeriets område.
Bestemmelsen er en konsekvens af, at maskinmesterområdet m.v nu foreslås udskilt fra denne lov.
Til § 12 Undtagelsen skyldes, at området er færøsk og grønlandsk særanliggende.
