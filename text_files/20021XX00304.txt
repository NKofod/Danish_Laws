Skriftlig fremsættelse (13. marts 2003) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
 Forslag til lov om  

 ændring af lov om Det Centrale Personregister (Lempelse af udrejseregler  

 m.v.).
(Lovforslag nr.
L 186).
Forslaget tager sigte på at lempe udrejsereglerne i lov om  

 Det Centrale Personregister.
Baggrunden for lovforslaget er, at de gældende  

 udrejseregler i CPR-loven i nogle konkrete tilfælde er forekommet  

 uhensigtsmæssige.
Det er således regeringens opfattelse, at der er visse  

 persongrupper, der har et sådant arbejds- og opholdsmønster, at det ikke er  

 rimeligt, at disse skal registreres som udrejst i CPR, hvilket de skal efter  

 den nugældende lov.
Der er tale om personer, som arbejder og opholder sig i  

 udlandet i et sådant omfang, at de skal registreres som udrejst i CPR, men  

 som  

 opretholder deres bolig i Danmark, hvor de tilbringer deres fritid og som  

 danner rammen om deres sociale liv.
Der kan som typiske eksempler nævnes  

 langturschauffører, håndværkere m.fl.
Under hensyn til den seneste tids  

 interesse for bopælsregistreringen af danske medlemmer af Europa-Parlamentet,  

 kan jeg oplyse, at de også vil have mulighed for at forblive registreret i  

 Danmark, såfremt de opfylder betingelserne i den foreslåede bestemmelse, og  

 således har deres bolig og sociale liv her i landet.
Med lovforslaget sikres det således, at alle med et sådant  

 arbejds- og opholdsmønster får ret til at forblive registreret i Danmark.
Det  

 skal pointeres, at det er opholdets karakter, der er afgørende for, om en  

 person omfattes af lovændringen.
Jeg foreslår samtidig, at også søfarende  

 undtages fra udrejsereglerne.
Endelig foreslår jeg, at også eventuelle  

 medfølgende familiemedlemmer kan forblive registreret i Danmark.
Jeg kan oplyse, at disse persongrupper hidtil kun i yderst  

 begrænset omfang er blevet registreret som udrejst i CPR.
Formentlig fordi de  

 ikke har opfattet sig som værende fraflyttet landet, og derfor slet ikke har  

 tænkt på at anmelde dette til kommunerne, men også fordi kommunerne ikke har  

 været opmærksomme på, at de var omfattet af udrejsereglerne.
Lovforslaget  

 bringer således reglerne i overensstemmelse med praksis og indebærer derfor  

 ingen øgede omkostninger.
Det foreslås samtidigt at forenkle arbejdsgangen i kommunerne  

 ved inddrivelsen af bøder udstedt efter CPR-loven.
Det foreslås således, at  

 kommunerne tillægges udpantningsret, så sagerne ikke fremover skal sendes til  

 politiet til inddrivelse.
 Idet jeg i øvrigt henviser til lovforslaget med  

 bemærkninger, tillader jeg mig at anbefale forslaget til hurtig og velvillig  

 behandling i Det Høje Ting.
