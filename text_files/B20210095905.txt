Bekendtgørelse om kosmetisk tatovering I medfør af § 10, stk. 4, i tatoveringsloven, lov nr. 695 af 8. juni 2018, som ændret ved lov nr. 815 af 9. juni 2020, fastsættes:
Anvendelsesområde og formål § 1. Denne bekendtgørelse fastsætter regler om de overordnede krav til uddannelse i kosmetisk tatovering samt krav til de brancheforeninger, der fastsætter uddannelserne.
 Stk. 2. Det er tilladt at udføre kosmetisk tatovering af øjenbryn, hårbund, øvre og nedre øjenlåg eller læber eller flere af disse behandlinger, hvis vedkommende har gennemført og bestået en uddannelse i kosmetisk tatovering med praktisk og teoretisk indhold fastsat af en brancheforening.
Definitioner § 2. En kosmetisk tatovør er en person, der udfører kosmetisk tatovering af øjenbryn, hårbund, øvre og nedre øjenlåg eller læber eller flere af disse behandlinger, og som har gennemført og bestået en uddannelse i kosmetisk tatovering med et praktisk og teoretisk indhold, der er fastsat af en brancheforening.
Stk. 2. Kosmetisk tatovering defineres som en metode, hvorved tatoveringsfarve med et eller flere pigmenter med nål eller lignende udstyr indføres i en persons læderhud eller i slimhinde med henblik på permanent eller langvarig farvning af hud eller slimhinde med det formål at dekorere, forskønne, korrigere, rekonstruere eller bibringe det tatovererede område en markering.
Permanent make-up, semi-permanent make-up mikropigmentering m.v. er omfattet af definitionen.
Stk. 3. Ved et kosmetisk tatoveringssted forstås et sted, hvor der udføres tatovering i erhvervsmæssigt øjemed.
Et kosmetisk tatoveringssted er registreringspligtig efter reglerne i tatoveringslovens § 4, stk. 1.
 Stk. 4. Ved erhvervsmæssigt øjemed forstås, at tatovering udføres af en person, der udfører tatovering som led i udøvelsen af dennes erhverv, uanset om det er mod vederlag eller vederlagsfrit.
 Stk. 5. Ved brancheforening forstås i denne bekendtgørelse en organisation, som fremmer og beskytter fælles faglige interesser for deres medlemmer, og hvor medlemmerne blandt andet er kosmetiske tatovører.
Krav til brancheforeninger, der fastsætter uddannelsen i kosmetisk tatovering § 3. For at kunne fastsætte indholdet af en uddannelse inden for kosmetisk behandling skal en brancheforening opfylde de betingelser, der er nævnt i §§ 4-8.
 Stk. 2. Brancheforeningen skal sikre sig, at uddannelsen er tidssvarende, vedligeholdt og opdateret i relevant omfang.
Formål § 4. Brancheforeningens væsentligste formål skal være at repræsentere blandt andet aktive kosmetiske tatovører i faglige spørgsmål samt at fastsætte det praktiske og teoretiske indhold af uddannelser i kosmetisk tatovering.
Størrelse § 5. Brancheforeningen skal have et ikke uvæsentligt antal medlemmer, dog minimum 30 medlemmer, der ønsker at udføre kosmetisk tatovering af øjenbryn, hårbund, øvre og nedre øjenlåg eller læber eller flere af disse behandlinger.
Opbygning § 6. Brancheforeningen skal være opbygget i en sædvanlig foreningsform med vedtægter.
Vedtægter § 7. Vedtægterne skal indeholde bestemmelser, som sikrer, at brancheforeningen er demokratisk i sin opbygning og funktion, herunder bestemmelser om afholdelse af generalforsamling og ekstraordinær generalforsamling, valg af ledelse og om ledelsens opgaver.
 Stk. 2. Endvidere skal vedtægterne indeholde:
1) objektive og saglige bestemmelser om optagelse af nye medlemmer, 2) objektive og saglige bestemmelser om, hvilke forhold der kan medføre fratagelse af medlemskab, og 3) objektive og saglige bestemmelser om, hvordan en kosmetisk tatovør kan opnå dispensation fra dele af uddannelsen.
Offentliggørelse § 8. Brancheforeningen skal på sin hjemmeside offentliggøre krav til uddannelsen i kosmetisk tatovering, uddannelsesudbydere, der opfylder de fastsatte uddannelseskrav og betingelser for at kunne opnå dispensation fra dele af uddannelsen.
Undervisningskrav § 9. Formålet med uddannelsen, der fastsættes af brancheforeningen, er at sikre, at en kosmetisk tatovør besidder de nødvendige kompetencer til at minimere risikoen for helbredsmæssige konsekvenser for modtageren af en kosmetisk tatovering samt at sikre, at den kosmetiske tatovør lever op til de behandlingstekniske krav i forhold til blandt andet farvetoning, farvelægning og blækteknologi, der gælder inden for kosmetisk tatovering.
Stk. 2. Uddannelsen skal tilrettelægges med en teoretisk og praktisk del, som gennemføres hver for sig, og som tager udgangspunkt i arbejdet som kosmetisk tatovør.
Både den teoretiske og den praktiske del af uddannelsen skal foregå ved fysisk fremmøde og med holdundervisning.
 Stk. 3. På den teoretiske del af uddannelsen, kan der maksimalt være 40 deltagere pr. underviser, og undervisningen skal varetages af kvalificerede undervisere med en relevant formel uddannelsesmæssig baggrund inden for de enkelte temaer i uddannelsen.
Stk. 4. På den praktiske del af uddannelsen kan der maksimalt være 5 deltager pr. underviser.
Undervisningen skal foretages af kvalificerede undervisere med mindst 5 års fuldtids erhvervserfaring inden for kosmetiske tatovering.
I løbet af den praktiske del af undervisningen, som blandt andet skal bestå af praktiske øvelser og demonstrationer, skal der udføres tatovering på live modeller under tæt supervision med mulighed for løbende vejledning.
Elektriske redskaber, der anvendes i undervisningen, skal være tidssvarende og CE-mærket.
Varighed § 10. Uddannelsen i kosmetisk tatovering skal indeholde minimum 160 undervisningstimer af 60 minutters varighed, hvoraf 110 timer pr. behandling/applikationsområde skal udgøre den praktiske del af uddannelsen.
Såfremt den kosmetiske tatovør vil kunne udføre tatovering af øjenbryn, hårbund, øvre og nedre øjenlåg og læber skal den praktisk del af uddannelsen udgøre ca. 440 timer.
 Stk. 2. Uddannelsen skal være gennemført inden for 6 måneder efter påbegyndelse af uddannelsen.
Krav til eksamen § 11. Den teoretiske og praktiske del af uddannelsen skal afsluttes med en eksamen i såvel den teoretiske som den praktiske del.
 Stk. 2. Eksamen skal sikre, at den kosmetiske tatovør har den fornødne faglige og praktiske indsigt og forståelse til at kunne udføre hvervet som kosmetisk tatovør.
 Stk. 3. Den teoretiske del af uddannelsen gennemføres ved en 6-timers skriftlig eksamen i samtlige emner, der fremgår af § 13, stk. 2, nr. 1-7.
 Stk. 4. Den praktiske del gennemføres ved en eksamen af 1 dags varighed indeholdende de emner, der fremgår af § 14, stk. 2, nr. 1-6. Hvis uddannelsen indeholder flere typer af behandlinger, skal der gennemføres en eksamen af 1 dags varighed for hver af behandlingerne/applikationsområderne.
Dokumentation § 12. Den kosmetiske tatovør dokumenterer med et bestået eksamensbevis, der udstedes af uddannelsesstedet, at vedkommende har gennemført og bestået en uddannelse som kosmetisk tatovør, der lever op til kravene i denne bekendtgørelse.
Eksamensbeviset udstedes for hver af behandlingerne i enten øjenbryn, hårbund, øvre og nedre øjenlåg eller læber eller flere af disse.
 Stk. 2. Eksamensbeviset skal indeholde navn på den kosmetiske tatovør, indhold og varighed af uddannelsen, dato for gennemførelse af uddannelsen, navn på udbyder af uddannelsen og et stempel, der verificerer, at eksamensbeviset er udstedt af uddannelsesstedet.
Overordnede krav til indholdet i uddannelsen § 13. Formålet med den teoretiske del af uddannelsen er at gøre den kosmetiske tatovør i stand til at vurdere blandt andet mistanke om en hudsygdom, kontraindikationer, helbredsmæssige risici ved infektioner og mistanke om allergiske reaktioner over for farver.
 Stk. 2. Læringsmålet er, at den kosmetiske tatovør opnår viden, færdigheder og kompetencer om:
1) kursus om hudens opbygning, herunder anatomi, fysiologi, 2) hygiejnekursus i regler fastsat af Statens Serum Institut, jf. bekendtgørelse nr. 1651 af 20/12/2019, 3) hudsygdomme, infektionssygdomme, medicinske komplikationer, herunder keloiddannelse og udvikling af allergisk kontaktdermatitis over for farvestoffer, der placeres i læderhuden, 4) hudtyper og deres betydning for resultat af kosmetisk tatovering, 5) lovgivning, myndighedskrav og forbrugerinformation, 6) grundlæggende teori om kosmetisk tatovering, og 7) apparaturlære, produktkendskab, ingrediensteknologi, form- og farvelære og grundig kendskab til blækområdet.
 § 14. Formålet med den praktiske del af uddannelsen er at sikre, at den kosmetiske tatovør anvender en god praksis i forhold til anvendelse af tatoveringsfarver, udstyr og teknikker, og at den kosmetiske tatovør på forsvarlig vis er kvalificeret til at udføre kosmetisk tatovering.
 Stk. 2. Læringsmålet for den praktiske del er, at den kosmetiske tatovør under supervision og vejledning opnår viden, færdigheder og kompetencer inden for følgende emner:
1) kursus i tegnelære, herunder optegningsteknik og arbejde på hudsimulerende materiale, 2) kosmetisk tatovering af øjenbryn, hårbund, øvre og nedre øjenlåg eller læber eller flere af behandlingerne, herunder øvelse på live modeller, 3) behandlingsteknikker som fx hastighed, nålevinkel, valg af nåle og pigmentering, 4) blækteknologi, 5) særlige tekniske krav i forhold til farvelægning og farvetoning, 6) oplæring i kundefortegnelse, herunder krav til indhold, og 7) oplæring i mundtlig og skriftlig information om potentielle risici ved kosmetisk tatovering.
Dispensation fra uddannelsen § 15. Den brancheforening, der fastsætter uddannelsen i kosmetisk tatovering, skal dispensere fra dele af uddannelseskravet i de tilfælde, hvor den kosmetiske tatovør kan dokumentere, at vedkommende:
1) har gennemført og bestået en professionsbacheloruddannelse på det sundhedsfaglige område, hvor emnerne anatomi, fysiologi, hudsygdomme, infektionssygdomme, medicinske komplikationer har indgået i undervisningen, 2) allerede har gennemført en uddannelse i kosmetisk tatovering af øjenbryn, hårbund, øvre og nedre øjenlåg eller læber, som er på niveau med den uddannelse, der er fastsat af brancheforeningen, eller 3) regelmæssigt har udøvet kosmetisk tatovering inden for et eller flere behandlings-/applikationsområder som en væsentlig del af deres job i en sammenhængende periode på mindst 5 år.
 Stk. 2. Uanset bestemmelsen i stk. 1 kan der ikke dispenseres fra kravet om gennemførelse af hygiejnekursus, ligesom der ikke kan dispenseres fra den del af uddannelsen, der vedrører lovgivning, myndighedskrav og blækkundskab.
 Stk. 3. Anmodningen om dispensation sendes til den brancheforening, der har fastsat uddannelsen i kosmetisk tatovering.
 Stk. 4. Brancheforeningen skal meddele dispensationen på et objektivt og sagligt grundlag, og dispensationen må ikke være betinget af, om vedkommende er medlem af den pågældende brancheforening.
Stk. 5. Brancheforeningen udsteder dokumentation for dispensationen.
Dokumentationen skal indeholder oplysninger om navnet på den kosmetiske tatovør, dato for dispensationen, hvilke dele af uddannelsen, der er dispenseret fra, at den pågældende kosmetiske tatovør har kompetencer, der lever op til de fastsatte uddannelseskrav, og stempel, der verificerer, at dispensationen er udstedt af brancheforeningen.
 § 16. Kosmetiske tatovører ansat på eller tilknyttet et registreret tatoveringssted, herunder borgere fra EU eller øvrige lande, som over for Sikkerhedsstyrelsen kan dokumentere at have kompetencer svarende til kravene i denne bekendtgørelse eller kan dokumentere at have fået dispensation efter § 15, kan udføre kosmetisk tatovering i erhvervsmæssigt øjemed.
Ikrafttræden § 17. Bekendtgørelsen træder i kraft den 1. juli 2021.
 Stk. 2. Personer, der udøver kosmetisk tatovering i erhvervsmæssigt øjemed på tidspunktet for ikrafttrædelse af bekendtgørelsen, skal have gennemført uddannelsen i kosmetisk tatovering, jf. § 1, stk. 2, eller opnået dispensation efter § 15 senest den 1. juli 2022.
