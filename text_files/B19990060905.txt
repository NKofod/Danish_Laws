Bekendtgørelse om undtagelse fra  

 apoteksforbehold af visse jern- og vitaminpræparater samt visse  

 antiparasitære midler til dyr I medfør af § 3, stk. 2, § 5 og § 44, stk. 2 i lov  

 om lægemidler, jf. lovbekendtgørelse nr. 656 af 28. juli 1995,  

 som ændret ved § 2 i lov nr. 1228 af 27. december 1996 og lov nr.  

 1043 af 23. december 1998, fastsættes:
 § 1. Jern- og vitaminpræparater til dyr kan  

 i det omfang, de er omfattet af lov om lægemidler, jf. lovens § 3,  

 stk. 1, forhandles til forbrugerne uden for apotekerne, såfremt de  

 er optaget med en særlig markering i Lægemiddelstyrelsens  

 register over godkendte lægemidler til angivelse af, at de kan  

 forhandles uden for apotekerne.
 Stk. 2. Den i stk. 1 nævnte markering foretages af  

 Lægemiddelstyrelsen efter ansøgning fra indehaveren af en  

 markedsføringstilladelse, enten i forbindelse med optagelsen af den  

 farmaceutiske specialitet i Lægemiddelstyrelsens register over  

 godkendte lægemidler eller senere.
Stk. 3. De antiparasitære midler, der er opført i  

 bilag 1 til bekendtgørelsen, kan forhandles til forbrugerne uden for  

 apotekerne.
De på bilag 1 opførte farmaceutiske specialiteter  

 optages med en særlig mærkering i Lægemiddelstyrelsens  

 register over godkendte lægemidler.
 Stk. 4. Beslutning om optagelse af de i stk. 3  

 nævnte farmaceutiske specialiteter på bilag 1 træffes af  

 Sundhedsministeren efter indstilling fra Lægemiddelstyrelsen.  

 Lægemiddelstyrelsen afgiver sin indstilling i forbindelse med  

 udstedelsen af en markedsføringstilladelse for den farmaceutiske  

 specialitet eller senere eventuelt efter forelæggelse af sagen for  

 Apotekervarenævnet nedsat i henhold til lægemiddellovens  

 § 41.
 § 2. Forhandling af de i § 1 nævnte  

 farmaceutiske specialiteter kan kun ske gennem virksomheder eller personer,  

 der ved godkendelse i henhold til § 8 i lov om lægemidler har  

 fået en særlig tilladelse til forhandling af de i § 1  

 nævnte farmaceutiske specialiteter direkte til forbrugerne.
 Stk. 2. Dyrlæger må, efter tilsvarende regler som  

 fastsat i og i henhold til § 9, stk. 1 og 3, i lov om  

 apoteksvirksomhed, udlevere og benytte de i § 1 nævnte  

 farmaceutiske specialiteter.
 § 3. I øvrigt gælder for de i  

 § 1 nævnte farmaceutiske specialiteter reglerne i lov om  

 lægemidler.
 § 4. Overtrædelse af reglerne i § 1,  

 stk. 1 og 3, og § 2 straffes med bøde.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 § 5. Bekendtgørelsen træder i kraft  

 den 1. august 1999.
 Stk. 2. Bekendtgørelse nr. 613 af 15. december 1975 om  

 undtagelse fra apoteksforbehold af visse jern- og vitaminpræparater  

 samt antiparasitære midler til dyr med senere ændringer  

 ophæves.
Sundhedsministeriet, den 21. juli  

 1999 Karen Jespersen /J.
Bartels Petersen Bilag 1 Liste over lægemidler, der er fritaget fra  

 apoteksforbehold i medfør af bekendtgørelsen 1)	Tiguvon Pour-on Vet., liniment 10 %.
 2)	Tiguvon Pour-on Vet., liniment 20 %.
 3)	Frontline Pour-on Vet., liniment 100mg/ml.
 4)	Frontline Vet., spray 2,5 mg/ml.
 5)	Advantage Pour-on Vet., liniment 100 mg/ml (kat).
 6)	Advantage Pour-on Vet., liniment 100 mg/ml (hund).
 7)	Program Vet., tabletter 67,8 mg.
 8)	Program Vet., tabletter 204,9 mg.
 9)	Program Vet., tabletter 409,8 mg.
 10)	Program Vet., afdelt mikstur 133 mg.
 11)	Exspot Pour-On Vet., liniment 65 %.
