Nr BSF 102 Forslag til folketingsbeslutning om frivillige bidrag til politiske  

 partier Fremsat af Helge Sander (V) Ivar Hansen (V) Kim Behnke (FP) Annette Just  

 (FP) den 18. april 1995 Folketinget pålægger regeringen at fremsætte forslag om lovændringer med det formål at afskaffe tvangsbidrag via interesseorganisationers kontingent til politiske partier.
Bemærkninger til forslaget Almindelige bemærkninger Der har i meget lang tid været en negativ reaktion blandt medlemmer af  

 interesseorganisationer - særlig fagforeninger - over, at der i  

 kontingentbeløbet indgår et tvangsbidrag til bestemte politiske partier.
En  

 LO-medlemsundersøgelse, foretaget af Ålborg Universitetscenter og  

 offentliggjort den 18. oktober 1993, viste eksempelvis, at kun 10 pct. af  

 LO's medlemmer støttede LO's tætte forbindelse til Socialdemokratiet.
 Lov om private bidrag til politiske partier og offentliggørelse af  

 politiske partiers regnskaber (Lov nr. 404 af 13. juni 1990) har ikke ændret  

 den negative holdning til de nævnte bidrag.
Det hænger utvivlsomt sammen med, at loven, for at det enkelte medlem skal  

 blive fritaget for at betale tvangsbidrag til et politisk parti, kræver  

 udfyldelse og indsendelse af en særlig blanket.
Tvangsbidraget bliver  

 opkrævet alligevel, men går så til andre formål.
Det er forslagsstillernes opfattelse, at der bør ske ændring af lov nr.  

 404 af 13. juni 1990, hvorefter der kræves en positiv skriftlig erklæring fra  

 det enkelte medlem hvert år til interesseorganisationen med angivelse af,  

 hvilket politisk parti man vil støtte, før der må ydes bidrag til politiske  

 partier.
Det samlede bidrag fra interesseorganisationen til det enkelte  

 politiske parti vil således udgøre summen af bidrag fra de enkelte medlemmer,  

 som har tilkendegivet at ville betale.
Disse lovændringer vil animere til  

 frivillig indmeldelse i de politiske partier og i øvrigt også fremme  

 egentlige frivillige bidrag til partierne.
Bemærkninger til det konkrete forslag Lov nr. 404 af 13. juni 1990 ændres således, at teksten i den i lovens §  

 2, stk. 2, nævnte blanketerklæring skal være sålydende:
 »Jeg ønsker at betale bidrag kr. xxx til (partiets navn)».  

 Erklæringer, som medlemmerne selv indsender (skrivelse af 17. august 1990),  

 ændres tilsvarende.
 Lovens § 2, stk. 1 og 4, ændres svarende til blanketteksten.
Det indskærpes, at teksten »Arbejdsgiverforeninger, fagforeninger og  

 andre faglige sammenslutninger, der har til hovedformål at varetage de  

 økonomiske interesser for den erhvervsgruppe, som medlemmerne hører til«  

 i lovens § 1 foruden egentlige fagforbund også omfatter  

 fagforeningsafdelinger, faglige klubber, fællesorganisationer og LO.
Om  

 fornødent må lovteksten eller forskrifter, der udfærdiges med hjemmel i  

 loven, ændres svarende hertil.
