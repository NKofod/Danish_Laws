Fremsat den 19. december 2012 af Kim Andersen (V), Anne-Mette Winther Christiansen (V), Preben Bang Henriksen (V), Kristian Jensen (V), Michael Aastrup Jensen (V), Torsten Schack Pedersen (V), Mads Rørvig (V), Hans Christian Schmidt (V) og Brian Mikkelsen (KF) Forslag til folketingsbeslutning om lettelse af erhvervslivets administrative byrder Folketinget pålægger regeringen at optimere indsatsen og strategien for at lette erhvervslivets administrative byrder, således at de reduceres med 10 pct. inden 2015 i forhold til 2011.
Bemærkninger til forslaget I dag måler regeringen og ministerierne virksomhedernes administrative byrder og konsekvenser af lovgivning og regulering ved hjælp af den såkaldte AMVAB-metode (Aktivitetsbaseret Måling af Virksomhedernes Administrative Byrder). Gennem kortlægning af virksomhedernes tidsforbrug måles virksomhedernes administrative omkostninger i forbindelse med diverse regler og lovgivning på erhvervsområdet.
 Ifølge Erhvervs- og Selskabsstyrelsens officielle tal er virksomhedernes administrative byrder målt ved AMVAB-metoden faldet med 24,6 pct.  fra 30,9 mia. kr. i 2001 til 23,3 mia. kr. i december 2010.
Denne nedbringelse af virksomhedernes omkostninger i forbindelse med opfyldelsen af administrative pålæg blev igangsat af den tidligere VK-regering for at forbedre konkurrenceevnen og frigøre ressourcer til virkelyst og produktudvikling.
Det lykkedes VK-regeringen at nedbringe de administrative byrder for erhvervslivet med 7,6 mia. kr. eller 19.000 frigivne fuldtidsstillinger.
De frigivne ressourcer har været med til at skabe øget vækst og velstand.
 Vi skal nu fastholde de opnåede resultater og fortsætte med at lette de administrative byrder for virksomhederne.
Forslagsstillerne mener derfor, at man kan gøre mere for at øge regelforenklingen og lette de administrative byrder for dansk erhvervsliv.
Venstre og Det Konservative Folkeparti støtter forslaget, som indgår, i »Danmark som vækstnation« fra 2011, hvor det blev aftalt at lette de administrative byrder for dansk erhvervsliv yderligere.
Forslagsstillerne mener således, at det både er realistisk og nødvendigt at nedbringe de administrative byder med yderligere 10 pct. inden 2015 i forhold til 2011 målt ved AMVAB-metoden.
Skriftlig fremsættelse Kim Andersen: (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om lettelse af erhvervslivets administrative byrder.
(Beslutningsforslag nr.
B 44) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
