Fremsat den 24. februar 2022 af Anne Sophie Callesen (RV), Samira Nawa (RV), Sofie Carsten Nielsen (RV) og Kathrine Olldag (RV) Forslag til folketingsbeslutning om tiltag mod diskrimination i nattelivet Folketinget pålægger regeringen inden udgangen af indeværende folketingssamling at indkalde til politiske forhandlinger om mulige tiltag mod diskrimination i nattelivet, herunder muligheden for at fratage aktører alkoholbevillingen ved gentagne tilfælde af påvist diskrimination.
Tiltagene skal medvirke til at begrænse den etniske diskrimination, som mange unge oplever i nattelivet fra restaurationsbranchen.
 De politiske forhandlinger skal gennemføres, således at mulige tiltag, der kræver lovændring, kan fremlægges for Folketinget inden udgangen af 2022.
Bemærkninger til forslaget Forslagsstillerne ønsker med dette beslutningsforslag at finde egnede tiltag mod diskrimination i nattelivet.
Diskrimination i nattelivet har nemlig i årevis været et udbredt problem.
Særlig unge med anden etnisk herkomst end dansk oplever at blive afvist i døren, imens deres etnisk danske venner kan gå frit ind på barer og natklubber.
Denne praksis er ikke kun ulovlig, men også dybt urimelig over for de unge, der alene på grund af deres etnicitet ikke får muligheden for at leve et ungdomsliv på lige fod med andre unge.
 Københavns Kommunes medborgerskabsundersøgelse 2021 blandt de 18-29-årige viste, at 24 pct. af unge med indvandrerbaggrund havde oplevet diskrimination i nattelivet (»Diskrimination: Et stort antal unge i København føler sig som ofre for forskelsbehandling«, politiken.dk, den 18. juli 2021). En lignende undersøgelse foretaget af Ankestyrelsen viste, at hver fjerde nydansker havde oplevet at blive afvist i døren i det danske natteliv (»Medborgerskab, ligebehandling og selvbestemmelse i Danmark«, Ankestyrelsen, 2015).
De eksisterende sanktionsmuligheder over for restaurationsbranchens ulovlige praksis har vist sig utilstrækkelige.
Der bør derfor sættes ind med nye tiltag, der kan motivere branchen til at ændre adfærd.
Problemet med etnisk diskrimination i nattelivet har været velkendt i en årrække, og der er behov for handling nu.
Derfor skal regeringen allerede i indeværende folketingssamling indkalde Folketingets partier til forhandlinger om mulige tiltag, således at mulige tiltag, der kræver lovændring, kan fremlægges for Folketinget inden udgangen af 2022.
Alkoholbevillingen skal eventuelt kunne inddrages Et muligt tiltag mod diskriminationen kunne være, at det i højere grad, end det er tilfældet i dag, skal kunne få konsekvenser for alkoholbevillingen, når aktører i nattelivet dømmes for diskrimination.
Man kunne således justere reglerne, så en alkoholbevilling kan nægtes eller frakendes, hvis bevillingshaveren inden for en kortere årrække er dømt for diskrimination, uanset om forholdet er behandlet af politiet og domstolene eller af Ligebehandlingsnævnet.
I dag er det kun domstolenes afgørelser, der kan have betydning for en alkoholbevilling.
Risikoen for at få frataget alkoholbevillingen må forventes at være et meget effektivt middel mod diskrimination.
Det vil være langt mere indgribende for diskotekerne end at få en bøde på nogle tusind kroner, og derfor vil det med al sandsynlighed få diskotekerne til at forskelsbehandle mindre.
Skriftlig fremsættelse Anne Sophie Callesen (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tiltag mod diskrimination i nattelivet.
(Beslutningsforslag nr.
B 119) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
