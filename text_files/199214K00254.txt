Nr BTL 254 Betænkning over Forslag til lov om statsgaranti for gældssaneringslån til  

 jordbrugere   

 Nr L 254 1992-93, 1. samling Afgivet af Landbrugs- og Fiskeriudvalget Afgivet: 19930421 Udvalget har behandlet lovforslaget i nogle møder og har herunder stillet spørgsmål til landbrugsministeren, som denne har besvaret skriftligt og i samråd.
Nogle af udvalgets spørgsmål og ministerens svar herpå er optrykt som bilag til betænkningen.
 Endvidere har udvalget modtaget en skriftlig henvendelse fra  

 Landwirtschaftlicher Hauptverein.
 Der er af landbrugsministeren og af et mindretal stillet ændringsforslag,  

 hvorom henvises til de ledsagende bemærkninger.
 Et mindretal (Venstres og Det Konservative Folkepartis medlemmer af  

 udvalget) finder, at lovforslaget, som udgør en del af landbrugspakken, der  

 er forhandlet mellem regeringspartierne og nogle af landbrugets  

 organisationer, er utilstrækkeligt til at løse de meget store problemer, som  

 landbruget står i.
 Mindretallet har stillet forslag om en konjunkturudligningsordning (L 192)  

 og om at fjerne ejendomsskatterne på al erhvervsjord (L 211). Endvidere  

 ønsker mindretallet en ændring af ligningsloven (L 191, omlægning af  

 kontantlån) gennemført, men regeringspartierne har afvist alle tre forslag.
 Desuden finder mindretallet det uforståeligt, at man ikke har ønsket et  

 bredere forlig om et så stort og vigtigt samfundsmæssigt problem, som der her  

 er tale om.
 Sigtet med landbrugspakken må ud over akut hjælp være at gøre landbruget  

 til et frit, selvhjulpet og konkurrencedygtigt erhverv.
 Det føler mindretallet ikke at landbrugspakken lever op til.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med de  

 stillede ændringsforslag.
Et mindretal inden for flertallet (Socialistisk Folkepartis medlemmer af  

 udvalget) finder, at det foreliggende lovforslag kan medvirke til at afhjælpe  

 noget af landbrugets aktuelle krise.
Lovforslaget vil kunne hjælpe nogle af  

 de landmænd, der er ramt af gældskrisen.
Der er imidlertid i høj grad tale om  

 kortsigtede foranstaltninger, som let kan indebære, at der sendes gode penge  

 efter dårlige, medmindre disse foranstaltninger følges op af noget meget mere  

 langsigtet.
Derfor er det vigtigt, at Folketinget snarest finder frem til  

 ordninger, der er meget mere langsigtede.
 Der må tages udgangspunkt i, hvad årsagerne er til krisen.
 Efter SF's opfattelse er årsagerne bl.a. følgende:
- EF's landbrugspolitik har i alt for mange år medført et prisniveau på  

 landbrugsvarer, der var for højt i forhold til verdensmarkedsprisen.
Der har  

 derfor været en større produktion, end der var afsætning til.
- Mange landmænd har, selv om det ikke kunne blive ved, alligevel  

 disponeret i tillid til det høje prisniveau ved at investere i jord og  

 bygninger.
Betydelige jordopkøb til storlandbrug har medført urealistisk høje  

 jordpriser.
Disse jordopkøb og investeringer har været mulige, fordi banker  

 og kreditforeninger har hjulpet godt til med belåning.
EF's mere realistiske  

 prisniveau har derfor ramt mange landmænd meget hårdt.
 - Landbrugets gældskrise, men endnu mere krisen i den finansielle sektor  

 har medført, at kassen nu er smækket i for mange landmænd.
 Mere langsigtede løsninger af den nuværende landbrugskrise kræver, at der  

 tages fat om ondets rod, som bl.a. ligger i de forventede  

 inflationsgevinster.
Det betyder, at der for det første skal være mulighed for nye ejerformer  

 inden for landbruget.
Derfor har SF også fremsat forslaget om en  

 jordbrugerfond (B 89).
 For det andet skal landbrugsloven revideres til gavn for familiebruget.
Jordbrugerfonden, der bygger på andelsprincippet, skal åbne for, at  

 landmanden frivilligt kan overdrage sit landbrug til en jordbrugerfond,  

 hvorefter landbruget er fælleseje for de landmænd, som har overladt deres  

 landbrug til jordbrugerfonden.
Med andre ord en slags andelstanke i ny  

 udformning.
Problemet med landbruget er bl.a., at hver gang landmændene har haft det  

 særlig godt eller har fået hjælp, fordi det er gået skidt, er der sket en  

 kapitalisering af værdierne til skade for kommende landmænd.
Derfor må både  

 kortsigtede og langsigtede ordninger være renset for  

 inflationsmulighed/-risiko.
 Derfor beklager SF også, at landbrugsministeren har accepteret ønsket fra  

 landbrugets organisationer om, at loftet for den kommunale grundskyldpromille  

 skal sættes ned fra 24 til 15.
EF's urealistiske prispolitik og bankers og kreditforeningers rundhåndede  

 udlånspolitik har de senere år betydet, at mange mindre familiebrug er blevet  

 opkøbt af større landbrug, så dansk landbrug i stigende omfang præges af  

 storlandbrug.
Derfor må en langsigtet landbrugspolitik også bestå i ændringer  

 af landbrugsloven, så det sikres, at familiebruget får mulighed for at  

 overleve.
Den nuværende landbrugslov giver storlandbrugene alt for store  

 muligheder for at opkøbe stort set al jord, som er til salg.
Familiebruget har i høj grad fortsat sin berettigelse, fordi denne  

 brugsform rummer en kvalitet i sig selv, men også, fordi den som en mere  

 arbejdskraftintensiv brugsform sagtens kan konkurrere med storlandbrugene, og  

 under alle omstændigheder er der langt flere arbejdspladser i et større antal  

 familiebrug frem for i et enkelt storlandbrug.
Dette gælder ikke mindst, når  

 økologisk landbrug i højere grad kommer til at præge dansk landbrug.
Endelig  

 er familiebrugene en forudsætning for, at der fortsat vil være liv i vore  

 landsbyer og landdistrikter, og ikke mindst i forbindelse med sikring af  

 familiebrugenes overlevelse vil andelstanken med en jordbrugerfond være helt  

 central.
Ændringsforslaget om at sætte grænsen for gældssaneringslån til 75.000 kr.  

 i stedet for 100.000 kr. er netop udtryk for, at også de mindre familiebrug  

 kan have brug for et gældssaneringslån.
Når grænsen ikke foreslås sat  

 yderligere ned, hænger det bl.a. sammen med, at der også er brug for en  

 bagatelgrænse.
 Et mindretal (Venstres medlemmer af udvalget) vil redegøre for sin  

 stilling til lovforslaget og de stillede ændringsforslag ved 2. behandling.
 Et andet mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget og de stillede  

 ændringsforslag ved 2. behandling.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men kan  

 stemme for de under nummer 1 og 4 stillede ændringsforslag.
 Lovforslaget om statsgaranti for gældssaneringslån til jordbrugere er en  

 del af den landbrugspakke, som for nylig blev fremlagt.
At landbruget er inde i en dyb krise, er der ingen tvivl om.
Landbrugets  

 krise er i høj grad et resultat af politisk indblanding i og central  

 planstyring af erhvervet.
En »landbrugspakke« som den fremlagte er  

 efter Fremskridtspartiets opfattelse kun en lappeløsning på erhvervets  

 problemer.
 Fremskridtspartiet er enig med Dansk Erhvervsjordbrug, der i et  

 høringssvar til lovforslaget bl.a. skriver: »Forslaget er en  

 lappeløsning, som på ingen måde løser det generelle økonomiske problem, som  

 næsten alle landmænd i Danmark lider under på grund af danske  

 særbyrder«.
Der må efter mindretallets opfattelse en ordentlig reform af landbruget  

 til for at løse de problemer, som erhvervet trækkes med.
En sådan reform må  

 primært bygge på en regelsanering, fjernelse af mange af de krav, som kun  

 danske politikere stiller til landbruget.
I den aktuelle krise kunne Folketinget for at forstærke den hjælp, som  

 regeringen nu vil yde til landbruget, i det mindste ved samme lejlighed  

 stille en lang række krav til landbruget i bero.
Her tænkes på f.eks.  

 vandmiljøplanen, som pålægger landbruget investeringer for et milliardbeløb i  

 miljøanlæg med tvivlsom effekt.
Brandbeskatningen må ophøre, så der kan blive bedre opsparingsmuligheder i  

 landbruget.
De forhadte jordskatter burde afskaffes.
De batter alligevel kun  

 i statskassen med et beløb nogenlunde svarende til det beløb, som dette  

 lovforslags gældssanering koster.
Braklægningsordningerne må stilles i bero.
Det er ikke ved at nedlægge  

 produktionsapparatet, man hjælper landbruget.
Ved samme lejlighed kunne  

 planerne om gødnings- og sædskifte stilles i bero eller afvikles.
 De nye krav, som man vil chikanere landbruget med, f.eks. pligten til at  

 føre journal over plantebeskyttelsesmidler, burde ligeledes tages af bordet.
Det er mindretallets opfattelse, at en landbrugspakke må fjerne nogle af  

 de grundlæggende problemer i dansk landbrug.
Landbruget må bringes ind i en  

 position, hvor erhvervet i højere grad selv bliver i stand til at klare sig.
Som landmand er det dybt frustrerende at bede andre om hjælp.
Det ligger  

 langt fra den livsholdning, de fleste landmænd har.
Derfor må hele  

 landbrugserhvervet befries for mange af de krav, som ikke er strengt  

 nødvendige for erhvervet.
En effektiv landbrugspakke må derfor indeholde andet end kortsigtede  

 løsninger, der stort set kun består af ophørsordninger for erhvervet og  

 gældssanering for de hårdest ramte.
Det er hele landbrugserhvervet, der skal  

 have et løft.
Et løft, der består af afvikling og afskaffelse af en lang  

 række krav, som landbruget i dag trækkes med.
Dette lovforslag drejer sig kort sagt om gældsomlægning for den del af  

 gælden, der ligger imellem 70 pct. og 100 pct. af ejendomsværdien.
I  

 lovforslaget er det oplyst, at ca. 11.500 landmænd vil kunne få gavn af  

 ordningen.
Skal der imidlertidig være blot en smule rimelighed i tingene, så er der  

 også mange andre erhvervsgrupper, der sidder i nogenlunde samme situation som  

 landmændene, og de burde have samme tilbud om gældsomlægning.
Men det er ikke  

 kun erhvervsgrupper, der i disse år er i klemme.
F.eks. er parcelhusejerne i  

 samme gældsklemme som erhvervslivet.
Mange må i disse år gå fra hus og hjem.  

 De burde rimeligvis også have en håndsrækning.
Derfor er det problematisk, at  

 regeringen tilbyder statsgaranti for gældsomlægningen for en gruppe af  

 borgere, mens andre grupper, der sidder med samme problemer, ingen hjælp får.
 Derfor må en håndsrækning til et erhverv i højere grad bestå i afvikling  

 af en lang række af de specielle krav, som stilles til netop det erhverv, man  

 ønsker at hjælpe, samtidig med at der gives bedre mulighed for opsparing.
 En ordentlig reform for landbruget må efter Fremskridtspartiets opfattelse  

 tage udgangspunkt i:
1) EF's landbrugsreform, 2) GATT og 3) en dansk landsbrugsreform.
ad 1) En revision af EF's landbrugsreform må tage udgangspunkt i størst  

 mulig liberalisering af EF's landbrugspolitik.
Alle tilskuds- og  

 støtteordninger nedtrappes og fjernes over en årrække.
Dette kan ske ved, at  

 mindstepriserne sænkes gradvis og til sidst helt afskaffes.
Mindstepriserne  

 er udtryk for rendyrket planøkonomi.
Mindstepriserne bevirker, at  

 produktionen er for stor og priserne for høje, hvilket skader forbrugerne,  

 der må betale de høje priser, og skatteyderne, der må betale tilskuddet.  

 Samlet forvrides verdenshandelen.
Aftrapning og afskaffelse af mindstepriserne over en årrække vil bevirke,  

 at landmændene skal sælge deres produkter til markedspriser.
Er  

 markedspriserne for lave, er det, fordi der er for mange udbydere (landmænd),  

 og nogle landmænd vil som konsekvens heraf trække sig ud af markedet.
Når  

 udbudet af landbrugsvarer falder, stiger priserne.
Markedsmekanismerne er et  

 selvregulerende system modsat de politiske reguleringer, der rammer  

 tilfældigt.
Udbud og efterspørgsel vil finde en naturlig ligevægt.
Aftrapning og afskaffelse af mindstepriserne skal ske over en årrække,  

 f.eks. 10 år. Årrækken må ikke være for lang, da det er vigtigt at tilpasse  

 landbruget til et frit marked hurtigt.
Men aftrapningsperioden må heller ikke  

 være for kort, da landbrug, der i dag som sådan er veldrevne, men naturligvis  

 afhængige af tilskuds- og støtteordninger, skal have rimelig tid til en  

 omstilling. 10 år anses for rimeligt.
Alt i den nuværende EF-landbrugsreform vedrørende f.eks. braklægning,  

 hektarstøtte, satellit-overvågning, anden kontrol og bureaukrati m.v.  

 fjernes.
Et frit, selvregulerende marked, uden tilskuds- og støtteordninger,  

 der forvrider markedet, vil medføre, at der bliver det antal landmænd på  

 markedet, som der er brug for.
Alle de nuværende ordninger foreslås derfor  

 afskaffet og erstattet af lavere mindstepriser.
Mindstepriserne foreslås som  

 de eneste reguleringer, indtil disse er helt afskaffet og markedet er frit.
ad 2) GATT-aftalen skal fastholdes og gerne styrkes via yderligere  

 liberaliseringer til gavn for verdenshandelen.
Velfærdstabet er uden den  

 nuværende GATT-aftale på 475 mia. dollars årligt, men er ved den nuværende  

 GATT-aftale reduceret med 200 mia. dollars.
Velfærdstabet kan altså  

 yderligere reduceres med 275 mia. dollars.
Produktion af fødevarer er for  

 vigtig til at være underlagt forhindringer.
Sult og nød findes stadig i et  

 alt for stort omfang i verden.
GATT-aftalen er i særdeleshed med til at  

 hjælpe den tredje verden på markedsvilkår og ikke via ulandshjælp.
Landbruget  

 skal være så frit som overhovedet muligt over hele verden.
GATT er det  

 vigtigste organ til liberaliseringer af verdenshandelen.
Den omstillingsproces, som landbruget nødvendigvis må igennem, er lidt den  

 samme proces, som Østlandene i dag trækkes igennem.
I det tidligere Sovjet og  

 de andre Østlande var subsidier og statsstyring dagens orden.
Omstillingen  

 til markedsøkonomi er hård og lang, men aldeles nødvendig også for dansk  

 landbrug.
ad 3) I Danmark må Folketinget i samarbejde med landbrugets organisationer  

 indlede drøftelser med henblik på at afskaffe flest mulige  

 brandbeskatnings-/støtteordninger.
Af særskatter kan f.eks. jordskatterne  

 afskaffes, mod at tilsvarende beløb i støtteordninger afskaffes.
Der må gælde  

 de samme principper for verdenshandelen (GATT), for EF (EF-reformen) og for  

 Danmark: mest mulig frihed for erhvervet og mindst muligt bureaukrati i form  

 af tilskud og støtte, samtidig med at forskellige beskatninger ophører.  

 Danske særordninger som vandmiljøplanen, jordskatterne, gødnings- og  

 sædskifteplanerne og kommende krav til at føre journal over anvendelsen af  

 plantebeskyttelsesmidler burde afvikles eller i det mindste stilles i bero.  

 Det er krav, som kun danske politikere stiller til landbruget.
Liberaliseringer på landbrugsområdet i EF og i Danmark må nøje afstemmes  

 med resultatet af GATT-forhandlingerne.
Liberaliseres verdenshandelen i GATT,  

 skal dette ikke modsvares af særordninger for landmændene i EF og i Danmark.  

 En revision af EF's landbrugsreform og en dansk landbrugspolitik må  

 samstemmes med et GATT-resultat, således at resultatet bliver størst mulige  

 liberaliseringer.
Det nytter ikke noget, at større liberaliseringer for  

 verdenshandelen afløses af mere planøkonomi i EF-landene og Danmark.
GATT, EF  

 og dansk landbrugspolitik skal være en sammenhæng.
 Ovenstående tre punkter vil være en bedre og større hjælp til landbruget  

 end den af regeringen fremlagte plan.
 Fremskridtspartiet har isoleret set ingen mulighed for at støtte  

 regeringens lovforslag, idet det ikke følges op af de tiltag, som er nævnt  

 ovenfor.
Ændringsforslag Til § 3 Af landbrugsministeren , tiltrådt af et flertal (udvalget  

 med undtagelse af V og KF):
 1) I stk. 1 ændres »den 28. februar 1993« til:  

 »den 15. marts 1993«.
 Af landbrugsministeren , tiltrådt af et flertal (S, SF, CD,  

 RV og KRF):
2) I stk. 2, 1. pkt., ændres »1.000.000 kr.« til:  

 »1.200.000 kr.« Af et mindretal (SF), tiltrådt af et flertal (S, CD, RV og  

 KRF):
3) I stk. 2, 2. pkt., ændres »100.000 kr.« til:  

 »75.000 kr.« Af landbrugsministeren , tiltrådt af et flertal (udvalget  

 med undtagelse af V og KF):
Til § 4 4) Stk. 1 affattes således:
»Lånet ydes som et 15-årigt nominelt forrentet kontantlån eller som  

 et 15-årigt indekslån.
Ydes lånet som et nominelt forrentet kontantlån,  

 afdrages lånet efter serie- eller annuitetsprincippet.
Ydes lånet som et  

 indekslån, afdrages lånet efter serielånsprincippet.
I ydelsen indgår et  

 administrationsbidrag.« Bemærkninger Til nr. 1 Ændringsforslaget stilles som en konsekvens af aftalen af 6. april 1993  

 mellem landbrugsministeren og Landbrugsraadet, De danske Landboforeninger og  

 Dansk Familielandbrug om visse landbrugspolitiske spørgsmål.
 Ændringsforslaget medfører, at skæringsdagen for gæld, der kan indgå under  

 ordningen, ændres fra den 28. februar 1993 til den 15. marts 1993.
Til nr. 2 Ændringsforslaget stilles som en konsekvens af aftalen af 6. april 1993  

 mellem landbrugsministeren og Landbrugsraadet, De danske Landboforeninger og  

 Dansk Familielandbrug om visse landbrugspolitiske spørgsmål.
 Efter ændringsforslaget forhøjes det lånebeløb, hvortil der højst kan ydes  

 garanti, fra l,0 mio. kr. til l,2 mio. kr.
 Der budgetteres herefter med et garantibeløb for ordningen på 2,6 mia. kr.  

 Merudgiften til indfrielse af garantier anslås at udgøre ca. 25 mio. kr.  

 opgjort i nutidsværdi, og indtægten på 1 pct.-afgiften anslås at udgøre ca. 5  

 mio. kr. opgjort i nutidsværdi.
 Ændringsforslaget skønnes at medføre følgende merudgifter til indfrielse  

 af garantier og merindtægter fra 1 pct.-afgiften:
 Ad finanslovens § 24.
 På forslag til lov om tillægsbevilling for finansåret 1993 foreslås  

 herefter optaget følgende tekstanmærkning under  

 »Dispositionsrammer«, ad 24:
»Landbrugsministeren bemyndiges til inden for en ramme på 1.300 mio.  

 kr. i 1993 at yde garanti for lån i Dansk Landbrugs Realkreditfond til  

 omlægning og sanering af gæld.
En ikke udnyttet del af rammen kan overføres  

 til et senere finansår.« Til nr. 3 Med ændringsforslaget nedsættes det mindste lånebeløb, hvortil der kan  

 ydes garanti, fra 100.000 kr. til 75.000 kr.
 Ændringsforslaget skønnes at medføre, at yderligere ca. 700 jordbrugere  

 vil kunne opfylde betingelserne for at opnå garanti for lån.
Anvendes den gennemsnitlige udnyttelsesprocent, forhøjes det budgetterede  

 garantibeløb for ordningen med godt 30 mio. kr.
Merudgiften til indfrielse af  

 garantier anslås at udgøre ca. 9 mio. kr. opgjort i nutidsværdi, og indtægten  

 fra 1 pct.-afgiften anslås at udgøre knapt 2 mio. kr. opgjort i nutidsværdi.
 Ændringsforslaget skønnes at medføre følgende merudgifter til indfrielse  

 af garantier og merindtægter fra 1 pct.-afgiften:
 Ad finanslovens § 24.
 I tekstanmærkningen på forslag til lov om tillægsbevilling for finansåret  

 1993 forhøjes rammen med 15 mio. kr.
Til nr. 4 Ændringsforslaget stilles som en konsekvens af aftalen af 6. april 1993  

 mellem landbrugsministeren og Landbrugsraadet, De danske Landboforeninger og  

 Dansk Familielandbrug om visse landbrugspolitiske spørgsmål.
 Ændringsforslaget medfører, at der åbnes mulighed for, at nominelt  

 forrentede gældssaneringslån kan afdrages enten efter annuitetsprincippet  

 eller efter serielånsprincippet.
 Ved godtgørelsen af økonomisk overlevelsesevne, jf. lovens § 2, stk. 1,  

 nr. 3, skal der dog i alle tilfælde anvendes en afdragsprofil som for et  

 tilsvarende serielån.
Erling Christensen (S) Thomas Thors (S) Bjarne Laustsen (S) Henrik Dam  

 Kristensen (S) Henning Nielsen (S) nfmd.
Henning Gjellerod (S) Birthe  

 Hansen (SF) Aage Frandsen (SF) Rønholt (KF) Grove (KF) Mejdahl (V) Sønderby  

 (V) fmd.
Tørnæs (V) Niels Højland (FP) Hans Larsen-Ledet (RV) Lysholm  

 Christensen (KRF) Svend Aage Jensen (CD) Bilag Spørgsmål 6:
»Kan et statsgaranteret gældssaneringslån, som er ydet  

 forskriftsmæssigt med pantesikkerhed inden for ejendommens kontantværdi,  

 kræves nedbragt, hvis kontantværdien falder væsentligt på grund af  

 konjunkturerne (eksempelvis GATT-forlig og ændringer i EF's  

 landbrugspolitik)?» Svar:
 Det er ikke hensigten, at lånet skal kunne kræves nedbragt, hvis  

 ejendommens kontantværdi falder på grund af ændrede konjunkturforhold.
 Spørgsmål 12:
»Er ydelsen på 1 pct. pr. år af restgælden fradragsberettiget på  

 samme måde som renteudgiften?» Svar:
Afgiften efter lovforslagets § 5, stk. 1, udgør 1 pct. pr. år af  

 restgælden og betales i lånets løbetid.
Afgiften tilfalder statskassen.
Efter ligningslovens § 8, stk. 3, litra a, kan den skattepligtige ved  

 opgørelsen af den skattepligtige indkomst fradrage løbende provisioner eller  

 præmier for lån, som den skattepligtige optager.
Efter § 8, stk. 3, litra b,  

 kan fradrages præmier og lignende løbende ydelser for kaution for den  

 skattepligtige gæld.
Afgiften tilfalder tredjemand (staten), der yder en 100 pct.-garanti for  

 lånet.
Skatteministeriet mener, at den ydede garanti må sidestilles med en  

 kaution i relation til ligningslovens § 8, stk. 3, litra b.
Det synes -  

 henset til det oplyste om afgiftens beregning - ikke i den henseende at  

 skulle gøre nogen forskel, at afgiften medgår til dækning af statens udgifter  

 til ordningen.
Der er derfor Skatteministeriets opfattelse, at den pågældende afgift er  

 fradragsberettiget.
Det bemærkes, at den endelige afgørelse af det stillede  

 spørgsmål henhører under de lignende myndigheder i sædvanlig  

 instansrækkefølge.
 Spørgsmål 13:
»Kan et 10-årigt stående indekslån optaget i intervallet 0 til 25  

 pct. af kontantværdien på lånetidspunktet »skubbe« et  

 statsgaranteret gældssaneringslån uden for 100 pct.-lånegrænsen?  

 (indekseringen). Hvad sker der, hvis det er tilfældet på det tidspunkt, hvor  

 det stående lån skal indfries og erstattes af et andet lån?» Svar:
Et 10-årigt stående indekslån vil øge risikoen for, at et efterstående  

 statsgaranteret gældssaneringslån skubbes ud over 100 pct. af ejendommens  

 kontante handelsværdi svarende til lånegrænsen.
Hvorvidt det vil ske, vil  

 afhænge dels af indekseringens størrelse, dels af afdragsbyrden på  

 gældssaneringslånet og forudprioriterede lån, vedligeholdelsen af den  

 pantsatte ejendom og den generelle prisudvikling på landbrugsejendomme af den  

 pantsatte type.
 Der vil kunne tages passende højde herfor ved bevilling af statsgarantien  

 for gældssaneringslånet, subsidiært ved behandling af en efterfølgende  

 ansøgning om rykning af det statsgaranterede gældssaneringslån for  

 indekslånet.
 Pantebrevet bag indekslånet vil indeholde en bestemmelse om adgang til  

 refinansiering efter eksempelvis 10 år, hvorved efterfølgende panthavere ved  

 respektpåtegningen samtidig accepterer den efterfølgende omlægning.
 Spørgsmål 67:
 »Med henvisning til aftalen af 6. april 1993 mellem  

 landbrugsministeren og Landbrugsraadet, De danske Landboforeninger og Dansk  

 Familielandbrug om visse landbrugspolitiske spørgsmål foråret 1993, bedes  

 ministeren oplyse udvalget:
e) Hvor mange landmænd har man beregnet vil kunne gøre brug af  

 EF-ophørsordningen,. . .?» Svar:
ad e) Det har ikke været muligt at foretage et egentligt skøn over antallet af  

 landmænd, der vil kunne gøre brug af EF-ophørsordningen, men det er indtil  

 videre beregningsmæssigt forudsat, at der over en årrække vil være en tilgang  

 til ordningen på ca. 1.000 landmænd om året.
Som det fremgår af aftalen mellem landbrugsministeren og  

 landbrugsorganisationerne, vil ordningen blive forberedt af et  

 interministerielt udvalg.
Udarbejdelse af et nærmere skøn vil indgå i  

 udvalgets arbejde.
 Jeg forventer, at der kan forelægges lovforslag om ordningen i begyndelsen  

 af folketingsåret 1993-94 med henblik på ikrafttræden den 1. januar 1994.
