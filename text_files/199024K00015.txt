Nr BTL 15 Betænkning over Forslag til lov om ændring af lov om social bistand  

 (Styrket beskæftigelsesindsats for unge under 25 år m.v.)   

 Nr L 15 1990-91, 2. samling Afgivet af Socialudvalget Afgivet: 19910527 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt.
Aftalen mellem Socialdemokratiet, Det Konservative Folkeparti, Venstre og Det Radikale Venstre om uddannelse og aktivering er optrykt som bilag til betænkningen.
 Endvidere har udvalget modtaget skriftlige henvendelser fra Dansk Ungdoms  

 Fællesråd og Landsforeningen for Beskæftigelseskonsulenter.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlem af udvalget) lovforslaget til  

vedtagelse med de af ministeren stillede ændringsforslag.
 Et mindretal inden for flertallet (Socialdemokratiets medlemmer af  

 udvalget) kan som led i aftalen af 17. maj 1991 mellem Det Konservative  

 Folkeparti, Venstre, Det Radikale Venstre og Socialdemokratiet indstille  

 lovforslaget til vedtagelse med de af ministeren stillede ændringsforslag.
 Socialdemokratiet kunne godt have ønsket, at skærpelsen af kravet til den  

 periode, hvori den unge har haft indtægter over SU-niveauet, helt var blevet  

 trukket tilbage, men kan godt acceptere den indskrænkning, der nu er  

 foretaget med ændringsforslag nr. 1, eftersom gruppen af unge under 21 år nu  

 får betydelig større mulighed for at deltage i det ordinære  

 uddannelsessystem.
Socialdemokratiet er tilfreds med, at ordningen med 5 måneders  

 beskæftigelsestilbud med 30 timers ugentlig beskæftigelse for de unge mellem  

 21-25 år er trukket tilbage.
Mindretallet mener fortsat, at der er behov for  

 en betydelig beskæftigelsesindsats for denne gruppe af ledige unge, men anser  

 det for væsentligt, at indsatsen kommer til at ske i sammenhæng med de øvrige  

 tilbud på arbejdsmarkedet og i uddannelsessystemet, og lægger afgørende vægt  

 på, at der er tale om fuldtidstilbud gennem en længere periode.
Derudover er  

 spørgsmålet om individualitet i tilbudene og den lediges retssikkerhed af  

 væsentlig betydning for Socialdemokratiet.
Mindretallet håber, at det med  

 baggrund i aftalen af 17. maj 1991 bliver muligt til efteråret at skabe et  

 kvalitetsfyldt beskæftigelsestilbud til ungdomsgruppen under 25 år.
Et  

 tilbud, hvor også uddannelseselementerne spiller en stor rolle.
Socialdemokratiet håber, at forslaget om, at de 20-årige for fremtiden  

 også skal indgå i ungdomsydelsesordningen, vil sikre en styrkelse af den  

 samlede beskæftigelsesindsats for unge kontanthjælpsmodtagere.
Mindretallet  

 lægger vægt på, at ungdomsydelsen er et minimumskrav til kommunerne, og at  

 der er mulighed for at give et længerevarende beskæftigelsestilbud på fuld  

 tid eller at tilbyde den unge uddannelse i det ordinære uddannelsessystem.  

 Netop derfor betragter mindretallet aftalen om en udvidelse af antallet af  

 ordinære uddannelsestilbud som en væsentlig forudsætning for, at de 20-årige  

 nu også omfattes af ungdomsydelsesordningen.
Som et led i udvidelsen af  

 antallet af ordinære uddannelsespladser er der også opnået tilsagn om, at  

 aktiviteten i 1991 på produktionsskole- og daghøjskoleområdet kan fortsætte i  

 1992, hvis behovet skulle vise sig at være til stede.
Netop produktionsskole-  

 og daghøjskolepladserne er en styrkelse af indsatsen i forhold til de unge,  

 som har været kontanthjælpsmodtagere gennem længere tid.
Produktionsskoler og  

 daghøjskoler giver nemlig den enkelte unge mulighed for at prøve sig selv af  

 i en lang række forskellige situationer og dermed for at finde ud af, hvilke  

 realistiske muligheder der er i fremtiden.
 Socialdemokratiet forventer derudover, at netop ungdomsydelsesordningen i  

 løbet af næste folketingssamling vil gennemgå en nøjere evaluering, så det  

 bliver muligt at vurdere, om ordningen fungerer optimalt.
 Et andet mindretal inden for flertallet (Fremskridtspartiets medlem af  

 udvalget) ønsker at bemærke følgende:
Fremskridtspartiet er ikke tilhænger af, at de unge arbejdsløse tilbydes  

 en uddannelse, hvis der ikke er behov for dem som uddannede på det specifikke  

 punkt.
Det er ikke rimeligt, at det offentlige ofrer midler på at uddanne  

 folk, hvis der ikke er brug for dem som uddannede i det pågældende fag.
Det  

 vil blot bevirke, at de unge bliver arbejdsløse på et højere niveau, og det  

 er ingen nytte til.
 Fremskridtspartiet støtter lovforslaget som et skridt i den rigtige  

 retning.
Et mindretal (Socialistisk Folkepartis medlem af udvalget) vil  

 hverken stemme for eller imod de stillede ændringsforslag og indstiller  

 lovforslaget til forkastelse ved 3. behandling.
Mindretallet finder,  

 at forslaget om at begrænse de helt unges muligheder for at modtage  

 kontanthjælp efter bistandsloven på et niveau, som de kan klare sig for, ikke  

 er måden at hjælpe dem i arbejde på.
Tankegangen bag dette er, at de unge  

 ikke vil arbejde, og jo lavere hjælp de får, desto flere kommer i arbejde.  

 Dette sker ikke, fordi hovedproblemet er, at der mangler arbejdspladser.  

 Alene i 1990 er der nedlagt 19.000 job.
 Mindretallet var sidste år med til at lave forliget om de unge  

 bistandsmodtagere, hvorefter kommunerne blev forpligtet til at skaffe de  

 18-19-årige arbejde, hvis der ikke var andre sociale problemer end manglende  

 arbejde.
Mindretallet har efterlyst evaluering af det hidtidige arbejde hermed, men  

 har ikke kunnet få dette.
Mindretallet syntes, at det var en god ide, at unge  

 kunne arbejde i frivilligt arbejde, såsom nærradio, kulturelle områder m.v.,  

 men har fået oplyst, at denne bestemmelse ikke bruges ret meget af  

 kommunerne.
 På baggrund af ovenstående er mindretallet ikke tilhænger af, at der  

 udvides med en årgang mere, før den eksisterende ordning fungerer efter  

 hensigten.
 Derfor indstiller mindretallet lovforslaget til forkastelse.
Ændringsforslag Af socialministeren, tiltrådt af et flertal (udvalget med  

 undtagelse af SF):
Til § 1 1) Nr. 1 affattes således:
 »1. I § 37, stk. 2, ophæves 3. pkt., og i  

 stedet indsættes som nye punktummer:
»Til unge under 21 år, der i en sammenhængende periode på 12 måneder  

 har haft månedlige indtægter, der overstiger stipendiesatsen for udeboende,  

 ydes hjælp dog efter reglerne for personer over 23 år.
Til unge over 21 år og  

 under 23 år ydes hjælp tilsvarende efter reglerne for personer over 23 år,  

 hvis de i en sammenhængende periode på 3 måneder har haft månedlige  

 indtægter, der overstiger stipendiesatsen for udeboende.«» 2) Nr. 2 udgår.
 3) Nr. 4 udgår.
Til § 2 4) Paragraffen affattes således:
»§ 2 Loven træder i kraft den 1. oktober 1991.« Til § 3 5) I stk. 1 ændres »den 1. oktober 1991« til:  

 »den 1. april 1992«.
 6) I stk. 2 ændres »fra den 1. april 1991 til den 1.  

 oktober 1991« til: »fra den 1. oktober 1991 til den 1. april  

 1992«.
Bemærkninger Til nr. 1-6 Ændringsforslagene er en følge af aftalen af 17. maj 1991  

 mellem Socialdemokratiet, Det Konservative Folkeparti, Venstre og Det  

 Radikale Venstre om uddannelse og aktivering.
Ad nr. 1 Efter ændringsforslaget skal skærpelsen af kravet til den periode, hvori  

 den unge har haft indtægter, kun gælde for unge under 21 år.
Efter  

 ændringsforslaget skærpes indtægtskravet for unge under 21 år fra 3 måneder  

 til 12 måneder for at modtage kontanthjælp efter de almindelige regler i  

 stedet for ungeydelsen.
For de unge over 21 år og under 23 år opretholdes kravet om 3 måneders  

 forudgående indtægt.
For begge aldersgrupper gælder den hidtidige betingelse  

 om, at den månedlige indtægt skal overstige SU-stipendiesatsen for udeboende.
 Ændringsforslaget betyder, sammenholdt med forslaget om ændret  

 ikrafttræden den 1. oktober 1991, følgende ændringer i forhold til de i det  

 fremsatte lovforslag skønnede besparelsesprovenuer:
 1991 -41 mio. kr.
 1992 -52 mio. kr.
 1993 -55 mio. kr.
 1994 -57 mio. kr.
Ad nr. 2 og 3 Forslaget om at indføre en beskæftigelses- og uddannelsesordning for de  

 21-24-årige kontanthjælpsmodtagere bortfalder.
Ad nr. 4 Lovens ikrafttræden foreslås ændret fra den 1. april 1991 til den 1.  

 oktober 1991.
 Det ændrede ikrafttrædelsestidspunkt betyder udgiftsmæssigt, at  

 mindreudgifterne ved forslaget om at lade udvidelsen af  

 ungdomsydelsesordningen træde i kraft 6 måneder senere end foreslået i det  

 fremsatte lovforslag udgør følgende beløb:
 At ændringsforslaget også har konsekvenser for 1992, hænger sammen med de  

 forskydninger, som overgangsordningen giver anledning til.
Ad nr. 5 og 6 De foreslåede ændringer i overgangsreglerne er en konsekvens af forslaget  

 om at ændre lovens ikrafttræden til den 1. oktober 1991.
 Jytte Andersen (S) Pernille Forchhammer (S) Jytte Hilden (S) Jørn  

 Pedersen (S) Jan Petersen (S) Grete Schødts (S) Taanquist (S) nfmd.  

Hanne Thanning Jacobsen (SF) Bente Juncker (CD) Pia Christmas-Møller (KF)  

 Per Tærsbøl (KF) Agnete Laustsen (KF) Eva Kjer Hansen (V) Hanne Severinsen  

 (V) Tom Behnke (FP) Marianne Jelved (RV) Kofod-Svendsen (KRF) fmd.
Bilag 1 17. maj 1991 Aftale mellem Socialdemokratiet, Det Konservative Folkeparti, Venstre  

 og Det Radikale Venstre om uddannelse og aktivering Der er enighed om en styrkelse af uddannelses- og aktiveringsindsatsen  

 samt om forslag til finansiering af denne indsats. Ændringer af  

 dagpengereglerne skal tillige ses som led i en ønskelig modernisering og  

 forenkling af arbejdsmarkedspolitikken.
1. Oprettelse af ekstra uddannelsespladser På uddannelsesområdet gennemføres de pladsudvidelser for perioden  

 1991-1992 som fremgår af bilag 1, svarende til 10.155 pladser i 1991 og  

 11.290 pladser i 1992 samt 2.080 kursusuger i 1991 og 4.960 kursusuger i 1992  

 på arbejdsmarkedsuddannelserne, svarende til henholdsvis 20.800 og 49.600  

 elevuger.
Uddannelsespladserne fordeles i 1991 med 5.000 til ungdomsuddannelserne,  

 2.405 til korterevarende videregående uddannelser og 2.750 til længerevarende  

 videregående uddannelser.
I 1992 er den tilsvarende fordeling 5.300 pladser  

 på ungdomsuddannelserne, 2.940 pladser på de korterevarende videregående  

 uddannelser og 3.050 pladser på de længerevarende videregående uddannelser.
 Derudover er der afsat en »pladspulje« på 154 mio. kr. i 1991 og  

 198 mio. kr. i 1992. Heraf afsættes i 1991 en reserve på 75 mio. kr. samt 25  

 mio. kr. til godtgørelser til arbejdsmarkedsuddannelser i forbindelse med  

 øget indtægtsdækning, således at den samlede merbevilling udgør 100 mio. kr.  

 i 1991, jf. bilag 2. Aftalen indbærer ved en gennemsnitlig kursuspris, at  

 antallet af kursusuger forhøjes med 2.080 i 1991, svarende til 20.800  

 elevuger.
 I 1992 afsættes hele puljen på 198 mio. kr. samt 50 mio. kr. til  

 godtgørelse til arbejdsmarkedsuddannelser i forbindelse med øget  

 indtægtsdækning, således at den samlede merbevilling i 1992 udgør 248 mio.  

 kr., hvilket ved en gennemsnitlig kursuspris giver en forøgelse af antallet  

 af kursusuger med 4.960 i 1992, svarende til 49.600 elevuger.
 Med henblik på fastlæggelse af midlernes endelige fordeling høres  

 Uddannelsesrådet, hvorefter den endelige fordeling aftales.
 Opstår der uforudsete merudgifter ved de aftalte ekstra  

 uddannelsespladser, som ikke kan dækkes ved brug af den øvrige del af puljen,  

 inddrages tillige den forlods afsatte reserve til arbejdsmarkedsuddannelserne  

 efter aftale mellem parterne.
 Fordelingen af pladserne tilpasses de uddannelsessøgendes ønsker og deres  

 beskæftigelsesmuligheder.
Der er enighed om, at der tilvejebringes fuld finansiering af de nye  

 uddannelsespladser.
Finansieringen hidrører fra det dagpengeprovenu, der  

 opnås i aftalen, samt gennem midler, der tilvejebringes ved et provenu fra  

 afskaffelsen af tilskud til arbejdsskadeforsikringen.
 2. Styrket beskæftigelsesindsats for unge under 25 år m.v.
L 15 fastholdes med hensyn til a.
Udvidelse af ungdomsydelsesordningen til at omfatte de 20-årige  

 kontanthjælpsmodtagere.
Der afsættes på årsbasis 90 mio. kr. hertil.
Det forudsættes, at kommunernes aktiveringstilbud i forbindelse med  

 ungdomsydelsesordningen er af god kvalitet.
Tilbudet gives ud fra en  

 vurdering af de unges beskæftigelses- og uddannelsesmæssige forudsætninger.
Tilbudet kan sammensættes som en kombination af beskæftigelse og  

 uddannelse i hele aktiveringsperioden.
Kommunerne forudsættes at have et  

 fleksibelt beredskab.
Dette indebærer, at kommunerne skal være opmærksomme på  

 at benytte alle bestående muligheder for beskæftigelse og uddannelse i  

 lovgivningen omkring aktivering af unge, herunder reglerne i lov om kommunal  

 beskæftigelsesindsats.
b.
Skærpelse af indtægtskravet fra 3 måneder til 12 måneder ved fritagelse  

 fra den særlige ungeydelse.
De 21-22-årige er undtaget fra denne regel,  

 indtil aktiveringspligten for de 21-24-årige iværksættes, jf. nedenfor.
 Parterne er enige om, at der i efteråret 1991 skal søges gennemført en  

 pligt til aktivering af de 21-24-årige.
3. Fremrykning af uddannelsesydelse til unge under 25 år L 20 ændres, således at bemyndigelsesbestemmelsen i lov om arbejdstilbud  

 til ledige udvides og herefter bliver følgende: »Arbejdsministeren kan  

 efter forhandling med undervisnings- og forskningsministeren bestemme, at  

 visse uddannelser ikke giver ret til uddannelsesydelse, samt at  

 uddannelsesydelsen ikke kan fås til visse uddannelsesaktiviteter i  

 forlængelse af afsluttede uddannelser.« Baggrunden for ændringsforslaget er, at uddannelsesydelsen åbner mulighed  

 for utilsigtet brug af dagpengesystemet i forbindelse med de nye  

 bacheloruddannelser, idet bacheloruddannede i praksis vil have gode  

 muligheder for at tilrettelægge et forløb, hvor kandidatgraden tages på en  

 kombination af dagpenge og uddannelsesydelse.
En bachelorgrad opnås ved gennemførelse af de første 3 år af en  

 kandidatuddannelse.
En bacheloruddannelse kan således være identisk med de  

 første 3 år af en kandidatuddannelse.
 Eksempelvis kan nævnes, at de humanistiske og naturvidenskabelige  

 universitetsuddannelser nu er opdelt i en 3-årig bacheloruddannelse og en  

 2-årig overbygningsuddannelse, ligesom HA-uddannelsen, der er 1. del af cand.  

 merc., er at betragte som en bacheloruddannelse.
Bachelorgraden vil således være et naturligt tidspunkt, hvor den  

 studerende vil kunne forlade uddannelsen.
Bacheloruddannelserne sigter  

 således dels mod beskæftigelse og dels mod fortsatte studier.
 Inden arbejdsministeren udmønter bemyndigelsen, skal der være enighed  

 blandt forligspartierne, som ligeledes er enige om, at studerende, der har  

 afsluttet en del af deres uddannelse, ikke skal kunne bruge dagpengesystemet  

 som en slags sabbatordning, indtil studiet genoptages.
 Aftaleperioden for dette punkt er frem til 1. januar 1993 samtidig med  

 udløbet af ATB/UTB-forliget i øvrigt.
4. Styrkelse af UTB-indsatsen For resten af 1991 og 1992 afsættes i alt 80 mio. kr. til styrkelse af  

 UTB-indsatsen.
Det eksisterende UTB/ATB-forlig udløber som aftalt 1. januar  

 1993.
5. En 21/2-årig rammeaftale for arbejdsformidlingen For at styrke serviceniveauet over for de uddannelses- og arbejdssøgende  

 samt for at udbygge virksomhedskontakten indgås en 21/2-årig bevillingsaftale  

 om arbejdsformidlingen, hvor arbejdsformidlingen tilføres i alt 110 mio. kr.  

 i offentlige merudgifter.
 Formålet med merbevillingen er at sikre, at arbejdsformidlingen på  

 effektiv vis kan medvirke i løsningen af arbejdsmarkedets strukturproblemer.
 Pengene bruges bl.a. til at styrke indsatsen med hensyn til vejledning  

 m.v. og formidling af arbejde og uddannelse i forbindelse med  

 ATB/UTB-ordningen.
 Med udgangspunkt i det personaleforbrug (1.733 årsværk), der er opført på  

 finansloven for 1991 (opgjort ved lønsum), holdes bemandingen uændret i 1992  

 og 1993, idet der dog kan korrigeres for sædvanlig produktivitet.
6. Udvidelse af arbejdsmarkedsuddannelserne gennem øget  

 indtægtsfinansiering af aktiviteten Som udbygning på eksisterende regler om indtægtsdækket virksomhed og  

 virksomhedstilpassede kurser indføres nye områder for indtægtsfinansieret  

 meraktivitet.
Provenuet fra den øgede brug af indtægtsfinansiering af  

 uddannelsesaktiviteten bruges til etablering af yderligere uddannelsespladser  

 på arbejdsmarkedsuddannelserne samt administration.
 L 19 fastholdes uændret, idet bemyndigelsesbestemmelsen anvendes til:
a.
Der indføres et afmeldegebyr på 2.000 kr. for virksomhedstilmeldte  

 kursister, der ikke er mødt frem på første kursusdag.
b.
Virksomhedsbetaling på certifikatkurser.
Gebyr på mellem 500 og 2.000  

 kr. pr. certifikat.
c.
Supplerende betaling ved meget dyre kurser.
d.
Der indføres ikke generel betaling på de kompetencegivende  

 arbejdsmarkedsuddannelser.
 De nærmere regler vedrørende pkt. a-c drøftes med Uddannelsesrådet.
 I forbindelse med ovennævnte gebyrer præciseres, at ledige fortsat efter  

 gældende regler kan deltage i disse kurser uden betaling.
7. Hjemsendelse a.
L 18's bestemmelser vedrørende hjemsendelse og kontigentnedsættelse  

 udgår.
Dagpengeugen fastholdes på 6 dage, og hjemmelen til at afkræve  

 statistiske oplysninger til brug ved udarbejdelsen af  

 arbejdsløshedsstatistikken ajourføres.
b.
Antallet af arbejdsgiverbetalte ledighedsdage udvides med 1 dag  

 pr. 1/7 1993.
c.
For at lette arbejdsgiverne i forbindelse med det lovfæstede  

 udløb af den eksisterende overgangsordning pr. 1. juli 1991 videreføres  

 overgangsordningen med et loft på arbejdsgivernes betaling af  

 dagpengegodtgørelse, således at der maksimalt skal betales 8 gange i perioden  

 1. juli 1991-30. juni 1992.
 Forligspartierne er enige om at søge etableret en forsikrings- eller  

 fondsordning med ikrafttræden 1. juli 1992, hvor staten indskyder 30 mio. kr.  

 i 1992 og 60 mio. kr. pr. år i 1993 og 1994.
Kan forsikrings- eller fondsordningen af tekniske eller andre årsager ikke  

 gennemføres, forlænges overgangsordningen med yderligere 8 gange fra 1. juli  

 1992 til 30. juni 1993. Pr. 1. juli 1993 udvides overgangsordningen i givet  

 fald til også at omfatte 2. ledighedsdag.
Der indføres et fælles loft for 1.  

 og 2. ledighedsdag.
 Det fælles loft indebærer, at arbejdsgiverne maksimalt skal betale 8  

 dagpengegodtgørelser i perioden 1. juli-31. december 1993 og 16  

 dagpengegodtgørelser i 1994. Herefter ophører overgangsordningen.  

 Arbejdsministeriet gennemfører en undersøgelse af virkninger af den nuværende  

 overgangsordning.
d.
Beskæftigelseskravet i forbindelse med arbejdsgivernes  

 dagpengegodtgørelse for første ledighedsdag udvides fra 1 uge inden for de  

 sidste 4 uger hos samme arbejdsgiver til 2 uger pr. 1. juli 1991.
e.
Det fremgår af arbejdsløshedsforsikringslovens § 84, stk. 1, at den  

 arbejdsløshedsforsikrede lønmodtager har et retskrav på  

 dagpengegodtgørelse fra arbejdsgiveren ved 1. ledighedsdag.
For at forbedre lønmodtagernes retssikkerhed i forbindelse med  

 udbetaling af dagpengegodtgørelse fra arbejdsgiveren indføres en adgang til  

 at indbringe tvivlsspørgsmål for en administrativ myndighed under  

 Arbejdsministeriet.
Der indføres samtidig et gebyr på 100 kr. for behandling  

 af sådanne sager, som efterfølgende betales af den part, der ikke får  

 medhold.
 Der skabes lovhjemmel til at idømme bødestraf for arbejdsgivere, der ikke  

 opfylder deres forpligtelse til at udbetale dagpengegodtgørelse.
Den gældende bestemmelse i arbejdsløshedsforsikringslovens § 84, stk. 6,  

 der forudsætter, at parterne skal være enige om en fagretlig behandling,  

 erstattes med følgende bestemmelse: »Hvis ansættelsesforholdet er  

 reguleret ved kollektiv overenskomst, afgøres uoverensstemmelser om  

 dagpengegodtgørelse ad fagretlig vej, jf. § 22 i lov nr. 317 af 13. juni 1973  

 om Arbejdsretten.« f.
Arbejdsløshedsforsikringslovens § 91 ændres, således at det sikres, at  

 lønmodtagerne modtager de fornødne lønoplysninger om arbejdstimer, udbetalt  

 løn m.v. til brug for arbejdsløshedskassernes dagpengeberegning.
Ved  

 afskedigelse og hjemsendelse skal oplyses, om og hvor meget der er udbetalt i  

 arbejdsgivergodtgørelse, og hvis det ikke er tilfældet, skal grunden hertil  

 anføres.
 Arbejdsgiverne pålægges fra 1. januar 1992 at give lønmodtagerne disse  

 oplysninger på en skriftlig erklæring, f.eks. på den sidste lønseddel.
 De nærmere regler fastsættes af direktøren for arbejdsløshedsforsikringen  

 efter forhandling med Landsarbejdsnævnet.
g.
Medlemmer, der ikke opfylder beskæftigelseskravet, har ret til dagpenge  

 fra a-kassen, hvis de i øvrigt opfylder betingelsen herfor.
h.
Ved afskedigelser, hjemsendelser, ophør af opgave- og tidsbestemt  

 akkord og lignende, hvor ledigheden er på over 4 timer, betaler  

 arbejdsgiveren en dagpengegodtgørelse svarende til højeste dagpengebeløb for  

 en dag.
Hvis ledigheden er på 4 timer eller derunder, betaler arbejdsgiveren  

 en dagpengegodtgørelse svarende til halvdelen af højeste dagpengebeløb for en  

 dag.
8. Supplerende dagpenge L 18 ændres som følger:
a.
Forslagets målgruppe er personer, der arbejder på fast nedsat tid eller  

 i turnusordninger, og svarer således til de grupper, der i dag omfattes af  

 78-ugers-reglen.
b.
Bemyndigelsen i lov om arbejdsformidling og arbejdsløshedsforsikring  

 m.v., hvorefter direktøren for arbejdsløshedsforsikringen efter forhandling  

 med Landsarbejdsnævnet fastsætter nærmere regler om, hvilke persongrupper der  

 er undtaget fra tidsbegrænsningen for supplerende dagpenge, opretholdes  

 uændret.
c.
Den nuværende 78-ugers-regel i forbindelse med udbetaling af  

 supplerende dagpenge ændres til en 52-ugers-regel.
d.
Et fuldtidsforsikret medlem, hvis ret til supplerende dagpenge på fast  

 nedsat tid er bortfaldet, kan uden dagpengemæssige konsekvenser afvise at  

 overtage arbejde på mindre end 30 timer og er heller ikke pligtig til at være  

 aktivt arbejdssøgende til arbejde på mindre end 30 timer.
e.
Ordningen er for så vidt angår dagpengeberettigelsen uændret og  

 indebærer bl.a., at når et medlem har fået udbetalt nedsatte dagpenge i  

 sammenlagt 52 uger inden for de sidste 70 uger, bortfalder retten til  

 nedsatte dagpenge, indtil medlemmet har haft 26 ugers arbejde med mere end 30  

 timer i hver uge inden for 12 måneder.
f.
Ledige, der har fået supplerende dagpenge i 52 uger inden for 70 uger,  

 vil efter periodens udløb have ret til uddannelsesydelse, arbejdstilbud,  

 uddannelsestilbud eller iværksætterydelse efter de almindelige regler i lov  

 om arbejdstilbud til ledige, det vil sige, at de særlige regler om ret til  

 arbejdstilbud efter 78-ugers-reglen bortfalder.
g.
Et fuldtidsforsikret medlem, hvis ret til supplerende dagpenge er  

 bortfaldet, og som fortsætter med at arbejde på fast nedsat tid (uden  

 supplerende dagpenge), har ved ledighed uden karantæne ret til dagpenge som  

 fuldtidsforsikret på det hidtidige grundlag, forudsat at medlemmet er  

 tilmeldt AF som arbejdssøgende til arbejde på fuld tid.
h.
Et fuldtidsforsikret medlem, hvis ret til supplerende dagpenge  

 bortfalder, kan uden dagpengemæssige konsekvenser opsige arbejdet og modtage  

 dagpenge som fuldtidsforsikret.
i.
Der bør tages hensyn til de medlemmer, der ved lovens ikrafttrædelse  

 har arbejde på nedsat tid i længere tid.
Det sker ved, at forslaget omfatter  

 alle medlemmer på fast nedsatte dagpenge.
Reglen om de 52 uger træder i kraft  

 1. juni 1991. Alle, der inden tidspunktet for aftalens indgåelse modtager  

 supplerende dagpenge på fast nedsat tid, fortsætter efter de eksisterende  

 regler, dvs. har ret til at modtage supplerende dagpenge i 78 uger inden for  

 2 år.
Med hensyn til arbejdstilbud m.v. overgås der dog pr. 1. juli 1991 til  

 de nye regler.
j.
Som led i den moderne personalepolitik i den offentlige sektor  

 tilstræbes det, at deltidsstillinger besættes med personer, der ønsker  

 deltidsarbejde.
 Det henstilles kraftigt til arbejdsmarkedets parter - såvel i den  

 offentlige som den private sektor - forud for forhandlingerne af en ny  

 overenskomst i 1993, at der gennem omlægning opnås en stillingsstruktur på  

 arbejdsmarkedet, således at fuldtidsstillinger i videst muligt omfang  

 tilbydes personer, der ønsker fuldtidsjob, og deltidsstillinger i videst  

 muligt omfang udbydes til personer, der ønsker deltidsbeskæftigelse.
9. »Skæve uger« Til et medlem, der er ledigt på grund af en af de i § 84, stk. 1, nævnte  

 situationer (afskedigelse, hjemsendelse, ophør af opgave~ og tidsbestemt  

 akkord og lignende), ydes dagpenge fra arbejdsløshedskassen for den  

 pågældende uge med et beløb på 90 pct. af den maksimale dagpengesats.
Ved beregning af dagpenge til personer, der arbejder på fast nedsat tid  

 benyttes fortsat en sats på 80 pct. af den maksimale dagpengesats.
Det  

 henstilles til arbejdsløshedskasserne at være opmærksomme på at modvirke  

 eventuelt utilsigtet brug af den høje dagpengesats ved sagsbehandlingen af  

 dagpengekortet til personer, der arbejder på fast nedsat tid.
 Ved dagpenge til dimittender anvendes 80 pct.-satsen ligeledes fortsat.
10. Oplæringsperiode Arbejdsløshedsforsikringslovens arbejdskravsbetingelser ændres for  

 deltagere i beskæftigelsesprojekter, løntilskudsjob og revalideringsforløb  

 gennem indførelse af en oplæringsperiode.
Det betyder, at de første 13 uger  

 af hver projektperiode tæller 0 pct. i relation til arbejdskravet  

 (26-ugers-reglen). Arbejdet i den efterfølgende projektperiode tæller 100  

 pct. i relation til arbejdskravet.
Der skabes samtidig mulighed for, at  

 tilsvarende regler også vil gælde for arbejdsoptræning efter bistandslovens §  

 43, stk. 8.
 Beskæftigelsen skal tælle 100 pct. i relation til optagelseskravet (300  

 timer inden for 10 uger). Forslaget får derfor ikke indflydelse på  

 deltagernes mulighed for at blive arbejdsløshedsforsikret, men alene på  

 muligheden for at opfylde arbejdskravsbetingelserne.
11. Ændring af rådighedsregler L 18 ændres som følger:
a.
For forsikrede medlemmer, der har været ledige i 12 måneder inden for  

 15 måneder, kan de pågældende anvises til rimeligt arbejde.
Reglerne for  

 passende og rimeligt arbejde er i øvrigt uændret.
b.
Der gennemføres en sidestilling af sanktionerne mellem anvist og  

 henvist arbejde i de tilfælde, hvor den ledige uden fyldestgørende grund  

udebliver fra samtale med en arbejdsgiver.
Hvis medlemmet uden fyldestgørende grund 2 gange inden for 12 måneder har  

afslået henvist arbejde, får medlemmet 2 ugers karantæne.
Hvis  

 medlemmet 3 gange inden for 12 måneder har afslået henvist arbejde, skal der  

 statueres manglende rådighed.
 Det skal samtidig sikres, at det henviste medlem har modtaget meddelelse  

 om henvisningen efter samme regler som i anvisningssituationen.  

 Arbejdsformidlingen kan i øvrigt - efterfølgende - foretage anvisninger til  

 konkret arbejde som efter gældende regler.
c.
Skærpet arbejdskrav ved generhvervelse af dagpengeretten ved manglende  

 rådighed udgår.
 Endvidere afskaffes jobsøgningsskemaerne.
12. Afskaffelse af tilskud til kompensation til arbejdsgivere for  

 udgifter til arbejdsskadeforsikring Med halv virkning i 1991 og med fuld virkning i de følgende år afskaffes  

 tilskud til kompensation til arbejdsgivere for udgifter til  

 arbejdsskadeforsikring.
 Afskaffelsen af tilskuddet berører ikke  

 arbejdsskadeforsikringslovgivningen i øvrigt.
13. Aftalens varighed Parterne er enige om, at aftalen alene omfatter de områder, som er  

 specificeret i ovenstående aftaletekst.
Hvor ikke andet er anført, gælder  

 aftalerne indtil udgangen af 1993.
 På områder, som ikke er udtrykkeligt specificeret i aftaleteksten, står  

 parterne frit.
Ekstra tilgangspladser Der er indgået aftale om følgende ekstra tilgangspladser *) I henhold til aftalen af 18. maj 1990 om ungdomsydelse vil der blive  

 taget stiling til eventuelt behov for yderligere pladser i 1992 og  

 finansiering heraf, jf. drøftelser om finansloven for 1992.
 ) Den samlede merbevilling til arbejdsmarkedsuddannelserne bliver derfor  

 100 mio. kr. i 1991 og 248 mio. kr. i 1992, svarende til en  

 aktivitetsudvidelse på henholdsvis 2.080 kursusuger i 1991 og 4.960  

 kursusuger i 1992.
 Der ydes ikke DUT-kompensation til kommunerne i forbindelse med  

 ændringerne på dagpengeområdet.
 Der var på finansloven indregnet en fortrængningseffekt på 475 mio. kr.  

 Den vurderes at ville være af samme størrelsesorden i aftalen.
Bilag 3 30. maj 1991 Disponering af puljemidler 1. Puljen på 75 mio. kr. i 1991 til arbejdsmarkedsuddannelser disponeres  

 snarest ved aktstykke.
Den endelige disponering sker efter indstilling fra  

 Uddannelsesrådet.
Eventuelle merudgifter i 1991 på Undervisnings- og Forskningsministeriets  

 område modregnes i 1992-puljen.
Mindreforbrug af puljemidlerne i 1991 kan  

 overføres til 1992.
 2. Puljen på 198 mio. kr. vedrørende 1992 disponeres på følgende måde:
 * Halvdelen af puljen (99 mio. kr.), der vedrører 1. halvår 1992,  

 disponeres i efteråret 1991 til arbejdsmarkedsuddannelser efter indstilling  

 fra Uddannelsesrådet.
 * Den sidste halvdel af puljen disponeres senere, når der er skabt  

 fornøden klarhed over ressourceforbruget i Undervisnings- og  

 Forskningsministeriet.
 3. Der udarbejdes snarest aktstykker om de øvrige aftalte beløb for 1991:
- 80 mio. kr. til UTB - 10 mio. kr. til AF.
 4. Med hensyn til Undervisnings- og Forskningsministeriets disponering  

 over puljer m.v. er der enighed om:
a) Videregående uddannelser Undervisnings- og forskningsministeren kan på sædvanlig måde foretage  

 omdisponeringer med henblik på opfyldning inden for den aftalte  

 ressourceramme til videregående uddannelser.
Af puljen afsættes midler til  

 videregående uddannelser med garantikvotienter, hvor søgningen overstiger det  

 udmeldte antal pladser.
b) Ungdomsuddannelser Undervisningsministeren kan på sædvanlig måde foretage omdisponeringer  

 med henblik på opfyldning inden for den aftalte ressourceramme til  

 ungdomsuddannelser.
Der er afsat yderligere 500 pladser til HHX (inkl. 1-årig  

 HHX) og 1.500 pladser til HTX til sikring af fri adgang for alle egnede.  

 Puljemidlerne afsættes til sikring af fri adgang til erhvervsuddannelserne.  

 Hvis der er behov for yderligere pladser ved HHX og HTX, kan midler fra  

 puljen afsættes hertil efter aftale mellem forligspartierne.
c) Mer-/mindreforbrug i øvrigt Mer-/mindreforbrug i øvrigt i forbindelse med de aftalte pladser på  

 Undervisnings- og Forskningsministeriets område drøftes mellem  

 forligspartierne, når pladsfordelingen foreligger primo september 1991,  

 herunder om eventuelt frie midler skal anvendes til yderligere  

 uddannelsespladser på Undervisnings- og Forskningsministeriets område eller  

 overføres til arbejdsmarkedsuddannelserne.
d) Kriterier for fordeling af uddannelsespladserne Parterne er enige om, at de ekstra uddannelsespladser fordeles på  

 grundlag af de uddannelsessøgendes ønsker og deres beskæftigelsesmuligheder.  

 Specielt vedrørende seminarieområdet er der enighed om følgende  

 fordelingskriterier (bortset fra generel »overbookning«):
Søgning Lokalekapacitet Lærerkapacitet Geografisk balance.
