Skriftlig fremsættelse (10. november  

 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 produktionsskoler. (Udvidelse af dispensationsadgang).
(Lovforslag nr.
L 83).
 Forslaget er et led i aftale mellem regeringen,  

 Socialistisk Folkeparti og Enhedslisten om finansloven for 2001.
 Forslaget går ud på at lempe adgangen til at  

 give dispensation til mere end et års forløb på en  

 produktionsskole.
Efter den gældende lov om produktionsskoler kan der  

 højst ydes statstilskud til et års produktionsskoleophold, men  

 de enkelte skoler kan i særlige tilfælde give dispensation til  

 medregning af ophold af længere varighed.
Adgangen hertil er imidlertid  

 begrænset, idet dispensationer kun kan gives inden for en kvote  

 på 5 pct. af vedkommende skoles årselevtal i det  

 forudgående finansår.
 Det har vist sig, at denne kvote ikke er  

 tilstrækkelig til at imødekomme behovet for dispensationer til  

 den særlige gruppe af unge, der har brug for et længerevarende  

 forløb på en produktionsskole.
 Forslaget går derfor ud på at forhøje  

 dispensationskvoten fra 5 til 10 pct.
Forhøjelsen forventes at medføre en  

 aktivitetsforøgelse på maximalt 258 årselever,  

 såfremt den forhøjede kvote bruges helt op.
Dette vil betyde en  

 merudgift for staten på maximalt 30,2 mio. kr.
Forhøjelsen vil endvidere medføre en  

 kommunal merudgift til kommunale bidrag til produktionsskoledeltagere.
Denne  

 merudgift vil maximalt blive på 5,6 mio. kr., såfremt  

 dispensationskvoten bruges helt op.
 Det foreslås, at forslaget træder i kraft den  

 1. januar 2001.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til hurtig og velvillig behandling i det høje Ting.
