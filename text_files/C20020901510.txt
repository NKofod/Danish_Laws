Cirkulærskrivelse om omklassificering af stillinger som PO-organist fra lønramme 9-15-17 til lønramme 12-17 (Til stiftsøvrighederne) I forlængelse af overenskomst- og aftaleforhandlingerne 1999 har Finansministeriet den 14. februar 2002 givet Kirkeministeriet bemyndigelse til at indgå aftale med Foreningen af Præliminære Organister om omklassificering af visse PO-organiststillinger.
 Med virkning fra 1. april 2000 omklassificeres alle PO-organiststillinger, der er klassificeret i lønramme 9-15-17 til lønramme 12-17.
 Lønforløbet i den nye lønramme 12-17 er skalatrinnene 17, 18, 19, 20, 21, 22, 23, 24, 25 og 26, som alle er 2-årige.
 PO-organister, der den 1. april 2000 befandt sig i lønramme 9 på løntrin 1, 2 eller 3 (skalatrin 14, 15 og 16) indplaceres med virkning fra samme dato i lønramme 12 på løntrin 1 (skalatrin 17) med oprykning til næste løntrin efter 2 år.
 PO-organister, der efter den 1. april 2000 er indplaceret i lønramme 9 på løntrin 1, 2 eller 3 (skalatrin 14, 15 og 16) indplaceres med virkning fra tidspunktet for indplaceringen i den nye lønramme 12-17 og med oprykning til næste løntrin efter 2 år.
PO-organister, der den 1. april 2000 befandt sig i lønramme 9-15-17 på løntrin 5 (skalatrin 18) med senere oprykning til løntrin 6 (skalatrin 20) skal indplaceres i den nye lønramme på løntrin 4 (skalatrin 20) med bevaring af hidtidig oprykningsdato.
 PO-organister, der den 1. april 2000 befandt sig i lønramme 9-15-17 på løntrin 6, 7, 8, 9, 10, 11 eller 12 (skalatrin 20, 21, 22, 23, 24, 25 eller 26) indplaceres i lønramme 12-17 på samme skalatrin, som i lønramme 9-15-17 og med bevaring af hidtidig oprykningsdato.
 De til stillingerne knyttede tillæg forbliver uændret.
 Stiftsøvrigheden bedes foretage nyberegning af de pågældende PO-organisters løn og underrette de relevante menighedsråd, provstiudvalg og stillingsindehavere om omklassificeringen.
 De løntrin, der er anført i denne cirkulæreskrivelse henviser til Kirkeministeriets cirkulære af 20. september 2001 om regulering af kirkefunktionærers lønninger m.v. pr. 1. oktober 2001 og til FLØS.
