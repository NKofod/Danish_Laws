 Et selskab, der fremstillede og solgte samt monterede porte m.v., blev  

 ved anvendelse i eget byggeri - udført af fremmed entreprenør - anset  

 skattepligtig af intern avance.
 A A/S klagede for skatteåret 1983/84 over, at amtsligningsrådet havde  

 anset selskabet for skattepligtig af intern avance på egne porte med 241.110  

 kr. med fradrag af bygningsafskrivning herpå med 17.395 kr.
Det var oplyst, at der i 1982 var opført en tilbygning til selskabets  

 fabrik i X, hvortil der var anvendt egne materialer i form af porte og  

 vægelementer, værdiansat af selskabet til kostpris.
Tilbygningen var udført  

 af fremmed entreprenør, og der var ved byggeriet brugt 18 porte.
Amtsligningsrådet havde ved ansættelsen anset selskabet for skattepligtigt  

 i henhold til statsskattelovens § 4a af den avance, der ville være opnået ved  

 almindeligt salg af de pågældende porte og vægelementer.
Fortjenesten var  

 beregnet til 241.110 kr., og der var mellem parterne - ud fra de anførte  

 forudsætninger - enighed om denne beregning.
Som nærmere begrundelse for forhøjelsen havde amtsligningsrådet henvist  

 til, at selskabet drev virksomhed med salg og montering af porte og  

 vægelementer, og at arbejdet havde resulteret i formueværdier af mere varig  

 karakter.
Endvidere at der ikke - som påstået af selskabet - kunne gives  

 yderligere fradrag i henhold til ligningslovens § 8 B for udgifterne som  

 forsøgs- og forskningsudgifter, idet fradrag i henhold til denne bestemmelse  

 ikke omfattede aktiver, der var omfattet af afskrivningsloven.
 Selskabets revisor påstod ansættelsen nedsat med den tillagte avance,  

 ligesom han påstod yderligere fradrag for kostprisen af 14 porte, beregnet  

 til 128.645 kr., idet han gjorde gældende, at disse porte var anvendt i  

 reklame- og forsøgsøjemed.
 Vedrørende nedsættelsen med den tillagte avance henviste revisor til, at  

 firmaet ikke var et byggefirma, hvorfor der var tale om forbrug af egne  

 produkter, som kunne tages ind til kostpris.
 Landsskatteretten fandt, at de pågældende produkter indgik i formuegoder  

 af varig karakter og som følge heraf skulle beskattes i selskabet, idet der  

 blev henset til, at virksomhedens erhvervsområde omfattede såvel fremstilling  

 og salg som montage af porte m.v.
 Den påklagede ansættelse blev følgelig stadfæstet.
 LV 1987, L 3.2.
