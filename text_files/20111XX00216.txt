Skriftlig fremsættelse (11. januar 2012) Børne- og undervisningsministeren (Christine Antorini):
 Herved tillader jeg mig for Folketinget at fremsætte:
 Forslag til lov om ændring af lov om produktionsskoler (Kompetencebevis m.v.).
(Lovforslag nr.
L 67).
 Lovforslaget udmønter dele af aftale af den 7. juli 2011 "En styrket indsats over for unge ledige", som blev indgået mellem den daværende regering (Venstre og Det Konservative Folkeparti), Socialdemokraterne, Dansk Folkeparti, Radikale Venstre og Kristendemokraterne.
 Aftalen tager sigte på at igangsætte en række initiativer for at begrænse ungdomsarbejdsløshed og hjælpe unge under 30 år i uddannelse eller job.
 Lovforslaget indebærer fortrinsvis, at unge, der har gennemført et produktionsskoleforløb, får ret til et bevis fra skolen på de kompetencer, som er opnået gennem forløbet.
 Lovforslaget medfører, at skolerne skal udstede kompetencebeviser efter drøftelse med deltagerne, og at børne- og undervisningsministeren bemyndiges til at fastsætte nærmere regler herom.
 Hensigten med kompetencebeviset er, at deltageren får dokumentation for varighed, indhold og resultat af det forløb, som eleven har deltaget i, herunder meritgivende kombinationsforløb og eventuel praktik m.v.
 Den foreslåede ordning er inspireret af et udviklingsarbejde, som Produktionsskoleforeningen har gennemført med støtte fra Undervisningsministeriet med det formål at styrke unges muligheder for efter et produktionsskoleforløb at få en uddannelsesaftale med en virksomhed eller opnå en positiv vurdering af deres faktiske kompetencer i forhold til uddannelse eller job, hvilket i sidste ende vil forbedre de unges muligheder for at komme i uddannelse og beskæftigelse.
 Endelig foreslås foretaget en lovteknisk konsekvensrettelse som følge af en tidligere ændring af folkeskoleloven.
 Det foreslås, at loven træder i kraft den 1. august 2012.
 Idet jeg i øvrigt henviser til lovforslaget og de ledsagende bemærkninger, tillader jeg mig at anbefale lovforslaget til det høje Tings velvillige behandling.
