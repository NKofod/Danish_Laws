 Justitsministeriet fastsætter herved følgende om tjenesteforholdene for  

 bilassistenter og færdselsbetjente under tjenesten hos justitsministeriets  

 motorsagkyndige (bilinspektører):
 1. Færdselsbetjente, der er under uddannelse.
 (såvel ingeniører som mekanikere).
Færdselsbetjentene virker som bistand for bilinspektørerne.
De kan således  

 ikke på egen hånd foretage undersøgelse i anledning af færdselsuheld eller  

 eftersyn af motorkøretøjer i henhold til færdselslovens § 13, ligesom de ikke  

 i stedet for bilinspektørerne vil kunne deltage i landevejseftersyn eller  

 lygtekontrol sammen med politiet.
De kan ej heller på egen hånd træffe afgørelse under arbejdet med syn af  

 motorkøretøjer.
De i forbindelse hermed udstedte attester og mangellister  

 skal altid underskrives af bilinspektøren, der har ansvaret for synenes  

 afholdelse.
Bilinspektøren overvåger og fører tilsyn med færdselsbetjentens  

 arbejde, idet han dog helt eller delvis kan overlade selve synet af  

 motorkøretøjerne til færdselsbetjenten, således at bilinspektøren ved  

 afgørelsen af, om køretøjet skal godkendes, støtter sig til de oplysninger,  

 han modtager fra færdselsbetjenten om resultatet af hans eftersyn af  

 køretøjerne.
Det beror på bilinspektørens skøn, i hvilket omfang han mener at  

 kunne træffe afgørelse alene på grundlag af færdselsbetjentens bedømmelse af  

 køretøjet, eller om han helt eller delvis selv foretager besigtigelse af  

 køretøjet.
Vejledende ved udøvelsen af dette skøn bør foruden  

 færdselsbetjentens uddannelsestrin og bilinspektørens kendskab til den  

 pågældende færdselsbetjent være de foreliggende oplysninger om køretøjets  

 art, dets alder og stand og omstændighederne i øvrigt.
Såfremt bilinspektøren  

 nærer tvivl om, hvorvidt en færdselsbetjents bedømmelse er rigtig, bør han  

 efterse køretøjet; eftersynet kan begrænses til de forhold, hvorom han nærer  

 tvivl.
 Bilinspektøren bør endvidere altid deltage i eftersyn af omnibusser, last-  

 og sættevognstog og andre komplicerede køretøjer samt særkonstruktioner.  

 Beregninger, der er nødvendige i forbindelse med eftersyn af motorkøretøjer,  

 bør altid foretages af eller kontrolleres af bilinspektøren.
 Hvis den, der fremstiller et køretøj til syn, bestrider tilstedeværelsen  

 eller betydningen af mangler, som færdselsbetjenten har konstateret, bør  

 bilinspektøren ligeledes efterse køretøjet.
 Forespørgsler fra publikum bør i almindelighed så vidt muligt henvises til  

 bilinspektørerne.
Da færdselsbetjentene udfører arbejdet under bilinspektørernes tilsyn, kan  

 de som hovedregel kun virke på synspladsen, når denne er til stede.
Er  

 bilinspektøren forhindret i at være til stede, f.eks. fordi han er tilkaldt  

 til undersøgelse af færdselsuheld, kan færdselsbetjenten påbegynde synene,  

 således at bilinspektøren kan færdiggøre disse efter sin tilstedekomst.
II.
Færdselsbetjente, der har bestået den af justitsminsteriet for  

 bilassistenter foreskrevne prøve.
 De pågældende er stillet som de under I nævnte, dog kan de foretage  

 landevejseftersyn som under III fastsat.
III.
Bilassistenter.
Bilassistenterne virker under tjenesten hos bilinspektørerne som  

 assistenter for disse.
De arbejder under bilinspektørernes tilsyn og er  

 pligtige at efterkomme de af disse meddelte tjenstlige forskrifter med hensyn  

 til arbejdets tilrettelæggelse og udførelse.
 Det forudsættes, at bilinspektøren såfremt han ikke af tjenstlige grunde  

 er forhindret heri, er til sted på synspladsen under foretagelse af syn.
Bilassistenten kan på egen hånd og i eget navn foretage de i  

 færdselslovgivningen omhandlede eftersyn af motorkøretøjer med undtagelse af  

 tankvogne, kranvogne, sættevogne og andre mere komplicerede køretøjer samt  

 køretøjer, der er forsynet med specielle indretninger såsom  

 invalideaggregater og lignende.
Tvivlstilfælde bør altid af bilassistenten  

 forelægges for bilinspektøren; navnlig bør spørgsmål om godkendelse af  

 vogntog forelægges.
 Fremsættes der klage over en af en bilassistent truffet afgørelse, hvorved  

 et køretøj nægtes godkendelse, eller bliver bilinspektøren i øvrigt opmærksom  

 på, at en af en bilassistent truffet afgørelse kan være urigtig, hvad enten  

 afgørelsen består i godkendelse eller nægtelse af godkendelse af et køretøj  

 eller konstatering af mangler, kontrollerer han afgørelsen, eventuelt ved  

 undersøgelse af køretøjet, og omgør om fornødent bilassistentens afgørelse.
Bilassistenten kan på egen hånd foretage landevejseftersyn i  

 bilinspektørens sted.
Er bilinspektøren til stede, kan han omgøre  

 bilassistentens afgørelse som i forrige afsnit nævnt.
For så vidt angår motorkøretøjer, som assistenten ikke selvstændigt kan  

 underkaste syn, kan han dog alene på stedet foranledige køretøjets  

 nummerplader fjernet, såfremt det på grund af åbenbare mangler ved bremser,  

 styretøj, lygteføring eller andet skønnes uforsvarligt at lade køretøjet  

 fortsætte.
Ved konstatering af andre mangler henvises køretøjet til  

 kontrolsyn.
Undersøgelser i anledning af færdselsuheld samt andre eftersyn af  

 motorkøretøjer, hvortil bilinspektøren er særlig tilkaldt af politiet, bør  

 foretages af bilinspektøren.
Såfremt tjenstlige grunde taler derfor, og  

 bilinspektøren under hensyn til de foreliggende oplysninger om undersøgelsens  

 karakter finder det forsvarligt, kan han dog overlade til bilassistenten  

 selvstændigt at foretage også sådanne undersøgelser og eftersyn.
Det er en  

 betingelse herfor, at det ikke drejer sig om køretøjer, som bilassistenten  

 ikke i øvrigt kan underkaste syn på egen hånd.
Den af bilassistenten  

 udfærdigede erklæring om undersøgelsens resultat skal forelægges  

 bilinspektøren.
IV.
De som færdselsbetjente ansatte ingeniører, der har bestået den af  

 justitsministeriet foreskrevne prøve for motorsagkyndige.
 For disse færdselsbetjente gælder det i afsnit III anførte.
 Efter bilinspektørens nærmere bestemmelse kan færdselsbetjenten endvidere  

 foretage andre eftersyn, ligesom han er beføjet til at foretage alle  

 førerprøver, som bilinspektøren finder at kunne overlade ham at afholde.
Det forudsættes, at færdselsbetjenten kun fungerer i bilinspektørens sted,  

 når denne er fraværende fra tjenesten i korte perioder ikke udover 3 dage.
Er  

 bilinspektøren fraværende i perioder af længere varighed, skal der ske  

 indberetning til justitsministeriet med henblik på konstitution af en  

 stedfortræder, medmindre en anden bilinspektør kan varetage tjenesten under  

 fraværet.
 Justitsministeriets cirkulæreskrivelser af 10. januar og 10. februar 1961  

 ophæves.
 Justitsministeriet, den 26. marts 1962.
 Hans Hækkerup.
 /Robert Dam.
